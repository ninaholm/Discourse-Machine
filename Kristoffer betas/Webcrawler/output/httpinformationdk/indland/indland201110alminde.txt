'Almindelige mennesker'
I bedste fald bliver de såkaldte 'almindelige mennesker' brugt som legitimation for mediets påståede folkelighed — i værste fald kan de skævvride journalistikken


 Engang var tv-journalistikken, specielt i den snart fjerne fortids monopoldage, en slags prædikestol, hvor alvidende journalister, eksperter og politikere underviste den store seerskare i virkelighedens verden. Det var oppe-fra-og-ned og det medførte selvfølgelig en modreaktion, da TV2-nyhederne kom til verden for 24 år siden.
Så kom der tv-nyheder, der var mere i øjenhøjde. Såkaldt almindelige mennesker blev mere synlige. TV-Avisen havde eksperimenteret med begrebet 'konsekvenseksperter' — nemlig 'almindelige mennesker', der på deres krop og deres liv konkret mærkede konsekvensen af politiske beslutninger. Denne uartige (syntes mange politikere dengang) tendens til at befolkningen også kom til orde i nyhedsudsendelserne, blev udbygget og finpudset ikke mindst af TV2.
Men 'almindelige mennesker' er nu sikret en fast plads i tv-mediets nyhedsformidling. Ikke nødvendigvis mennesker, der direkte har en sagligt begrundet plads i historien, men helt almindelige, almindelige mennesker, der bare bliver spurgt, fordi det synes at være en overordnet redaktionel beslutning, at nyheder bliver mere nærværende, hvis man næsten pr. automatik indredigerer 'almindelige mennesker' i nyhederne. Det, der med et misvisende udtryk hedder en vox pop — Vox Populi, 'folkets stemme'.
Almindelige lollikker
Den dag, Nobels Fredspris blev uddelt til tre afrikanske kvinder, var en af TV-Avisens tophistorier en nyhed om, at en dømt voldtægtsmand var flygtet fra et forvaringshjem på Lolland — og iøvrigt var blevet fanget igen.
Indslaget bestod for størstedelens vedkommende af 'almindelige lolliker', der udtrykte deres frygt og ubehag ved, at denne mand havde gået frit omkring på Lolland. De tre-fire gadeinterview med bekymrede lollikker var indslagets bærende element.
Til sidst i udsendelsen kom indslaget om Nobels Fredspris, hvor den ene prismodtager blev portrætteret — de to andre blev nævnt, men vi fik ikke noget at vide om, hvem de var, eller hvad de havde gjort. Det var der formentlig ikke plads til, fordi der blev brugt tid på almindelige lollikkers bekymringer i forhold til en kortvarigt bortløben voldtægtsmand.
Cases
Så er der de såkaldte 'cases', som i dag er en næsten ubrydelig del af tv-nyhedsstrømmen. Et indslag om regeringens ønske om at fjerne fradragsretten på sundhedsforsikringer bestod af den korte nyhed, hvorefter et almindeligt menneske, der havde fået en hurtig ledbåndsoperation på et privathospital fortalte, hvor hurtigt og nemt det var gået — og indehaveren af privatklinikken fortalte, hvor stor en katastrofe det var for ham, hvis fradragsretten forsvandt. Færdigt arbejde, færdigt indslag. Det var godt fjernsyn, vi var ude i virkeligheden, vi fik oplysning om en politisk beslutning og vi hørte konsekvens-eksperten.
'Almindelige mennesker' der i stigende omfang optræder i tv, behandles også med ærefrygt og respekt, hvor ualmindelige mennesker — erhvervsledere, politikere, organisationsfolk — naturligvis mødes med en nødvendig kritisk-journalistisk professionel attitude. Der spørges ikke kritisk ind — deres synspunkter imødegås eller diskuteres ikke. Man får fornemmelsen af, at de er en slags staffage, et formelt bevis på, at tv-mediet skam også omfatter andre end bare journalister, magthavere og eksperter (sidstnævnte, ikke mindst de politiske kommentatorer, behandles iøvrigt oftest med samme ukritiske respekt, som 'almindelige mennesker'.
Hvor mange gange de såkaldt almindelige mennesker bidrager til forståelse og sammenhæng af ofte komplicerede samfundsforhold, er et meget åbent spørgsmål.
Vox poppen
I trykte medier er vox pop'er oftest anbragt i en box som en selvstændig illustration af nogle enkelte menneskers kortvarige oplevelse af vejret, rygeforbud, ventelister og Afghanistan-krigen. De bygges sjældent eller næsten aldrig ind i selve historien. Og de præsenteres som det, de er: enkeltpersoner, der svarer på et spørgsmål. 'Almindelige mennesker' eksisterer nemlig ikke.
Vi er allesammen ualmindelige. Og hvis nogen tror, at vi kan spejle os i tilfældige menneskers spontane reaktioner, så tager de formentlig fejl.
I bedste fald bliver de brugt som legitimation for mediets påståede folkelighed — i værste fald kan de skævvride journalistikken.
 
Lasse Jensen, journalist og radiovært

