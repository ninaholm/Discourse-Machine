Piratjagt: Intet nyt at fortælle Folketinget
Der var intet nyt og derfor intet at orientere Folketinget om, oplyser Forsvarsministeriet om Absalons piratjagt sidste efterår. 'Absurd argumentation,' siger socialdemokratisk forsvarsordfører


Forsvarsministeriet har nu løftet sløret for, hvorfor Søren Gade (V) ikke orienterede Folketinget sidste år i august om, at det var mislykkedes at formå andre lande til at overtage de pirater, som det danske støtteskib Absalon kunne støde på, når skibet blev sendt på piratjagt i Adenbugten. Forklaringen fra ministeriet, som den fremgår af en mail til Information, er i al korthed, at der intet nyt var at fortælle, siden regeringen i januar 2008 havde stillet i udsigt, at man ville forsøge at få andre lande til at stå for retsforfølgelsen af tilbageholdte pirater:"Det viste sig ikke muligt at indgå aftaler med lande i regionen, inden ABSALON blev sendt ud, og situationerne har derfor været håndteret fra sag til sag (....) Da der ved afsejlingen ikke var sket ændringer i situationen siden vedtagelsen af beslutningsforslaget, blev der ikke sendt en orientering herom til Folketinget," skriver ministeriet således i en mail til Information.Socialdemokraternes forsvarsordfører John Dyrby Paulsen har svært ved at forstå ministereriets forklaring: "Det lyder helt absurd. Man stiller i udsigt, at der laves aftaler med andre lande i regionen, men når dette så mod forventning ikke kan lade sig gøre, holder man sin kæft og begrunder det med, at der ikke var noget nyt at oplyse," siger John Dyrby Paulsen og understreger: "Det var der naturligvis. Nemlig at en væsentlig forudsætning for at sende Absalon afsted ikke var opfyldt, og at Forsvarskomandoen samtidig havde oplyst i en intern note, at det ville være sandsynligt, at Absalon ville komme i en situation, hvor der blev taget fanger."Derfor virker Forsvarsministerens begrundelse ifølge John Dyby Paulsen "ærlig talt 'konstrueret til lejligheden', og det virker som om, at ministeren hverken ville eller vil have en ubekvem sandhed frem," som han siger det.Ifølge Forsvarsministeriets mail foregår der hele tiden "en løbende dialog mellem Forsvarsministeriet og Udenrigsministeriet vedrørende ABSALON's indsats ved Afrikas Horn. Regeringen følger løbende situationen i landene i regionen og overvejer mulighederne."
