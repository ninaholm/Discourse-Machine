Overvågning af danskernes internettrafik er eksploderet
3,5 billioner gange blev danskerne registreret på mobil eller internet i 2013. Det er en firedobling i forhold til året før. Et flertal i Folketinget åbner nu for at afskaffe overvågningen af danskernes internetforbrug


Hver dansker registreres i gennemsnit mere end en gang i minuttet på enten mobil eller internet. Samlet set giver det 3,5 billioner årlige registreringer, og det er omkring en firedobling på bare et år, viser nye tal fra Teleindustrien.Mere end 90 procent af registreringerne er overvågning af danskernes internetbrug – den såkaldte sessionslogning – som ifølge en evalueringsrapport fra Justitsministeriet fra 2012 har vist sig at være stort set nyttesløs, da hverken politiet eller PET bruger den i særligt stort omfang:»De regler, der er om logning af internettrafik, har medført en eksplosionsagtig vækst i antallet af registreringer, som teleselskaberne skal opbevare. Det betyder en ret indgående overvågning af vores kunder, som ikke har haft nogen værdi for politiets efterforskning. Det er mildest talt ikke proportionalt,« siger Jakob Willer, direktør i Teleindustrien.En revision af loven om den omfangsrige internetovervågning er på trods af pres fra flere sider gentagne gange blevet udskudt med henvisning til en reform fra EU, som der dog stadig ikke er sat tidsfrist på.Men over for Information oplyser Justitsministeriet nu, at man uanset tidsplanen for EU’s kommende reform senest i den næste folketingssamling vil fremsætte et lovforslag om en revision af loven. Ministeriet afviser at kommentere, hvad en sådan revision skal indeholde.Flertal for at stoppe overvågningBåde Venstre og Enhedslisten ser gerne sessionslogningen stoppet hurtigst muligt:»Vi skal afskaffe sessionslogning. Der er ikke sammenhæng mellem arbejdet med at indsamle og opbevare de store datamængder og den efterforskningsmæssige værdi, det har for politi og efterretningstjeneste,« siger Karsten Lauritzen, retsordfører i Venstre.Også SF og Radikale Venstre åbner nu for første gang for helt at afskaffe sessionslogningen.»Jeg havde forventet, at vi desværre snart krydsede billionen i antallet af registreringer, men at det er eksploderet så meget, det kommer bag på mig. Det er et vink med en vognstang om, at vi skal se på, om vi ikke kan begrænse det mere,« siger Radikale Venstres retsordfører Jeppe Mikkelsen. »Jeg ser gerne, at man helt afskaffer sessionslogning, men det er med det forbehold, at forhandlingerne ikke er gået i gang endnu,« siger han.LÆS:Politikere vil stoppe nyttesløs overvågning
