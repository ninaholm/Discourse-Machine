11 spørgsmål fra lærerne fører til lockoutvarsel
Danmarks Lærerforening har i 11 spørgsmål forsøgt at få svar på en række bekymringer ved KL's forslag til en ny arbejdstidaftale. Det er ikke godt nok, mener KL, der efterlyser konstruktive forslag. Se lærerforeningens spørgsmål her


 Danmarks Lærerforening fremsendte onsdag 11 uddybende spørgsmål til KL’s forslag til en ny arbejdstidsaftale. De mange spørgsmål, der ikke indeholder nogen konkrete forslag til forhandlinger, har KL’s formand Michael Ziegler tolket som en unødig forhaling og manglende samarbejdsvilje, og har derfor varslet lockout. 
Det er en misforståelse, siger lærerformand Anders Bondo Christensen til Jyllandsposten, der peger på, at Kommunernes Landsforening først fremlagde deres forslag for 14 dage siden. 
Her er de 11 spørgsmål Danmarks Lærerforening gerne vil have svar på i forhold til arbejdstidsaftalen:
1: Hvordan kender læreren omfanget af de enkelte elementer (undervisningen, den tilhørende forberedelse og andre opgaver) i opgaveporteføljen?
2: Hvordan sikres det, at læreren kender omfanget og placeringen af den daglige/ugentlige/månedlige arbejdstid og den daglige/ugentlige/månedlige fremmødetid?
3: Hvilke bestemmelser er der for ændring af arbejdstiden? Hvordan og med hvilket varsel?
4: Hvordan defineres præsteret arbejdstid? Og hvordan registreres den præsterede arbejdstid?
5: Hvordan sikres det, at der ikke planlægges med overtid i forhold til en 37 timers arbejdsuge?
6: Hvordan registreres overarbejdet, hvis det alligevel forekommer?
7: Hvordan sikres en sammenhængende arbejdsdag?
8: Hvilke regler er der for evt. delt/tredelt tjeneste?
9: Har læreren ret til at udføre alle arbejdsopgaver på skolen?
10: Kan der indgås aftale om hjemmearbejde? Hvilke arbejdsopgaver? Hvordan beregnes arbejdstiden i disse situationer?
11: KL har tidligere tilkendegivet, at dage med lovligt forfald medregnes med 7,4 timer. Hvordan sikres det, at det ikke giver undertid (evt. i forhold til det planlagte, når opgaverne ikke er planlagt jævnt fordelt over et skoleår)?
 
 

