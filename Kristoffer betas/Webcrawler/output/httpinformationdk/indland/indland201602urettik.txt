Uret tikker for Eva Kjer Hansen
Statsministeren øger presset på De Konservative i sagen om Eva Kjer Hansen. Intet tyder dog på, at presset hjælper, og lige nu er det mest sandsynlige udkomme, at ministeren selv går af


 Efter at Folketinget har vedtaget landbrugspakken, og statsminister Lars Løkke Rasmussen (V) indledt forhandlinger med de andre borgerlige partier om en »tillægsaftale« til denne, tikker uret ned for Eva Kjer Hansen (V) som miljø- og fødevareminister.
Lars Løkke Rasmussen har ganske vist købt sin fødevareminister mere tid ved at gøre hende til et kabinetspørgmål. Men nu har oppositionen – med opbakning fra De Konservative – startet uret ved formelt at fremsætte et forslag om mistillidsvotum til Eva Kjer Hansen.
Et forslag der konstaterer, at fødevareministeren ikke har givet et »retvisende« billede af konsekvenserne af landbrugspakken.
»På den baggrund udtrykker Folketinget mistillid til miljø- og fødevareministeren,« står der i teksten, der kommer til afstemning onsdag ved en forespørgselsdebat i Folketinget. Selv om De Konservative ikke dermed er forpligtet til at stemme for mistillidsvotummet, når – hvis – det kommer til afstemning, har partiets formand ikke ændret holdning: De Konservative har ikke længere »tillid« til Eva Kjer Hansen.
Læs også: ’Der er mange dage til onsdag’
Hvis det kommer dertil, vil det i givet fald være første gang, at Folketinget udtaler mistillid til en minister. I praksis er ministre enten gået af forinden, eller statsministeren har udskrevet valg.
