Revolutionen er her allerede
Regeringen har bebudet en større kulturrevolution på universiteterne for at målrette uddannelserne til det private erhvervsliv. Uddannelsesministeren har dog allerede værktøjerne til at erhvervsrette uddannelserne så meget, han vil
Undervisningsministeren bebudede i går en ’kulturrevolution’ på de videregående uddannelser, så de indretter sig langt mere efter erhvervslivets behov.


 
	Uddannelsesminister Morten Østergaard (R) har sagt det længe: Regeringen har ikke postet så mange penge i uddannelse uden at kræve noget igen. I går fandt han så på et nyt ord for den bestræbelse, da han på forsiden af Berlingske bebudede en »kulturrevolution« på de videregående uddannelser, så de indretter sig langt mere efter erhvervslivets behov. Både »eskimologer og DJØF’ere« skal i fremtiden uddannes til det private arbejdsmarked, erklærede ministeren. Logikken er klar nok. Det er fra erhvervslivet, at opsvinget og de nye job skal komme, og derfor er det også dem, som regeringens uddannelsessatsning primært skal komme til gode.

	Udmeldingen er et forvarsel om de diskussioner, der venter, når Morten Østergaard om to uger inviterer rektorer og bestyrelsesformænd fra de videregående uddannelsesinstitutioner til to dages Uddannelsesmøde. Derfor ville ministeren i går da heller ikke ud med konkrete løsninger, men opfordrede i stedet institutionerne til »grundig selvransagelse«.

	Flere elementer i revolutionen kender vi dog allerede. Efter alt at dømme kommer den til at gå på tre ben: kvalitet, fleksibilitet og relevans.

	Spørgsmålet om kvalitet går tilbage til sidste års diskussion om timetal på universiteterne. Det handler om undervisningens omfang, hvor mange timer om ugen de studerende er engagerede på uddannelsen, og i hvor høj grad det er professorer og andre forskere, der står for undervisningen. Her har de fleste universiteter allerede reageret med garantier om minimumstimetal for alle studerende.

	Fleksibilitet er en anden af ministerens velkendte kæpheste. Senest i forbindelse med SU-reformen har Morten Østergaard fremhævet behovet for, at de studerende mere frit kan skifte imellem uddannelser og universiteter og få merit med, så de ikke bliver forsinkede. Med innovationsreformen bestemte regeringen desuden, at der også skal være mulighed for meritgivende praktikforløb på alle uddannelser. Nu udvider ministeren så definitionen til, at de studerende mere frit skal kunne sammensætte deres egen uddannelse, så eksempelvis humanister kan tage fag inden for regnskab og revision, hvis de vil arbejde i eksportsektoren.

	Den store omvæltning

	Tilbage står diskussionen om uddannelsernes samfundsrelevans, og det er nok her, ordet kulturrevolution kommer bedst til sin ret. Universiteterne har dog allerede gennemgået en gennemgribende udvikling. Før handlede det om at fylde de studerende med viden og lære dem den akademiske metode. Men i dag handler det i langt højere grad om at klargøre de studerende direkte til arbejdsmarkedet. Universiteterne arbejder med aftagerpaneler, hvor også repræsentanter fra det private kan give deres indspark til uddannelserne. Og i udviklingskontrakterne har universiteterne sat konkrete mål for de studerendes samarbejde med erhvervslivet, eller for hvor stor en procentdel af de nyuddannede, der skal i job.

	Alligevel har Dansk Industri og Dansk Erhverv vedvarende kritiseret universiteterne for at uddanne for mange humanister uden blik for, om der er arbejde til dem. Og med gårsdagens melding lod uddannelsesministeren til at give dem ret.

	I den sammenhæng er det interessant, at ministeren netop har fået lovfæstet sit nye akkrediteringssystem, der skal godkende de videregående uddannelsesinstitutioner. I omtalen af systemet har ministeren lagt stor vægt på relevans og bedre sammenhæng med arbejdsmarkedet. Og det er ministeren, der fastsætter, hvilke kriterier institutionerne skal godkendes efter.

	Med andre ord har uddannelsesministeren allerede de værktøjer, han skal bruge til at erhvervsrette universiteterne. Revolutionen er i fuld gang og har været det længe. Spørgsmålet er blot, hvilken pisk han vælger for at føre den frem.

