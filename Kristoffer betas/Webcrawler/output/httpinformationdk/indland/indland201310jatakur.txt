Ja tak til uran – men hvad så?
I aften har Grønlands parlament formentlig ophævet nultolerancen for uran. Men ingen har svaret på, hvad der skal erstatte den politik – hverken i forhold til miljø eller sikkerhed
 
	Det australske mineselskab Greenland Mining and Energy Ltd, samt det grønlandske datterselskab Greenland Mining and Energy a/s, laver efterforskningsboringer. Der er indtil videre blot dette ene mineselskab på et projekt i Kvanefjeld i Sydgrønland, hvor man inden for en årrække håber på at udvinde sjældne jordarter og uran. Men det vil kunne indbringe landskassen mindst 17 mia. kroner over de næste 30 år.
	Foto: John Rasmussen/Scanpix


 
	Uranet i Kvanefjeld’ lyder overskriften på en mørnet bunke papirer med gult omslag, der ligger på mit skrivebord. Det er Informations klimajournalist Jørgen Steen Nielsen, der har vurderet de miljømæssige konsekvenser af uranminedrift ved Narsaq i Sydgrønland. Det er hans universitetsspeciale fra 1983.

	Diskussionen om uranudvinding i Grønland er med andre ord ikke ny. Og ligesom i 1983 udspringer debatten i dag af et konkret mineprojekt i Kvanefjeld.

	I aften dansk tid stemmer Grønlands parlament, Inatsisartut, efter alt at dømme ja til det principielle spørgsmål om at ophæve landets 25 år gamle nultolerance-politik for udvinding af uran.

	Men det er den konkrete udsigt til at tjene milliarder på sjældne jordarter og uran i Kvanefjeld, der driver diskussionen fremad. Og det er også det projekt, den grønlandske regering, Naalakkersuisut, bruger som forklaring på, hvorfor nultolerancen skal ophæves netop nu. Problemet er, at det konkrete projekt skygger for de principielle konsekvenser. Selvom urandiskussionen er mere end 30 år gammel, er der stadig ingen, der har svar på, hvordan Grønlands miljø- og sikkerhedspolitik bliver klar til uran.

	Økonomien

	Grænserne for uran-forslaget er på kort tid blevet flyttet betragteligt. Oprindeligt handlede det om, at uran var et uundgåeligt biprodukt, hvis man vil udvinde sjældne jordarter i Kvanefjeld, men i sin ordlyd lægger beslutningsforslaget principielt op til, at mine-selskaber kan udvinde og eksportere uran for uranens egen skyld.

	Selvstyreformand Aleqa Hammond er da også åbenlyst begyndt at lufte muligheden for egentlige uranminer, senest for to uger siden, hvor hun talte om Grønland som en af verdens kommende fem-ti største uraneksportører.

	Diskussionen bliver vedvarende hægtet sammen med Grønlands store behov for penge og arbejdspladser. Partiet IA står stejlt på et nej, men de var selv med til at åbne døren på klem for uranudvinding, da de som regeringsparti i 2010 gav dispensation til forundersøgelser af uranen i Kvanefjeld. Det er den dispensation, der har ført til, at mineselskabet Greenland Minerals and Energy A/S nu kan fremlægge en plan for, hvor meget den grønlandske landskasse kan tjene, hvis nultolerancen bliver fjernet. Og det er den gulerod som den nye regering har svært ved at sige nej til.

	Lige nu er mineprojektet i Kvanefjeld klart længst fremme, men der er ti andre kendte uran-forekomster i Syd-, Øst- og Vestgrønland, og en potentielt meget rig forekomst i Thule-området i Nordgrønland. Der findes uran over hele Grønland, og hvis nultolerancen bliver ophævet, vil der formentligt komme fleretil.

	Politik til hele øen

	Derfor har eksperter også peget på behovet for, at selvstyret ikke kun forholder sig til det konkrete projekt i Sydgrønland, men bliver enige om en politik, der passer til hele øen. Det er ikke sket. Tværtimod har en stor fælles dansk-grønlandsk embedsmandsrapport slået fast, at man groft sagt ikke ved noget om at udvinde radioaktive mineraler i hverken Grønland eller Danmark.

	Ifølge uransikkerhedsforskeren Cindy Vestergaard, Dansk Institut for Internationale Studier, kom man i New South Wales i Australien ud over det problem ved at fastholde et forbud mod egentlige uranminer, indtil man havde undersøgt de overordnede miljø- og sikkerhedsspørgsmål.

	Men i Grønland åbner man nu for mineselskaberne uden at vide, hvilke konsekvenser uranudvinding vil have for miljøet, hvad man skal gøre med det radioaktive affald på langt sigt, eller hvilken fælles sikkerheds- og udenrigspolitik Danmark og Grønland kan blive enige om på området. Man er blot blevet enige om at fortsætte samarbejdet for at finde svar.

	Parlamentets råstofudvalg har specifikt spurgt råstofministeren, hvilke internationale konventioner, nationale love, nye institutioner og kontrolinstanser, det vil kræve at tillade uranudvinding. Men de spørgsmål vil først blive afklaret, såfremt beslutningsforslaget bliver vedtaget, lyder det kortfattede svar.

	Stol på os

	Hvis nul-tolerancen bliver ophævet i aften, går de ikke i gang med at grave i Kvanefjeld i morgen. Det kræver først en særskilt tilladelse, og den bliver ikke givet, før man har de administrative rammer klar til at leve op til alle internationale forpligtelser, lover Naalakkersuisut.

	Ophævelsen af nultolerancen er blot en ‘principbeslutning’, og herefter skal man nok opbygge et system ud fra bedste praksis i uraneksportlande som Australien og Canada, lyder det fra Naalakkersuisut igen og igen. Men der er ikke noget konkret svar på, hvilke rammer Grønland skal have for udnyttelsen af radioaktive mineraler.

	 

