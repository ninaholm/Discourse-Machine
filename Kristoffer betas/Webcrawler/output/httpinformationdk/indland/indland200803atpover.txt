'ATP er overansvarlig'
Ledelsen i ATP kom på hårdt arbejde, da den skulle stå til regnskab over for medlemmerne ved årets første pensionsmøde. Mange ville gerne have svar på, hvorfor pensionskassen fortsat investerer i atomvåben og kapitalfonde


 En af de første gange Enhedslistens Frank Aaen optrådte som repræsentant for foreningen Kritiske Aktionærer var ved A. P. Møllers generalforsamling i 1999. Her dukkede han op i Tivolis Koncertsal iført nærgående spørgsmål om rederiets tætte samarbejde med tyskerne under 2. verdenskrig.
Før Frank Aaen fik ordet, blev alle, der ikke var enige med ham, opfordret til at rejse sig. Dernæst rejste hele salen sig undtagen Aaen selv og denne skribent, der løftede sig halvt fra sædet i et kejtet forsøg på at forholde sig neutral.
Mandag aften i denne uge er Frank Aaen igen mødt op med kritiske spørgsmål til storkapitalen. Denne gang som repræsentant for Kritiske Pensionsindbetalere. 
Scenen er det første af ATP's fire årlige pensionsmøder i Falkonercentret på Frederiksberg. Til stede er, ud over Aaen, direktør Lars Rohde, fondsdirektør Bjarne Graven Larsen og omkring 700 menige ATP-medlemmer.
Ikke kun cool cash
Det virker, som om ATP's ledelse gerne vil møde Frank Aaen med en del mindre fjendtlighed end Mærsk.
Allerede i sit indledende oplæg forsøger Bjarne Graven Larsen at tage brodden af den kritik, som blandt andet denne avis har rejst af ATP's aktiekøb i virksomheder med ondt i etikken. 
"Investeringer er ikke kun cool cash. Det er også social ansvarlighed. Men de er ofte forbundet med store dilemmaer, og der er ofte konflikt mellem følelser og fakta," siger han. 
Som eksempel fortæller fondsdirektøren om, hvordan ATP for nyligt har droppet investeringer i det franske olieselskab Total, der har aktiviteter i Burma.
Beslutningen kommer ikke på baggrund af ATP's egne undersøgelser, som viser, at Total ikke har rod i etikken - tværtimod. Den kommer i kølvandet på den danske regerings ændrede politik over for Burma efter urolighederne sidste efterår.
Bjarne Graven Larsen fremhæver også, hvordan ATP har valgt at droppe investeringer i den amerikanske supermarkedskæde Wall-Mart, fordi den ikke overholder ILO's konventioner, ligesom pensionskassen nu er ude af virksomheder, der fremstiller klyngebomber.
I andre tilfælde vælger ATP i stedet at påvirke virksomhederne indefra, som med Cheminova, der er blevet kritiseret for deres farlige kemikalier.
"Her bliver vi og prøver at gøre en forskel. Men det er ikke altid det populæreste og letteste standpunkt," siger Bjarne Graven Larsen.
Ja til Kina
ATP-ledelsens indlæg afholder dog langt fra salen i at stille kritiske spørgsmål. Som det lyder fra en ældre kvinde på en af de forreste rækker: 
"Jeg synes, at ATP er overansvarlig, når det kommer til medlemmernes udbytte. Hvorfor laver I ikke en undersøgelse blandt medlemmerne for at finde ud af, hvor mange der gerne vil undvære 10-20 kroner om året på for at undgå investeringer i atomvåben?" spørger hun med direkte adresse til ATP's aktiekøb for 290 mio. kroner i virksomheder som Boeing, Honeywell og Northrop Grumman Corp.
Det er virksomheder, som den norske oliefond har sort-listet, fordi de er med til at producere og udvikle kernevåben.
Lars Rohde svarer, at man ikke kan spørge samtlige 4,4 millioner medlemmer. 
"Men vi kunne selvfølgelig lave en Gallup-undersøgelse. Så ville 95 procent nok svare ja til, at vi skal holde op med at investere i virksomheder, der fremstiller atomvåben. Men hvis Gallup spurgte, om vi kan investere i virksomheder, der leverer våben til det danske forsvar, ville vi nok få et helt andet svar," siger han. 
Til mødet får deltagerne selv lov til at stemme. Ikke om køb af aktier i atomvåbenfabrikker. Men om, hvorvidt det er i orden, at ATP investerer i kinesiske virksomheder. Et så overvældende flertal af grønne A4-ark bliver løftet i vejret, at det ikke er nødvendigt med en fintælling.
Lukkede kapitalfonde
Så får Frank Aaen ordet.
Han retter en hård kritik af ATP's investeringer i kapitalfonde, som han mener gør alt, hvad de kan, for at snyde i skat og presse maksimal fortjeneste ud af virksomhederne.
"Er I helt sikre på, at det er i lønmodtagernes interesse at investere i kapitalfonde?," spørger han ATP-ledelsen.
Men Lars Rohde accepterer ikke Aaens præmis: 
"Jeg deler ikke din opfattelse af, at alle kapitalfonde er vaneforbrydere. De ripper ikke virksomhederne, så der kun ligger et afgnavet skrog tilbage. For de skal jo kunne sælge dem igen," siger han. 
På ét punkt kommer ATP-direktøren dog Frank Aaen i møde: Kapitalfondene er for lukkede.
"Kapitalfondene har skudt sig selv hårdt i fødderne ved ikke at tage åbne diskussioner med medarbejderne og det omliggende samfund," siger Lars Rohde.
Efter halvanden time takkede ordstyrer Charlotte Lindholm af. 
Mens ATP-ledelsen de næste uger skal møde medlemmerne ved de tre møder i provinsen, var Frank Aaen allerede dagen efter tilbage i Tivolis Koncertsal med nye kritiske spørgsmål. Denne gang til Danica Pension ved Danske Banks generalforsamling.


