Løkkes lange farvel
Dansk politiks store ’overlever’ ser ikke ud til overleve sit sidste bilag
Venstres formand, Lars Løkke Rasmussen, ankommer til hovedbestyrelsesmøde i Odense i går.


 
	Han har gjort det før. Overlevet. Gjort skepsis til skamme. Trodset odds. Klicheerne er mange.

	Alligevel troede mange under Lars Løkke Rasmussens bevægende tale, på valgaftenen forrige søndag i Landstingssalen, at han ville slutte af med at trække sig som partiformand. Blot for at høre partiformanden konstatere, at det nu er »op ad bakke og med vinden direkte ind i ansigtet«, men at det kan man godt overkomme. Hvis man vil.

	»Og det er jeg indstillet på – hvis I vil,« som Lars Løkke Rasmussen svedende forklarede.

	»Overleveren« – som forfatteren Niels Krause-Kjær i biografien Lars Løkke beskriver som et »usædvanligt studie i politisk sejtræk« – overlevede ikke sit sidste bilag. Det var i hvert fald dommen, allerede først på dagen i de fleste medier, men da deadlinen nærmede sig efter tv-stationernes langstrakte padlen uden for Odense Kongres Center, var spørgsmålet satdig ubesvaret, og Løkke havde vist sig om ikke at være en overlever så i hvert fald i stand til at gennemføre en temmelig lang dødskamp.

	’Lille Lars fra Græsted’

	Da den daværende finansminister i maj 2009 afløste Anders Fogh Rasmussen som partiformand og statsminister var forventningerne netop ikke store. Den tidligere amtsborgmester samt indenrigs- og sundhedsminister var på det tidspunkt svækket af afsløringerne året forinden af hans rod med udgiftsbilagene.

	Afsløringer som med Lars Løkke Rasmussens ord var »rigtig, rigtig tæt på« at få ham til at stoppe i politik. Men danskerne tog »lille Lars fra Græsted« til sig på trods af – eller måske netop på grund af – hans i bogstaveligste forstand små armbevægelser.

	De politiske sager blev dog hurtigt afbrudt af udefrakommende begivenheder.

	Som Lars Løkke Rasmussen spøgende fortæller, så faldt det i hans lod at være statsminister i Danmark på et tidspunkt, hvor landet blev ramt af det største økonomiske tilbageslag siden Anden Verdenskrig – uden nogen sammenligning i øvrigt.

	Alligevel endte den daværende statsminister med at præsidere over en række historiske begivenheder. Det mislykkede klimatopmøde. Den bebudede tilbagetrækning af de danske kamptropper i Afghanistan. Og de såkaldte genopretnings- og tilbagetrækningsaftaler, hvor dagpenge og efterløn blev forringet.

	Sidstnævnte aftale gav for en stund det politiske momentum Lars Løkke Rasmussen brugte til at udskrive folketingsvalget i 2011, efter at have været håbløst bagud på point det meste af valgperioden. Lars Løkke Rasmussen tabte. Men han kom under valgkampen dag for dag tættere på, og Venstre gik ikke bare et enkelt mandat frem (hvilket for en tid stoppede enhver snak om, hvorvidt Lars Løkke Rasmussen var den rigtige partiformand). Den daværende VK-regerings »økonomiske politik i bredeste forstand, herunder genopretningsaftalen og forårets aftaler, herunder tilbagetrækningsreformen« er som bekendt nu SR-regeringens.

	Små overskrifter

	Alt sammen en verden til forskel fra den statsminister, der gav et tiltrædelsesinterview med overskriften: »Jeg er ikke på jagt efter store overskrifter.« Lars Løkke Rasmussen erkendte nemlig hurtigt – modsat efterfølgeren i Statsministeriet – at Anders Fogh Rasmussen kontraktpolitik, hvor vælgerne vidste, hvad de havde, afgik med døden med ikke blot den økonomiske krise, men også de mange afhoppere fra VKO-blokken i den sidste tid. I krisetider kan en statsminister ikke garantere noget, når han hverken har pengene eller et sikkert flertal i Folketinget.

	Til gengæld krævede krisen en type politiker som Lars Løkke Rasmussen, der har beskrevet sig selv som et »konsensusmenneske«.

	Lars Løkke Rasmussen har altid været en politisk håndværker, som trak på sin personlighed, når der skulle leveres politiske resultater i både Græsted-Gilleleje Kommune, Frederiksborg Amt og på Christiansborg.

	I portrætbogen Løkkeland tegnede Lars Løkke Rasmussen et billede af sig selv som en blød leder med selvironi:

	»Jeg er overhovedet ikke brutal. Jeg er en vatnisse, der ikke kan træffe beslutninger. Det siger min kone i hvert fald«.

	Barndom

	At Lars Løkke Rasmussen en dag skulle blive statsminister var langt fra givet, da han i 1964 kom til verden i Vejle som lillebror i en søskendeflok på tre (fire år senere flyttede familien til Græsted i Nordsjælland). Lars Løkke Rasmussen har derfor altid understreget, at han – mere end nogen anden – kan takke velfærdsstaten for sine muligheder i livet. Hverken far, regnskabschef Jeppe Løkke Rasmussen, eller husmor Lise var politisk aktive eller akademikere. Sønnen blev begge dele. Lars Løkke Rasmussen blev jurist og indledte sideløbende den politiske karriere, da han som 17-årig meldte sig ind i Venstre. Som 21-årig blev Lars Løkke Rasmussen i 1985 valgt til byrådet i Græsted-Gilleleje Kommune, hvor han som formand for det lokale sundhedsudvalg stod bag udliciteringen af den kommunale service.

	Selv om Lars Løkke Rasmussen året efter, i 1986, også blev formand for Venstres Ungdom (VU), så måtte han vente helt til folketingsvalget i 1994, før den landspolitiske drøm blev til en realitet.

	I 1998 blev Lars Løkke Rasmussen ikke alene gift med den færøske overlægedatter Sólrun Jákupsdóttir, som han har børnene Bergur, Lisa og Símun sammen med.

	Det var også året, hvor Lars Løkke Rasmussen både blev landets yngste amtsborgmester i det nordsjællandske Frederiksborg Amt og næstformand i Venstre, da Anders Fogh Rasmussen efterfulgte Uffe Ellemann-Jensen på formandsposten.

	Da Venstre og Konservative i 2001 vandt regeringsmagten, var det naturligt, at den daværende amtsborgmester fik posten som indenrigs- og sundhedsminister.

	Her orkestrerede Lars Løkke Rasmussen blandt andet kommunalreformen, som kan ende med at blive hans måske historisk største fingeraftryk, når historiebøgerne en dag skal skrives.

	Boblen

	Det er heller ikke Lars Løkke Rasmussens politik, men hans privatøkonomiske dispositioner, der altid har forfulgt ham, siden han som 17-årig i Græsted kringlede sig ud af en kostbar kontrakt med en musikgruppe med den juridisk holdbare begrundelse, at han ikke var myndig.

	Journalisten og forfatteren til Løkkeland, Kirsten Jacobsen, har forklaret sagerne om forbruget på andres regning som udtryk for den boble, alle politikere befinder sig i, ikke mindst på Christiansborg.

	Sikkert er det i hvert fald, at folketingsmedlemmerne lever i en sådan boble, der kan være svær at gennembryde, hvis de ikke ønsker, evner eller får hjælp til det. På den måde kalder stedet på folks bedste og værste egenskaber.

	Allerede før Lars Løkke Rasmussen mistede nøglerne til Statsministeriet advarede flere om, at han ville blive en rigtig dårlig oppositionspolitiker, hvis det skulle komme dertil. I hele sin tilgang til det politiske, har Lars Løkke Rasmussen set opholdet i samfundets maskinrum som selve meningen med politik. Det er ikke de teoretiske diskussioner, han har været interesseret i. Der skulle ske noget.

	Lige så svært det er at forestille sig dansk politik uden Lars Løkke Rasmussen, lige så svært er det at forestille sig ham uden dansk politik.

	Lars Løkke Rasmussen har aldrig beskæftiget sig med andet end politik eller haft et andet fuldtidsarbejde end som politiker. Og da han i 2006 blev lokket med et lukrativt tilbud om et refugium i det private erhvervsliv, frygtede hans nærmeste i Venstre, at han ville takke ja.

	»Han ville have drukket sig ihjel af kedsomhed og frustration,« som en af dem formulerer det i Lars Løkke og understreger, at det er ment helt bogstaveligt.

