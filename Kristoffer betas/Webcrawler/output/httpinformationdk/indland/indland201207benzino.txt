Benzinøser skal koste kassen
Danskerne mener, at det skal være dyrere at køre i forurenende biler. Klima- og energiministeren mener, det illustrerer, at vi vil være med til en grøn omstilling. Venstre er negativ og Enhedslisten positiv overfor omlægning af bilafgifter
Hvis det står til danskerne, er det ok, at det bliver dyrere at køre i biler, som forurener, men samtidig er der også flertal for, at det skal være billigere at køre i miljøvenlige biler, som den eldrevne Tesla, der er ved at blive ladet op med strøm.

Et stort flertal af danskerne støtter regeringens plan om at gøre det dyrere at køre i de mest forurenende biler og billigere at køre i de mindre forurenende biler.Det afslører en ny undersøgelse, som Analyse Danmark har lavet for Klima- og Energiministeriet.Mens kun 24 procent af de adspurgte i undersøgelsen mener, at det er i orden, at det bliver dyrere at køre bil i Danmark, så mener 75 procent til gengæld, at det er i orden, når det gælder de biler, der forurener mest.Ifølge klima- og energiminister Martin Lidegaard (R) vil befolkningen godt være med til den såkaldte grønne omstilling, hvis der findes »fornuftige løsninger«.»Det viser, at der er massiv opbakning i befolkningen til, at der skal være et kraftigt økonomisk incitatement til at købe den rigtige bil. Og det er et af mange eksempler på, at så længe man kan levere fornuftige løsninger, så er der en meget stor opbakning blandt danskerne til den grønne omstiling. Folk vil ikke opgive deres liv, deres velfærd eller deres job. Men hvis man kan finde fornuftige løsninger, så vil de godt være med. Og det er jeg sikker på, at vi kan,« siger Martin Lidegaard.SRSF-regeringen har i sit grundlag forpligtet sig på at lave en »provenuneutral« omlægning af afgifterne på personbiler, som gør det billigere at købe energirigtige biler.Senest har Martin Lidegaards eget parti, Radikale Venstre, foreslået at belønne ejerne af energieffektive biler, der udleder mindre end 65 gram CO2 pr. kørt kilometer samt har en minimal partikeludledning og støj. Ifølge regeringspartiet skal de blandt andet kunne parkere gratis og slippe for registreringsafgiften frem til 2015.Siden 2005 er der blevet solgt 50 biler med en sådan CO2-udledning på under 65 gram pr. kilometer. Og i år der foreløbig kun solgt otte af slagsen.På forhånd støtter Enhedslisten regeringens bebudede omlægning af bilafgifterne.»Det overrasker mig ikke, at mange synes, at det ikke skal være dyrere at køre i bil. Men det glæder mig, at endnu flere synes, at det er nødvendigt at omlægge afgifterne, så vi får mindre forurenende biler. Enhedslisten har ikke noget imod, at det bliver dyrere at køre i bil – i det hele taget. Men det skal i det mindste være dyrere at køre i de mest forurenende biler,« siger Enhedslistens trafikordfører, Henning Hyldested.Til gengæld afviser Venstres klimaordfører, Lars Christian Lilleholt, at skrue afgiften en ekstra tak op på den gamle benzinsluger. Også selv om pengene bruges til at sænke afgiften på den nye miljøbil.Lars Christian Lilleholt henviser til det tidligere regeringspartis mantra om, at det ikke må blive dyrere at være dansker.» VK-regeringen tog selv flere tiltag og nedsatte blandt andet registreringsafgiften på de mindre dieselbiler. Så vi har gjort det! Men afgifterne på bilerne er allerede i dag exceptionelt høje og store, så man skal være forsigtig med at røre ved dem. Man har allerede gået et lang stykke af vejen. Det er i forvejen dyrt for den familie, som har brug for en stor bil,« siger Venstres klimaordfører.Bilisternes egen organisation, FDM, er dog mere venligt stemt over for en omlægning af bilafgifterne.Selv om afdelingschef Torben Kudsk understreger, at FDM helst ser lavere bilafgifter, så er organisationen »med på« at ændre afgifterne, sålænge bilejernes samlede regning i hvert fald ikke bliver større.»I dag har Danmark ikke blot verdens højeste afgiftssystem, men også det mest uhensigtsmæssige. Afgiftssystemet er nemlig baseret på bilens værdi, hvilket er med til at holde ny teknologi ude. For alle de her ting, man opfinder, som gør, at bilerne kan køre længere på literen – og bliver mere sikre – er dyrere fra fabrikken,« siger Torben Kudsk og fortsætter:»Det har skiftende regeringer siddet og stirret på. Problemet er, hvordan de stadig kan få 40 milliarder kroner i statskassen – uden at blive alt for upopulær. Der er nemlig allerede to millioner biler på gaden, som har betalt en høj afgift ved købet. Og hvordan skal man undgå at trække brugtbilsprisen væk under alle disse, som allerede har betalt den høje afgift, og samtidig fremme indførslen af den nye teknologi. Det er spørgsmålet«.Analyse Danmark A/S har i undersøgelsen spurgt 1019 repræsentativt udvalgte danskere over 18 år. De adspurgte er blevet bedt om at tage stilling til henholdsvis udsagnet om, at det er i orden, at det bliver dyrere at køre bil i Danmark, samt det er i orden, at det bliver dyre at køre i de biler, der forurener mest.
