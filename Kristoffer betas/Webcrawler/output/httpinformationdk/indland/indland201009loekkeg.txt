Løkke går selvvalgt enegang på skoleområdet
Skolemødet på Marienborg i går førte ikke til enighed om folkeskolens fremtid. Nyt skoleudspil fra regeringen kommer til forhandling på Christiansborg til november
Trods Lars Løkkes forsikringer om det modsatte mener Socialdemokraterne ikke, at statsministeren reelt har ønsket dialog om fremtidens folkeskole.


 Statsminister Lars Løkke Rasmussens (V) møde om en folkeskolereform på Marienborg bragte ikke regeringen og Danmarks Lærerforening tættere på hinanden.
»Jeg er ked af, at lærernes fagforening ikke ville bakke op om målene. Vi ønsker at forvandle en af verdens dyreste folkeskoler til en af verdens bedste, og derfor fremlægger vi i november et samlet skoleudspil, der kan forhandles på Christiansborg,« siger Lars Løkke Rasmussen til berlingske.dk.
Formanden for Danmarks Lærerforening, Anders Bondo Christensen, mener, at resultatet var givet på forhånd.
»Det allervigtigste for Lars Løkke Rasmussen var, at vi blev enige om målene, som allerede var vedtaget på Venstres landsmøde. Det er fint nok, at statsministeren gerne vil stå på Folketingets talerstol og præsentere fine visioner for folkeskolen, men vi ville gerne have været med i partnerskabet. Jeg synes, der er gået valgkamp i den,« siger Anders Bondo Christensen.
Elendigt håndværk
Socialdemokratiets uddannelsesordfører, Christine Antorini, tvivler på, at Lars Løkke Rasmussen på noget tidspunkt reelt har ønsket en dialog.
»Regeringen har godt nok sagt, at den ønsker et fælles forløb, men det er ikke noget, den reelt har arbejdet for. Det er elendigt politisk håndværk, og statsministeren har bestemt ikke bidraget til at få en aftale landet. Det var ham, der gik i spidsen for et partnerskab og søsatte et rejsehold, mens han fastholdt sine få ideologiske markeringer. På den måde laver man altså ikke brede politiske aftaler om uddannelsespolitikken,« siger Christine Antorini.
Jan Trøjborg (S), formand for Kommunernes Landsforening, havde ikke på forhånd gjort sig store forhåbninger om, at de indbudte parter ville kunne nå til enighed.
»Jeg forventede ikke, at vi kunne vedtage noget i denne brede kreds. Det er mest et anliggende for Folketinget omkring folkeskoleloven og for kommunerne og regeringen imellem omkring økonomien,« siger Jan Trøjborg.
Undervisningsminister Tina Nedergaard (V) ønskede i går ikke at kommentere sagen over for Information.


