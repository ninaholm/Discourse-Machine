Forligspartier afviser SU-ændringer
Hverken de radikale, Socialdemokraterne eller SF vil være med til at forkorte SU'en for kandidatstuderende. Regeringen er altså nødt til at bryde SU-forliget, hvis den vil gennemføre idéen


 Det er bestemt ikke alle partierne bag SU-forliget, der er klar til at skære i SU'en på kandidatdelen af uddannelserne. I går kunne Information fortælle historien om, at de bebudede SU-forhandlinger til efteråret formentlig vil indeholde et forslag om at skære et år af SU'en og i stedet tilbyde de studerende at tage lån i de sidste 12 måneder af deres kandidatuddannelse.
Men det vil man ikke høre tale om hos Radikale Venstre:
»Det kan vi ikke medvirke til,« lyder kommentaren fra uddannelsesordfører Marianne Jelved.
Der er indgået et bredt forlig på SU-området, så hvis regeringen vil gennemføre forslaget, kræver det, at oppositionspartierne siger god for det, og det vil de næppe:
»Det er ikke hensigtsmæssigt at indføre en ordning, hvor man lægger op til, at de studerende skal gældsætte sig. Det har vi netop forsøgt at komme væk fra,« siger Marianne Jelved. Også SF afviser at skære i SU'en:
»Det indgår bestemt ikke i vores planer,« lyder meldingen fra videnskabsordfører Jonas Dahl.
Lige som Jelved forventer han at blive indkaldt til forhandlinger, hvis regeringen vil ændre i SU'en - også selv om det bliver som en del af genopretningsplanen:
»Det er forligsstof, så selvfølgelig skal vi inddrages. Alternativt må regeringen opsige forliget, og så kan ændringerne først træde i kraft efter et valg,« siger Jonas Dahl.
Regeringen har endnu ikke fremlagt sit forslag til efterårets forhandlinger, men i SU-Styrelsen er man ifølge Informations oplysninger i gang med lægge sidste hånd på et oplæg, som indeholder de nævnte besparelser.
Samme forslag kom desuden i forbindelse med Skattekommissionens rapport. Formålet er at motivere de studerende til at blive hurtigere færdige med deres uddannelse, så de hurtigere kommer ud på arbejdsmarkedet. Men SF's Jonas Dahl er ikke overbevist om, at det vil ske.:
»Det vil formentlig betyde, at de studerende vil arbejde mere ved siden af studierne. Vi ser hellere, at man kan leve af sin SU, så man kan koncentrere sig om studierne og på den måde blive hurtigst muligt færdig,« siger han.
Samme holdning har Kirsten Brosbøl (S):
»Vi er enige i, at de studerende skal være hurtigere færdige, men vi vil gøre det med positive incitamenter. Eksempelvis i form af en bonus for at komme hurtigt i gang og afslutte på normeret tid. Bruger man pisk, vil det have en social slagside,« siger Kirsten Brosbøl, som blandt andet frygter, at flere vil droppe ud af uddannelsen, hvis de dumper eksamener.
Mange tiltag
Marianne Jelved mener ikke, at der er brug for flere tiltag, der forkorter studietiden lige nu:
»Der er allerede taget en række initiativer for at få de studerende hurtigere igennem. Man har lavet regler for, hvor lang tid det må tage at skrive speciale, og lavet en ordning som gør, at man kan gange sit gennemsnit op, hvis man starter hurtigt på en videregående uddannelse. Jeg synes, det er utåleligt, at man ikke vil vente og se, om de ting virker i stedet for hele tiden at lave nye initiativer,« siger hun.
Dansk Folkeparti har endnu ikke taget endelig stilling til spørgsmålet, men videnskabsordfører Jesper Langballe er heller ikke specielt positiv over for at skære i SU'en:
»Der er en pointe i det. Man vil animere folk til at blive hurtigere færdig, og det kan der være behov for. Men før vi kan sige god for det, skal vi se nogle konsekvensberegninger, så vi er sikre på, at de studerende ikke ender i en gældsfælde, som de ikke kan komme ud af igen. For det er den overhængende fare ved den model,« siger Jesper Langballe.
Venstres SU-ordfører, Sophie Løhde, sagde i gårsdagens Information, at hun er positiv over for idéen, men at andre muligheder også var i spil, og at regeringens endelige oplæg til SU-forhandlingerne vil blive præsenteret senere på året.


