'Smertegrænse for antiterror'



 Smertegrænsen er ifølge justitsminister Lene Espersen (K) ved at være nået for, hvor meget borgernes rettigheder kan indskrænkes på grund af kampen mod terror. Men på det teknologiske område skal EU hele tiden følge med.
"Den europæiske arrestordre og alt det, der nu følger efter med bevissikringskendelse og retshjælpsordninger, det er meget vidtgående lovgivning," sagde hun på førstedagen af et møde i Newcastle blandt EU's justits- og indenrigsministre.  Hun tog afstand fra dele af den britiske antiterrorlovgivning, men finder det nødvendigt at lagre internet- og tele- kommunikation. Emnet har vakt megen debat på mødet, ikke mindst fordi en repræsentant fra telebranchen advarede ministrene om omkostninger ved at registrere al teletrafik i eksempelvis et år. Det budskab vakte ikke sympati hos Lene Espersen, der efterlyser mere samarbejdsvilje.

