Soldaterformand: Politikere bør stå ved deres ansvar
Wikileaks-lækagen viser, at forsvaret og politikerne skulle have været meget mere åbne om, hvad der foregik i Irak-krigen, mener soldaterforening. Den frygter, at soldaterne kommer til at stå tilbage som syndebukke for politikernes beslutninger
Soldaterne i Irak løste blot den opgave, som politikerne stillede dem. Men i dag er politikerne i gang med at skubbe ansvaret for, hvad der foregik under Irak-krigen, over på soldaterne, mener Jesper K. Hansen, der er formand for Danmarks største fagforening. På billedet ses danske soldater på patrulje i Basra i 2006.


 Forsvaret og politikerne skal fortælle langt mere om, hvad der foregik i Irak-krigen. Kun sådan kan man undgå al den mistænkeliggørelse, der er opstået i forbindelse med verdenshistoriens største militære lækage fra Wikileaks.
»Ansvaret bliver skubbet over på soldaterne, og det er synd, for de løser bare den opgave, politikerne har stillet dem. Politikerne og Forsvarets ledelse bliver også mistænkeliggjort, så der er ingen, der har glæde af, at alt ikke kommer frem i lyset,« siger Jesper K. Hansen, der er formand for Centralforeningen for Stampersonel, Danmarks største militære fagforening. Han mener, både Christiansborg og forsvaret har håndteret lækagen »amatøragtigt«, og at meget kunne være undgået, hvis man havde været mindre hemmelighedsfuld.
»Der er selvfølgelig noget, der skal være hemmeligt på grund af sikkerhed, mens krigen står på. Men bagefter ville det da være helt naturligt at offentliggøre, hvad der er foregået i stedet for al det hemmelighedskræmmeri. Det skaber bare fornemmelsen i offentligheden af, at man ikke har rent mel i posen,« siger han.
»Men man gør det ikke, fordi så ville politikerne blive gjort ansvarlige for de beslutninger, de har taget«.
Hverken Forsvarskommandoen, Hærens Operative Kommando eller Forsvarsministeriet har ønsket at kommentere specifikke oplysninger fra de lækkede militærlogs, og alle spørgsmål venter nu på, at forsvaret får foretaget en undersøgelse.
Forsvarsminister Gitte Lillelund Bech vil dog hverken svare på, hvor længe undersøgelsen af de 391.000 dokumenter kommer til at tage, eller hvad den nærmere skal indeholde.
Ifølge Jesper K. Hansen bør en undersøgelse ikke bare basere sig på de amerikanske krigslogs, men på alt det Forsvaret også selv sidder inde med af viden. Det skal offentliggøres, også selv om det måtte vise, at Danmark har udleveret fanger i strid med  konventionerne:
»Forsvaret har detaljerne om de danske operationer og bør komme politikerne til hjælp. Hvis der er nogle dokumenter, der kan vise, hvad der er sket, så skal de frem,« siger han.
Rene hænder
Information har i løbet af den seneste uge beskrevet, hvordan danske soldater altid sørgede for at have briter med på patruljer og operationer, så Danmark ikke stod med ansvaret for fangerne bagefter.
På den måde blev det ifølge Forsvaret et britisk ansvar, da en fange under en dansk-ledet operation blev fundet tortureret til døde, tre dage efter han var blevet udleveret til en særligt berygtet afdeling af det irakiske politi.
Strategien er blevet skarpt kritiseret af både jurister, menneskerettighedsorganisationer og politikere fra oppositionen, men i Forsvaret har det ifølge militærjurist på Hold 4 i Irak Kenneth Ø. Buhl længe været almindelig kendt:
»Det har aldrig været en intern hemmelighed i Forsvaret. Det var bare den måde, vi gjorde det på. Det afgørende for mig i min funktion var, at vi kunne løse vores opgaver uden at få et juridisk problem,« siger han til Jyllands-Posten.
Ifølge militærjurist Jes Rynkeby Knudsen, der var af sted på Hold 5 i Irak fra februar til august 2005, var det en strategi, der var udtænkt i toppen af systemet:
»Den var et resultat af nøje juridiske overvejelser langt inde i forsvaret. Det kan ligne en smart måde at omgå konventionerne og folkeretten på. Men rent juridisk er der ikke noget at komme efter,« siger han til Jyllands-Posten.
»Herhjemme er der en opfattelse af, at Danmark kan ride ud i verden på den store hvide hest uden at få snavs på fingrene. Teori og jura står i skærende kontrast til den virkelighed, der møder soldaterne i en væbnet konflikt,« siger han.
Og det er netop problemet, mener Jesper K. Hansen. Man har ikke fra politisk side villet tage ansvar for, hvad der er foregik i Irak, og har derfor forsøgt at holde det skjult, hvis ikke alt er gået lige efter bogen.
»Danske politikere siger, at vi skal overholde konventionerne, når vi er udsendt. Det skal vi selvfølgelig også, men så nytter det ikke noget, at man ikke vil betale for et sted at opbevare fangerne. Det stiller soldaterne i en situation, hvor de bliver nødt til at tage nogle beslutninger, der måske ikke altid er lige hensigtsmæssige,« siger Jesper K. Hansen.


