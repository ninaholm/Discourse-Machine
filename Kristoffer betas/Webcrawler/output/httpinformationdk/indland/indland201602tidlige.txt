Tidligere konservativ ordfører: De interne stridigheder kalder på en ny centrumkoalition
De aktuelle stridigheder i blå blok viser, at der er behov for en stærk regering, som rækker hen over midten. Det mener Viggo Fischer, der er forhenværende konservativ politiker
Den tidligere konservative folketingspolitiker Viggo Fischer mener, at løsningen på striden i blå blok skal findes ved at danne en bred koalition bestående af K, S, V, R og Alt.


 Mens stridigheder i blå blok truer med at udløse et folketingsvalg, advarer forhenværende folketingsmedlem og politisk ordfører for Det Konservative Folkeparti Viggo Fischer om, at blokpolitikken og de interne uenigheder mellem partierne i både rød og blå blok blokerer for, at politikerne kan skabe langtidsholdbare løsninger på tidens store politiske problemer.
Derfor bør de folkevalgte i stedet for at tænke i borgerlige og venstreorienterede fløje tænke i et nyt centrumperspektiv – et visionært regeringsprojekt hen over midten, som kan tage de store problemer op i Danmark.
»Den nuværende politiske situation, hvor et enkelt mandat i Folketinget afgør, hvilke beslutninger man kan træffe, er ikke velegnet til at løse de store problemer, Danmark i øjeblikket er stillet over for,« siger den tidligere konservative politiker og tilføjer, at den aktuelle fejde mellem hans gamle parti, De Konservative, og resten af den borgerlige fløj er et godt eksempel på de interne stridigheder i blå blok – stridigheder, der ikke er forbeholdt de blå partier, mener han.
»Får vi et valg og et regeringsskifte, hvor den nuværende opposition får regeringsmagten, så kan det igen blive et flertal med en ganske lille marginal, der i virkeligheden heller ikke vil være særligt egnet til at løse de store problemer, for der findes også stridigheder internt i rød blok. Derfor er min pointe, at vi har brug for en ny centrumsorienteret politisk ledelse i Danmark,« siger Viggo Fischer, der forestiller sig en bred centrum-koalition af Venstre, Socialdemokraterne, De Konservative, Radikale Venstre og Alternativet.
»Det kunne være i stil med det, man har i Tyskland, hvor man har en koalitionsregering mellem de to store politiske kræfter, Socialdemokraterne og Kristendemokraterne,« siger han.
Brudlinjer i blå blok
Viggo Fischer anfægter ikke Det Konservative Folkepartis ret til at erklære, at de ikke længere har tillid til Eva Kjer Hansen.
Det, han kommenterer, er de »betydelige spændinger internt i blå blok«, der ifølge ham gør, at man ikke får løst tidens mest påtrængende problemer som for eksempel beskæftigelse, EU, flygtninge og sikkerhedspolitik.
»Det fungerer, som vi kan se, ikke så godt i blå blok. I det større billede kan jeg nævne to store brudlinjer lige nu. Det ene er Liberal Alliance, der presser på for skattelettelser. Det andet og mere kraftige signal er, at Dansk Folkeparti håber, at trepartsforhandlingerne bryder sammen. Det er to ret vigtige brudlinjer,« mener Viggo Fischer. Brudlinjer, der ifølge ham ville være meget mindre i en centrumkoalition.
»Jeg ser tre vigtige punkter, hvor er centrumregering ville have mere til fælles, end blokkene har. Det første er, at de vil kunne finde en pragmatisk løsning på at få flere danskere i arbejde. Det andet er naturligvis den helt uholdbare situation, Danmark er kommet i på retsområdet, hvor vi ikke længere kan deltage i Europol på grund af folkeafstemningen den 3. december. Her tror jeg, at en centrumkoalition ville kunne finde en løsning. Og det tredje, som også er det mest aktuelle og største problem, det er at få EU-landene til at samarbejde om en løsning på asylproblematikken.«
Skræmt af EU
I forhold til flygtningepolitikken er der ifølge Viggo Fischer kun to partier, der er kommet med »reelle bud på«, at vi skal have en samlet EU-politik på det her område.
»Det er selvfølgelig Radikale Venstre og Alternativet. I Socialdemokraterne og Venstre er man for skræmte i forhold til EU. Man har ladet sig presse politisk af Dansk Folkeparti, og derfor får man ikke snakket om de rigtige ting. I stedet kommer man med midlertidige løsninger på flygtningekrisen, og det er der hverken vision eller perspektiv i,« mener Viggo Fischer.
– Men hvad med skat? Hvad med miljø og klima? Kan du forestille dig, at man vil kunne finde fælles fodfæste på de her områder?
»Det tror jeg godt, at man kunne. Der foregår i Alternativet en meget åben politisk drøftelse, hvor man sætter sig ned og analyserer de forskellige temaer. I de gamle partier foregår der omvendt for lidt politisk debat om tingene. Man er nødt til at få en mere åben politisk drøftelse, frem for at det bare er toppen af partiet, der beslutter. Den politiske topstyring, som vi ser blandt andet hos Socialdemokraterne i dag uden megen debat er ikke hensigtsmæssig. Vi skal have en ny politisk debat, der knytter sig til, at det moderate, politiske centrum får større indflydelse,« siger Viggo Fischer, der mener, at mange borgerlige ønsker en mere centrumorienteret politik.
»Dengang Naser Khader stiftede Ny Alliance, viste en meningsmåling, at en stor del af de borgerlige vælgeres idealparti var et borgerligt centrumparti.«
Opgør med Dansk Folkeparti
Grunden til, at det måske kan være svært at forestille sig en centrumkoalition er ifølge Viggo Fischer, at Dansk Folkeparti har for stor en indflydelse på blandt andet Venstres politik.
»Man er nødt til på et tidspunkt at tage et opgør med Dansk Folkeparti og gøre det klart for befolkningen, at DF ikke har løsningerne. Der ligger ikke løsninger i nationalisme – det er ikke fremtiden. Men det har de store partier ikke rigtig turde tage opgøret omkring,« siger han og tilføjer, at det samme gælder Det Konservative Folkeparti, som han ikke længere er medlem af.
– Men helt konkret, hvordan forestiller du dig at partier som Alternativet og Radikale over for Venstre skal kunne blive enige om asyl- og flygtningepolitikken?
»Det handler om, at man mangler evnen til at sige nej til DF. Sagen er jo, at hvis vi fik en fælles europæisk flygtningepolitik, hvor de blev fordelt proportionelt mellem de europæiske lande, ville Danmark formentlig få væsentligt færre asylansøgere, end vi gør nu, hvor hvert land fægter for sig selv,« siger Viggo Fischer.

