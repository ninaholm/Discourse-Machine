Ole Sohn & Det Der vaR
Hvis man vil fremtiden, må man ikke have snavs på fingrene fra fortiden. SF's Ole Sohn får nu revet sin snart 20 år gamle kommunistfortid i næsen af B.T. og Jyllands-Posten.  Det er han til en vis grad selv ude om...
Ole Sohns kvaliteter kunne med en negativ ladet formulering kaldes hans evne til at være apparatjik, dvs. manden der arbejder loyalt inden for systemet - uanset hvordan systemet så end er


 Værdikampen kræver ærlige politikere, tordnede B.T. i går fra lederplads i anledning af, at avisen fra tyske arkiver har gravet en 20 år gammel fødselsdagshilsen frem, hvor Ole Sohn roser DDR-staten til skyerne.
Ole Sohn var som bekendt formand for Danmarks Kommunistiske Parti i årene 1987-91, og inden da var han i seks år medlem af partiets øverste ledelse, Centralkomiteen. Da DDR-staten den 7. oktober 1989 fyldte 40 år, stod Sohn på ærestribunen sammen med dignitarer fra østblokken og kommunistpartierne, og forinden havde DKP sendt en fødselsdagshilsen. Det er den hilsen, som B.T. nu har fundet frem.
Hilsenen er vitterlig gebrækkelig læsning, for her sender Sohn sine kammeratlige hilsener til den »kære kammerat« Erich Honecker, formanden for det østtyske statsbærende parti SED. DDR-staten roses for at have sikret »en række basale menneskerettigheder«, bl.a. afskaffelse af arbejdsløshed og bolignød, garanti for unges uddannelse og billige basisfornødenheder, og på den led har DDR været en »stor inspiration« for DKP.
Sidst i fødselsdagsbrevet udtrykkes bekymring over en række »vanskeligheder i den socialistiske verden for tiden«, og bag denne vage formulering ligger den historiske kendsgerning, at DDR-staten hen over sommeren 1989 var ved at smuldre, ikke mindst fordi tusinder og atter tusinder af DDR-borgere valgte at stemme med fødderne, dvs. flygte via Ungarn der netop havde åbnet grænsen til Østrig.
Den 9. november 1989 hen under aften blev en grænsestation mellem Øst- og Vestberlin pludselig holdt åben, og i de følgende timer strømmede østberlinerne mod vesten og friheden. I realiteten var Østblokkens og Sovjetunionens skæbne - som de følgende måneder og år skulle vise - hermed beseglet.
For historisk interesserede er det ikke overraskende, at DKP stod last og brast med DDR helt frem til murens fald og også et godt stykke tid efter. Derfor er scoopet med historiske briller til at overse, når Jyllands-Posten ligeledes i går offentliggjorde et telegram, som den daværende DDR-ambassadør i København sendte hjem seks dage efter murens fald.
I telegrammet refereres Sohn for at ønske en fornyelsesproces, som dog ikke skulle ændre ved, at SED stadig skulle have magten. Derfor ville DKP modarbejde en såkaldt revanchistisk genforening af de to Tysklande.
En vammel hilsen
Både B.T. og Jyllands-Posten er enige om, at de nu fremdragne dokumenter stiller et stort spørgsmål ved, hvad Sohn tidligere har fortalt om sin rolle som partiformand. Det er både rigtigt - og forkert.
Rigtigt i den forstand, at hvis Sohn i oktober 1989 var så kritisk mod DDR-staten, som han senere glimtvis har fremhævet, hvorfor skrev han så under på den vamle fødselsdagshilsen? Hvorfor brugte han ikke DDR-statens 40-års jubilæum til i stedet for at kindkysse Honecker så i hvert fald billedligt talt at spytte den østtyske diktator lige i ansigtet? Hvorfor smækkede han ikke med døren, så det kunne høres?
Selv om Sohn var en fremtrædende person på den fløj, der i anden halvdel af 1980'erne forsøgte at reformere og forny DKP, er det ikke meget, han selv har fortalt om de bevægede oktober-novemberdage i 1989. Han har dog fortalt, at han - også under fejringen af 40-års jubilæet for DDR - i virkeligheden plejede kontakter med andre fornyerkræfter, der lige som ham var skeptiske over det manglende DDR-demokrati m.v.
De nye dokumenter viser, at forløbet nok har været lidt mere sammensat, end Sohn tidligere har givet udtryk for.
Sohn har aldrig - som andre fordums venstreorienterede har følt sig kaldet til - gået bodsgang og beklaget sine revolutionære holdninger, men han har dog som forfatter senere hen brugt gamle kontakter og udgivet skarpsindige bøger om kulsorte huller i DKP's historie, f.eks. om folketingsmanden Arne Munch-Petersen, der mishandlet og plaget døde af tuberkulose i et af Stalins fængsler.
Tilbagetogets helt
På en måde er det også forkert at skose Sohn for, at han i oktober 1989 skulle være en forbenet kommunist, hvis det alene sker med henvisning til, hvad der har stået i den vamle fødselsdagshilsen og ambassadeindberetningen.
Næppe nogen vil i dag stille spørgsmål ved, om den sovjetiske partisekretær Gorbatjov var en mand, der fik forandret verden, fordi hans perestrojka og glasnost ledte frem til Sovjetstatens opløsning. En af tilbagetogets helte blev Gorbatjov senere kaldt.
I mindre - selvfølgelig meget mindre - format havde Sohn en tilsvarende rolle i dansk politik. Ingen kan således tage fra Sohn, at han blev den mand, der fik fordrevet DKP om ikke fra jordens overflade, så i hvert fald fra udsigten til enhver fremtidig politisk indflydelse i Danmark.
Før og efter at Sohn gik af som partiformand i 1991, visnede partiet hen, ikke mindst fordi de såkaldte betonkommunister i oprigtig vrede forlod partiet og i stedet dannede nye grupperinger, der skulle holde fanen løftet og principperne uberørt af Østblokkens totale sammenbrud. Så man kunne med lige så stor ret hylde Sohn for at være kommunismens banemand i dansk sammenhæng.
I stedet for at sone har Sohn brugt tiden på at skabe sig en ny politisk platform, først i form af Enhedslisten og fra 1992 som SF'er. Her har han brugt de kvaliteter, han utvivlsomt har, og som fik ham til som 23-årig at blive Danmarks yngste fagforeningsformand, nemlig for SiD i Horsens, selv om Sohn var kommunist i modsætning til det altovervejende flertal af tillidsfolk, der var socialdemokrater.
Sohns kvaliteter kunne med en negativ ladet formulering kaldes hans evne til at være apparatjik, dvs. manden der arbejder loyalt inden for systemet - uanset hvordan systemet så end er.
Det gjorde Sohn for 20 år siden som DKP-formand, og det gør han nu som SF'er. Det gør han så målrettet og systematisk, at han nu er et godt bud på en kommende finansminister, hvis oppositionen vinder næste valg. Derfor - og kun derfor - får Sohn nu revet sin røde fortid i næsen.


