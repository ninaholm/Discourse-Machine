Lav kvote 2-systemet om
Diagnosen har været klar. Danske studerende er for langsomme til at gennemføre deres studier. Derfor skal de hurtigere gennem uddannelsessystemet med pisk, motivation og nye systemer, der skal øge studieegnethed


Diagnosen har været klar. Danske studerende er for langsomme til at gennemføre deres studier. Derfor skal de hurtigere gennem uddannelsessystemet med pisk, motivation og nye systemer, der skal øge studieegnethed. Den medicin står både regeringen og oppositionen bag. Jo hurtigere de studerende kommer ud på arbejdsmarkedet, jo bedre er det for samfundsøkonomien.Men nu viser det sig, at ændringerne af optagelsessystemet på de videregående uddannelser har den bivirkning, at studerende optaget på høje karaktergennemsnit, dvs. kvote 1, har næsten dobbelt så stor risiko for at droppe ud af studiet som dem, der er optaget på kvote 2. Det fremgår af et nyt ph.d.-projekt udført af Lotte Dyhrberg O'Neill blandt medicinstuderende på Syddansk Universitet. Her er det for første gang undersøgt, om optagelse via kvote 2 giver mindre frafald end kvote 1. O'Neill konkluderer, at den særlige kvote 2 optagelsesprocedure med motiverede ansøgninger, samtale og prøve i almen viden, som man har på medicinstudiet, langt bedre viser, om de studerende brænder for studiet. Og vel at mærke har motivationen til at gennemføre.Konklusionen bør inspirere andre uddannelser, der døjer med stort frafald og få regeringen til at se kritisk på det kvotesystem, som den ændrede i 2008. Her blev antallet af studiepladser via kvote 2 reduceret til ti procent af det samlede optag. Tidligere udgjorde kvote 2 op mod en tredjedel. I mange år har det økonomiske ræsonnement resulteret i en indædt kamp mod det samfundsøkonomisk dyre frafald. Men hvis det viser sig, at medicinen ikke virker - at hverken gulerod eller pisk er lige så effektivt som ægte motivation - bør det føre til en undersøgelse af, om optagelsessystemet skal ændres. Flere kvote 2-pladser og ændrede optagelseskrav vil være gavnligt både for de studerende, der slipper for frustrerende fejlvalg og gavne samfundets pengekasse, når de studerende kommer hurtigere i job. For var det egentlig ikke det, politikerne ville?
