’Regeringen fører klassisk neoliberal politik’

Claus Bryld, professor, RUC


 
	Historiker og professor ved RUC, Claus Bryld, har beskæftiget sig indgående med Socialdemokraternes historie. Han ser ikke meget socialdemokratisk politik i for eksempel SU-reformen eller i lettelse af selskabsskatten.

	»Der er ikke blevet ført socialdemokratisk politik i det første halvandet år, men der er begyndt at komme en vending med dagpengene, fordi det er social fordelingspolitik,« siger Claus Bryld og fortsætter:

	»Udover det er der blevet skåret ned og skåret ned, og det har aldrig været socialdemokratisk politik. Heller ikke under Stauning. Stauning prøvede også at styrke den offentlige sektor, og hans mål var at sikre en nogenlunde ligelig fordeling mellem samfundsklasserne. Regeringen har ført klassisk neoliberal politik mere end klassisk socialdemokratisk politik.«

	Nedergaards påstand om, at Socialdemokraterne igen har fokus på flittige borgere, gunstige forhold for erhvervslivet og vigtigheden af produktion, som kan skabe arbejdspladser, holder heller ikke, mener Claus Bryld.

	»Hvordan skulle landet have kunnet udvikle sig med Socialdemokraterne i regeringen, hvis de ikke havde kunnet varetage den private sektors interesser,« spørger Claus Bryld retorisk.

	»Der har jo aldrig været styring af det private erhvervsliv herhjemme. Der har været styring af den offentlige sektor, mens man har sikret ordentlige rammebetingelser for det private erhvervsliv. Det er absolut ikke kun Helle Thorning-Schmidt, der har gjort det.«

