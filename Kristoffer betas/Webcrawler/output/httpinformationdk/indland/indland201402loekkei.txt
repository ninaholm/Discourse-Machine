Har Løkke ingen gode svar i GGGI-sagen?
Da Lars Løkke (V) holdt sit berømte maraton-pressemøde, skete det med løfter om åbenhed. GGGI-formandens tavshed siden da kunne tyde på, at han reelt ikke har nogen gode svar


 
	Reaktionen var forudsigelig. Da Morgenavisen Jyllands-Posten i går kunne bringe endnu en afsløring i den over fire måneder lange saga om GGGI, forholdt klimaorganisationens formand og Venstres leder, Lars Løkke Rasmussen, sig som sædvanligt fuldstændig tavs. Historien rettede sig ellers mod ham personligt. Da Lars Løkke Rasmussen i oktober ved et fire timer langt pressemøde sagde undskyld for som GGGI-formand at have rejst på 1. klasse for 775.000 bistandskroner, hævdede han, at han aldrig havde været »involveret i en diskussion« af organisationens rejsepolitik før i sommeren 2013, hvor reglerne blev ændret.

	»I sommer bliver rejsereglerne downgradet – hvis man kan bruge det udtryk – og gjort mere skandinaviske. Før det tidspunkt har jeg ikke personligt været involveret i nogen diskussion om rejseregler,« sagde han dengang.

	»Jeg har ikke været involveret i en diskussion om, at nu skal vi have nogle nye eller anderledes rejseregler,« fortsatte han.

	Men Jyllands-Posten kunne i går dokumentere, at spørgsmålet om rejsereglerne blev taget op på et GGGI-bestyrelsesmøde afholdt tilbage i januar 2013.

	På mødet, som blev ledet af Lars Løkke Rasmussen selv, redegjorde GGGI’s finansdirektør for et projekt til en værdi af to millioner kroner. Ifølge mødereferatet skulle 80 procent af pengene bruges på rejser, og finansdirektøren understregede, at det derfor var »afgørende« at tage fat på blandt andet organisationens rejsepolitikker og -procedurer.

	Nævnt eller diskuteret?

	Sagen har fået ordførere på tværs af det politiske spektrum i Folketinget til at konkludere, at Lars Løkke Rasmussen talte usandt på sit pressemøde i oktober.

	Selv har Lars Løkke Rasmussen »ikke ønsket at udtale sig«, skriver Jyllands-Posten, men GGGI’s kommunikationsdirektør har efterfølgende sendt »nogle præciseringer« til Ritzau. Her skriver GGGI, at rejsepolitikken »blev nævnt« på mødet, men at det var i forbindelse med en diskussion om noget helt andet, nemlig indførelse af et nyt computersystem.

	Hvori præciseringen består kan umiddelbart være svært at se. Tilsyneladende er argumentationen, at rejsereglerne blev nævnt, men ikke diskuteret, hvorfor det teknisk set ikke var forkert, da Lars Løkke Rasmussen sagde, at han ikke havde været »involveret i nogen diskussion om, at nu skal vi have nye rejseregler.«

	Tilbage står imidlertid spørgsmålene om, hvorfor Lars Løkke Rasmussen ikke bare omgående fik ændret rejsereglerne, når nu finansdirektøren sagde, det var afgørende. Og hvorfor han ikke ved sit pressemøde erkendte, at det da var blevet foreslået ham at få ændret reglerne i stedet for at gemme sig bag en teknikalitet.

	Det kan der måske være gode forklaringer på. Men vi får dem næppe. Siden sit pressemøde i oktober har Lars Løkke Rasmussen nemlig ikke haft så meget at sige om GGGI.

	Ingen kommentarer

	Da denne avis eksempelvis afslørede, at GGGI stod til et kæmpeminus på bundlinjen og risikerede konkurs – blandt andet, men ikke kun, fordi Norge havde indefrosset sin støtte i kølvandet på rejsesagen – afviste formanden at kommentere med henvisning til, at der var tale om »norske forhold«.

	Og da Information i sidste uge kunne fortælle, at Udenrigsministeriet orienterede Rigsrevisionen om fortsatte problemer med organisationens forvaltning af bistandsmidler, havde Lars Løkke Rasmussen »desværre ikke mulighed« for at kommentere. Han var dog ikke forhindret i samme dag at kritisere regeringens nye klimalov.

	Som det fremgår af dagens anden GGGI-artikel, er det heller ikke lykkedes at få svar på, hvorvidt Lars Løkke Rasmussen som GGGI-formand vil arbejde for at få organisationens tilladelse til, at de rapporter, der fik Udenrigsministeriet til at orientere Rigsrevisionen, kan offentliggøres. Venstreformandens folk understreger, at det er, fordi han ikke »har mulighed« for det – og altså ikke udtryk for ond vilje.

	Efter fire måneder er det desuden fortsat ikke afklaret, hvorfor det var GGGI, der betalte Lars Løkke Rasmussens datters flybillet til Rio til en værdi af 27.000 kroner. Lars Løkke Rasmussen selv har kaldt det en »misforståelse«, mens GGGI’s generaldirektør har sagt, at det var et »kompromis«.

	Ifølge GGGI findes der en mailkorrespondance vedrørende billetten, men den har Lars Løkke Rasmussen ikke ønsket at fremlægge. Han har heller ikke villet forklare, hvordan noget på én og samme tid kan være en »misforståelse« og et »kompromis«.

	Åbenhed eller ej

	Op til pressemødet i oktober lagde Lars Løkke Rasmussen ellers op til en meget åben linje. Alt skulle frem, for »jeg har ikke noget at skjule,« som Lars Løkke Rasmussen ifølge flere medier selv skrev på Facebook.

	»Søndag klokken 13 holder GGGI ved direktør Howard Bamsey og jeg derfor et pressemøde i København. Her vil pressen ekstraordinært få adgang til alle oplysninger om mine møde-, rejse- og opholdsomkostninger,« fortsatte han ifølge dr.dk i beskeden, der dog ikke længere er at finde på Venstre-formandens profil.

	Af den almindelige vælger kunne udmeldingen vanskeligt forstås som andet end et løfte om, at alt skulle på bordet. Men set i bakspejlet – og belært af diskussionen om nævnt vs. diskuteret – står det klart, at åbenheden kun gjaldt de bilag, der blev fremlagt så kort tid inden pressemødet, at journalisterne reelt ikke kunne forberede sig. Bilagene – og ikke andet.

	Hvad den røde tråd i den åbenhedspolitik er, kan det være svært at gennemskue.

	At Lars Løkke Rasmussen ikke stiller op og svarer på de mange udestående spørgsmål, kan selvfølgelig skyldes, at han ikke har nogen gode svar.

