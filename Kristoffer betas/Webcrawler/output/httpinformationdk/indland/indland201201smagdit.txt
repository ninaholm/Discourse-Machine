Din smag er dit fællesskab
Smagsfællesskaber vinder frem som den nye sammenhængskraft, og det har kolossale konsekvenser for uddannelsessystemet, lyder det fra idéhistoriker Lars Geer Hammershøj. Særligt gymnasiet står over for en krise med almene fag, der ikke har fulgt med tiden
Man kan selvfølgelig stadig danne sig gennem de gamle grækere, men man kan også danne sig gennem balkanmusik eller hiphop-fællesskaber. Det er faktisk svært fra et alment perspektiv at sige, at man ikke kan danne sig gennem rocker-fællesskaber. Vi er i en situation i dag, hvor alle fællesskaber i princippet kan skabe dannelse, siger idéhistorikeren Lars Geer Hammershøj.


 »Forestil dig at gå hen til et ungt menneske i dag og sige, at den bedste måde, du kan danne din personlighed på, er gennem de gamle grækere. Derfor skal du lære græsk og læse græsk litteratur,« siger idéhistoriker og lektor Lars Geer Hammershøj fra Institut for Uddannelse og Pædagogik ved Aarhus Universitet. »Vedkommende vil ryste på hovedet, og tro man er åndssvag. Hvis det er et velopdragent individ, vil det sige: ’Det skal jeg nok selv bestemme’.«
Det er ingen nyhed, at autoriteter ikke er, hvad de har været, og at den personlige tilgang til læring har fået en større rolle i et uddannelsessystem, der hylder ’ansvar for egen læring’. Men det er nyt, at dannelse er blevet så individualiseret, at det snarere er i smagsfællesskaber end i traditionelle fællesskaber, at det enkelte menneske søger at udvikle sig og danne sin personlighed.
»Det er i højere grad op til individet at afgøre, hvad der er værd at danne sig med, og hvem der skal være forbillede for min dannelse. De tidligere dannelsesidealer er på retur. Det handler ikke om at blive ’Menneske’ med stort M eller ’Dansker’ med stort D. Det er nærmest latterlige forestillinger i dag. Det handler om at blive sig selv og blive noget særligt og udvikle sin egen interessante personlighed,« siger Lars Geer Hammershøj, der forsker i selvdannelse og er forfatter til bogen Kreativitet — et spørgsmål om dannelse, som udkommer til foråret.
Smagsfællesskaber
I bogen analyserer Lars Geer Hammershøj forskellige dannelsesforestillinger gennem tiden og konkluderer, at dannelse i stigende grad foregår på individets præmisser og er kendetegnet ved en smagsdannelse.
»Det er i dag afgørende, når man skal danne unge mennesker, at man udvikler deres smag og gør dem i stand til selv at udøve dømmekraft med, hvad der er værd at beskæftige sig med. Vi kan ikke længere pege på noget almengyldigt,« siger han.
I sin forskning viser Lars Geer Hammershøj, at vi går fra klassiske kulturelle og politiske fællesskaber mod en ny type fællesskaber, som han kalder smagsfællesskaber.
De klassiske fællesskaber er karakteriseret ved, at man er fælles om faste og varige størrelser. Det kan for eksempel være danskhed. De nye fællesskaber opstår derimod, fordi man deler smag for det samme. Det kan være stil, humor eller smag for den samme type af stemning, som for eksempel når man føler et fællesskab på festivalpladsen på Roskilde Festivalen.
Gymnasiet i krise
Når smagsfællesskaber vinder frem, hænger det sammen med, at den almene dannelse er i opløsning. De gamle grækere og de traditionelle kulturelle fag som dansk og historie er ikke nøglen til dannelse. I dag kan unge lige så godt danne sig i andre kulturelle fællesskaber, som ikke behøver at have knap 2.500 år på bagen.
»Man kan selvfølgelig stadig danne sig gennem de gamle grækere, men man kan også danne sig gennem balkanmusik eller hiphop-fællesskaber. Det er faktisk svært fra et alment perspektiv at sige, at man ikke kan danne sig gennem rocker-fællesskaber. Vi er i en situation i dag, hvor alle fællesskaber i princippet kan skabe dannelse. Samtidig ved vi af erfaring, at det langtfra er alt, der danner. Det er det nye,« siger Lars Geer Hammershøj.
Han mener, at smagsproblematikken viser sig meget konkret i gymnasiet, som traditionen tro er dannelsesanstalten par excellence.
»Vi har i stigende grad et problem i gymnasiet, for de fag, vi har, bygger på tidligere tiders dannelsesidealer. Gymnasiet består af et opkog af de traditionelle fag. Man kan se den nye gymnasiereform og diskussionen omkring den som et symptom på, at man ikke ved, hvad det almene er i dag. Man har en masse forskellige ideer om, hvad det almene er, og hvad de almene fag kunne være. For mig at se er det udtryk for total forvirring og også et udtryk for, at gymnasiet ikke er fulgt med tiden,« siger Lars Geer Hammershøj.
Utidssvarende idealer
Tre klassiske almengyldige dannelsesidealer gennemsyrer stadig gymnasiet: Et er idealet om ’humanitet’, som man traditionelt har ment, kommer mest kraftfuldt til udtryk hos de gamle grækere. Det er forklaringen på, at fagene oldtidskundskab, græsk og latin har været en fasttømret del af gymnasiets skema. Et andet ideal handler om ‘det nationale’, som kommer til udtryk i fagene dansk, historie og litteratur. Og endelig er der idealet om ’oplysning’, hvor antagelsen har været, at sand viden bedst kommer til udtryk gennem videnskabens almene dele — som for eksempel i fag som fysik og samfundsfag.
Ifølge Lars Geer Hammershøj holder den klassiske almendannende forestilling ikke længere, men uddannelsessystemet er ikke tidssvarende.
»Det kan være meget svært at se, hvorfor vi skal have oldtidskundskab i dag, men det er traditionen, og det er jo det samme som, at der ikke behøves en begrundelse,« siger han.
Da den moderne forestilling om dannelse blev født i slutningen af 1700-tallet herskede der imidlertid ingen tvivl om, hvad og hvem der skulle være idealerne. Det var den nyhumanistiske forestilling om bildung, der vandt frem. Den var udviklet af tyske tænkere som Herder, Humboldt, Schiller, Schlegel og Hegel, og den gik ud på, at personligheden dannes gennem en ’ophævelse til almenhed’.
»Gamle tyske mænd føder den idé, at man kun kan danne sin person gennem en større verden, gennem et socialt fællesskab, gennem det almene. Nyhumanisterne i Tyskland diskuterede slet ikke, om de gamle grækere var forbilleder for dannelse. Det var en selvfølgelighed for dem. I dag er det lige omvendt. For os er det alt andet end selvfølgeligt, hvad der er idealet og den gode smag. Det er ikke det samme som, at alt er relativt. Tværtimod. Det meste er jo ikke godt, hvis du skulle spørge mig,« siger Lars Geer Hammershøj med et smil på læben.
Et show er ikke nok
Det er altid nemt at kritisere uddannelsessystemet for at sakke bagud. Spørgsmålet er, hvad der skal komme i stedet for de gamle grækere? Her peger Lars Geer Hammershøj på, at det nye dannelsesideal er »det interessante«.
»Det er ikke længere de almene fortællinger, men de interessante fortællinger, der bør være idealet. Det er de fortællinger, der handler om, at man er en del af noget større,« siger Lars Geer Hammershøj og foreslår kosmologi og evolutionsteori som nye naturvidenskabelige almendannende fag om, hvordan vi alle er del af det liv, der opstod på jorden for 3,8 mia. år siden.
»Hvis det var de fortællinger, de unge mødte, så tror jeg, unge ville få en anden interesse for naturvidenskab,« siger han.
»Som den gamle generation bliver vi nødt til at give vores bud på, hvad de interessante fortællinger er. Hvis vi ser på naturvidenskab, så dur det ikke bare at præsentere de unge for de almene dele af videnskaben. Det interesserer ikke nogen. Man kan som lærer prøve at lave et show, og det kan trække det noget af vejen. Men fortællingerne bliver først interessante, hvis man er en del af dem,« siger Lars Geer Hammershøj.

