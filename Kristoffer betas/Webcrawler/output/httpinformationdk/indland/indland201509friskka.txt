Frisk kapital til grønne virksomheder skaffes
Det, der ofte mangler, når en ny grøn virksomhed skal slå igennem, er pengene. Det vil tre unge iværksættere lave om på


 »Der findes så mange innovative grønne ideer derude, men få føres ud i livet. Ikke mange bliver til det, de har potentiale til,« siger Joachim Almdal, da Information første gang møder ham og forretningspartneren Frederik van Deurs på årets Folkemøde på Bornholm.
Sammen med endnu en partner, Martin A. Petersen, har de tre iværksættere derfor skabt virksomheden Green Tech Challenge, der skal gøre noget ved netop den udfordring: at få de små grønne virksomheder til at blomstre.
»De har typisk svært ved at finde kapital, ligesom de ofte har svært ved at løfte sig op og rigtigt komme ud over rampen med deres virksomheder,« siger Joachim Almdal og henviser til rapporten Global Innovation Index 2014, der ganske rigtigt fortæller, at mens Danmark rangerer som det ottende mest innovative land i verden, er vi kun nummer 61, når det gælder om at udvikle den gode idé. En del gode ideer går altså tabt og bliver aldrig til økonomisk bæredygtige virksomheder.
»Det er det gap, vi gerne vil gøre noget ved. Vi er det manglende led mellem den gode grønne idé og en bæredygtig virksomhed,« siger Joachim Almdal, der peger på, at det kun giver god mening i et land som Danmark, der lever af innovation. Der ligger et kæmpe vækstpotentiale inden for den grønne økonomi, og det giver i sidste ende arbejdspladser, argumenterer Joachim Almdal.
Erfaringer fra Malaysia
Tre måneder senere i København træffer Information endnu engang de tre iværksættere, der over sommeren har fået sat skub i drømmen om at agere fødselshjælper for andre nye, grønne danske virksomheder.
Det første kursusforløb for 20 nye og innovative virksomheder på jagt efter startkapital begynder således allerede til november i år. I et forløb over tre uger tilbydes de nyopstartede virksomheder undervisning i forretningsudvikling, kontakt med mulige investorer samt sparring med en større virksomhed, der tilknyttes som mentor. Hele forløbet afsluttes med en stor finale i Industriens Hus den 24. november, hvor ophavsmændene bag de ti bedste ideer inviteres til at tale foran en række mulige investorer.
Det hele er gratis for de deltagende virksomheder. Eneste betingelse er, at virksomheden arbejder med et koncept, der er både økonomisk, socialt og miljømæssigt bæredygtigt.
»Vi brænder rigtig meget for både iværksætteri og den grønne omstilling – det er det, vores hjerter banker for, så det er det, vi har valgt at kombinere og fokusere på,« siger Joachim Almdal.
Ideen med at agere acceleratorvirksomhed for nystartede virksomheder er dog ikke helt ny for skaberne af Green Tech Challenge. Joachim Almdal og Martin A. Petersen har erfaringer fra Malaysia, hvor de begge har arbejdet i acceleratorvirksomheden HTVB, der under et program i det malaysiske finansministerium hjalp nyopstartede virksomheder indenfor halalindustrien. Rent fagligt en helt anden boldgade indrømmer de unge iværksættere, men processen er grundlæggende den samme. Nye innovative ideer gøres til selvbærende virksomheder ved at blive hjulpet med kapital, forretningsudvikling og kontakt til markedet. »Det handler om at se den gode idé. Er den der, findes der altid investorer,« siger Joachim Almdal.
Bølgeenergi og god lyd
For at komme i betragtning til at deltage i programmet, skal der dog være mere end blot en spirende idé. Kun etablerede og allerede registrerede virksomheder kan komme i betragtning, da der skal være»et fundament at bygge på,« som de tre iværksættere bag Green Tech Challenge siger.
Derfor vil de deltagende virksomheder blive valgt ud fra dels deres forretningspotentiale, dels den potentielle grønne påvirkning – altså produktets miljø- og klimamæssige bæredygtighed.
Én af de virksomheder, der allerede har ansøgt, og som kandiderer til at deltage i programmet, er eksempelvis Tideng, der producerer undervandsmøller, der genererer energi. En anden virksomhed, der har ansøgt om deltagelse, er producenten af transportable, solcelledrevne lydanlæg, Earwig.
–Hvad kan I gøre for en virksomhed, der vil sælge soldrevne lydanlæg?
»Som andre deltagende virksomheder gennemgår de en række workshops i salg og forretningsudvikling, hvor de blandt andet hjælpes til at skabe netværk og kontakt med andre for dem strategisk vigtige aktører indenfor deres branche. Det kunne være at hjælpe med at skabe kontakter til detailhandlen, hvor større spillere kunne være interesserede i deres produkt,« forklarer Joachim Almdal: »Desuden sørger vi for, at alle får tilknyttet en mentorvirksomhed, som i det her tilfælde sandsynligvis vil blive virksomheden DELTA, der er specialiseret i lyd. De har en kæmpe stab af dygtige ingeniører, der kan hjælpe dem med at forstærke deres produkt, så det egner sig bedre til et større marked.«
Endelig sluttes forløbet med at fokusere påden nødvendige kapital, forklarer Joachim Almdal: »Hvis de til sidst er blandt de ti mest lovende virksomheder, kommer de på scenen i Industriens Hus, hvor de får mulighed for at pitche deres virksomhed foran interesserede investorer og dermed trække ny kapital ind i virksomheden.«
Nye økosystemer
Efter den store finale i Industriens Hus den 24. november skulle der ifølge de tre iværksættere gerne være »skabt kontakt mellem mindst ti mindre grønne virksomheder, investorer og en række større mentor-virksomheder,« som målet lyder.
»Så vi får dannet nogle økosystemer, hvor virksomheder kan lære af hinanden, og innovative ideer forhåbentlig kan vokse sig større,« siger Joachim Almdal.
Men hvad med iværksætterne bag Green Tech Challenge selv? Hvad er udsigten for deres egen virksomhed? Lokalerne, der huser deres virksomhed, er stillet til rådighed af Copenhagen School of Entrepreneurship, CSE, og iværksætterne vil ikke have tjent en krone selv, når de har gennemført deres første kursusforløb.
Drømmen er at kunne leve af at hjælpe andre virksomheder ved at blive sponsoreret af andre større virksomheder, lyder det fra iværksætterne.
»Vi er tre fuldtidsansatte og to praktikanter, der har arbejdet i snart et halvt år uden løn. Forhåbentlig kommer der en større virksomhed og siger, ’det er rigtig fedt det her, drenge. Det vil vi gerne støtte’,« lyder forhåbningen fra Joachim Almdal og partnerne.
»Vi arbejder jo fuld tid på det her mandag til fredag, og så sælger vi hotdogs og står i bar i weekenden for at overleve. Men det her er vores drøm, og derfor er det også fair nok. Sådan er gamet. Men vi håber da på, at vi om et par måneder kan se, at vi kan leve af at lave det her fuld tid,« siger Joachim Almdal, head of business development and partnerships i Green Tech Challenge.

