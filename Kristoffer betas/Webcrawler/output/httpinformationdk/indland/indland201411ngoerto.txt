Ngo’er: For mange tomme ord i udspil mod skattely
En række anbefalinger skal få revisorer og advokater, der rådgiver virksomheder om, hvordan de slipper billigst i skat, til at holde sig på dydens smalle sti. Men anbefalingerne er så vagt formulerede, at deres effekt vil være meget begrænset, mener organisationer

 Skatteminister Benny Engelbrecht (S) præsenterede torsdag en pakke til bekæmpelse af skattely. Men flere organisationer mener, at store dele af udspillet består af tomme ord, som er nemt for revisionsvirksomhederne at omgå.


 En tynd kop te. Sådan karakteriserer organisationerne IBIS og Mellemfolkeligt Samvirke de anbefalinger for advokater og revisorers skatterådgivning, som skatteminister Benny Engelbrecht (S) præsenterede torsdag.»Man har brugt næsten et år på at nå frem til det her, og så kommer man med noget virkelig ukonkret, som efter min vurdering ikke vil have nogen effekt,« siger Troels Børrild, der er politisk rådgiver i Mellemfolkeligt Samvirke med speciale i virksomheders samfundsansvar og skat.
Anbefalingerne er et af tre ’spor’ i det, regeringen selv kalder »en ambitiøs pakke til bekæmpelse af skattely«. Både IBIS og Mellemfolkeligt Samvirke understreger, at de er positive over for store dele af pakken. Men anbefalingerne er ikke meget værd, mener de.Konkret lyder anbefalingerne blandt andet på, at skatterådgivere skal »udvise særlig opmærksomhed«, hvis en virksomhed efterspørger »usædvanlige løsninger, eller rådgivningen involverer brug af såkaldte skattelylande«.Men det er, ligesom de øvrige anbefalinger, en meget vag formulering, mener Lars Koch, der er politik- og kampagnechef i IBIS.
»Det er sådan nogle pæne, men lidt tomme ord. Man skal vise særlig opmærksomhed, når der efterspørges usædvanlige løsninger. Særlig opmærksomhed, hvad betyder det overhovedet?« siger han.Han vurderer, at eksempelvis revisionsfirmaet Pricewaterhousecoopers, der aktuelt er i fokus for at have hjulpet en række store virksomheder med at opnå en skatteprocent på stort set nul, som følge af de vage formuleringer sagtens ville kunne argumentere for, at de har udvist »særlig opmærksomhed«.»Effekten vil efter min vurdering blive begrænset, hvis man ikke for eksempel kræver af revisionsbranchen, at de skal råbe alarm, når de støder ind i forhold, der virker mistænkelige,« siger Lars Koch. 
'Lukket proces’
Udvalget, der har udformet anbefalingerne, har foruden embedsmænd fra SKAT, Skatteministeriet og Bagmandspolitiet bestået af repræsentanter fra branchen selv. Det skuffer organisationerne, at andre parter ikke har været inddraget.
»I Mellemfolkeligt Samvirke har vi forsøgt at få lov at komme med til udvalgets møder, men det har vi ikke fået lov til. Vi har også sendt et brev med vores input, men det er der tilsyneladende ikke blevet lyttet til,« siger Troels Børrild, der kalder processen »lukket«.»Det havde været oplagt med en modvægt til branchen selv i udvalget,« siger han.Det var daværende skatteminister Holger K. Nielsen (SF), der i sin tid nedsatte udvalget. Han understreger, at han endnu ikke har haft tid til at læse anbefalingerne grundigt, men synes umiddelbart, de virker »udmærkede«.»Men det baserer sig meget på selvjustits. Man kunne godt have ønsket sig et organ, der slår ned på dem, der ikke følger anbefalingerne. Det havde jeg egentlig forestillet mig ville være en del af det,« siger Holger K. Nielsen.Han afviser kritikken af, at processen har været for lukket.»Det var helt bevidst, at det kun var branchen, der skulle være med, for ideen var, at de selv skulle på banen og lave regler. Det var jo ikke et debatforum.«
– Men hvorfor kunne man ikke inddrage repræsentanter for civilsamfundet, som fx Mellemfolkeligt Samvirke eller IBIS, i det arbejde?
»Jamen jeg har ingen grund til at mistænke Mellemfolkeligt Samvirke for at være involveret i skatterådgivning. Og ideen var altså, at det var branchen selv, der skulle på banen. At få dem til at formulere, hvordan de her ting bør foregå. Og det kan for eksempel pressen hænge dem op på, hvis de ikke lever op til,« siger Holger K. Nielsen.Skatteminister Benny Engelbrecht understreger i et interview med Information, at han går ud fra, at branchen vil følge anbefalingerne og føre selvjustits. Hvis det ikke er tilfældet, kan det komme på tale at gribe ind politisk, siger han

