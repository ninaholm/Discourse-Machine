Sune Berg atter dansk mester
Spændende afslutning på skak-DM


 I 2010 og 2011 måtte Sune Berg Hansen se sin stormesterkollega Allan Stig Rasmussen løbe med DM-titlen i skak, men i år generobrede han den danske skaktrone. I en vanskelig stilling udnyttede han i 9. og sidste runde koldt og kynisk, at hans modstander, Helgi Dam Ziska, gik galt i byen:
Se diagrammet.Ziska har hvid og bør her spille 36.Lxc5, hvorefter udfaldet er uklart. Men i stedet trak den unge færing:
35.Tf1? De5!
En fæl binding. Og det er vel allerede game over. Sune var i hvert fald ikke længe om at konvertere kovendingen til et helt point:
36.Tf3 Lc6 37.Sf1 ...
Ziska må give kvaliteten tilbage, hvorefter han står til tab. Der fulgte yderligere: 37. - Lxf3 38.Dxf3 Kg7 39.De2 Lxe3+ 40.Sxe3 Sxb2 41.De2 Sd3 42.Sg4 Df4+ - og 0-1.
Dermed kunne Sune ikke længere indhentes, selvom Lars Schandorff, der virkede veloplagt og spillede en fin turnering, besejrede Jens Kristiansen og dermed sikrede sig en udelt andenplads. Schandorff havde muligheden for at sikre sig sin anden DM-titel (den første kom i 1988), da han i det indbyrdes parti mod Sune havde klar fordel, men han var ikke i stand til at bryde gennem de sorte parader – fint forsvarsspil hører også med til at være en rigtig skak-prof, og det leverede Sune ikke mindst i dette parti, der var stærkt medvirkende til, at han kunne hjemføre sin sjette titel – de første fem kom i 2002, 2005, 2006, 2007 og 2009.
Slutstilling ved DM 2012: 1. Sune Berg Hansen, 6,5 points 2. Lars Schandorff, 6 p. 3. Christian Kyndel Pedersen, 5 p. 4.-5. Allan Stig Rasmussen og Mikkel Antonsen, begge 4,5 p. 6.-8. Jens Kristiansen, Jacob Aagaard og Kim Pilgaard, alle 4 p. 9. Jacob Carstensen, 3,5 p. 10. Helgi Dam Ziska, 3 p. Mens der ikke var de store sensationer i landsholdsklassen, fik kandidatklassen en højst overraskende vinder i den kun 19-årige Dara Akdag, der allerede i næstsidste runde var sikker på førstepladsen. Han havde da scoret 5,5 af 6 og lavet en ratingpræstation på over 2700.

