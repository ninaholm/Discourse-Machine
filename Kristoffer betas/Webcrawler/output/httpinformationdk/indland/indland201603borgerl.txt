Borgerligt opgør om natur, miljø og klima
I sin iver efter at tilbagerulle lovgivning, der ’skader konkurrenceevnen’, bringer Venstre sig i konflikt – ikke bare med opposition og grønne organisationer, men også med sit konservative støtteparti


 Venstres offensiv mod lovregler til værn af natur, miljø og klima ruller over flere forskellige fronter. Tre dage inden Esben Lunde Larsen blev udnævnt til at afløse Eva Kjer Hansen som miljø- og fødevareminister, tweetede han en lovprisning af den ’landbrugspakke’, som Venstre netop havde fået igennem Folketinget.
Lunde Larsen skrev: »Det er fantastisk, at vi for første gang i årtier har fået taget et opgør med det miljøtyranni, som dansk landbrug har været underlagt af den politiske og miljøorganisatoriske venstrefløj.«
Lunde Larsen vælger her at se bort fra, at Venstre selv igennem årene har stemt for reglerne i det »miljøtyranni«, og at en stor del af de aktive i de danske grønne organisationer ikke tilhører ’venstrefløjen’, men er borgerlige, sågar Venstre-folk.
Også Venstres klima- og energiminister, Lars Chr. Lilleholt vender sig imod en grøn politik, der hidtil har været udbredt enighed om. Lilleholt erklærede forleden: »Den samlede regning for den grønne energipolitik er blevet for stor.«
Lilleholt vil have fjernet den såkaldt PSO-afgift, der har udlignet prissvingninger på el-regningen og finansierer nye CO2-frie energikilder. Lilleholt åbner samtidig for at fjerne planlagte store vindmølleparker på havet. Det sker, mens erhvervs- og vækstminister Troels Lund Poulsen i disse dage forhandler med regeringens støttepartier om en stor ændring af planloven.
