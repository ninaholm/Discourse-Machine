Ligestillingen fjernes fra ministerium
Ligestillingsområdet skal flyttes fra selve Beskæftigelsesministeriet og ind under Arbejdsmarkeds-styrelsen. S anklager regeringen for at nedprioritere indsatsen mod kvindehandel og vold mod kvinder


 Ligestillingsarbejdet skal fremover målrettes beskæftigelsesindsatsen. Tidligere var ligestillingsafdelingen en del af Velfærdsministeriet, men med den seneste regeringsrokade blev området flyttet til Beskæftigelsesministeriet, som nu flytter ligestillingsafdelingen væk fra departementet og ud under Arbejdsmarkedsstyrelsen. 
Ifølge Informations oplysninger har de ansatte fået besked om, at beskæftigelsesvinklen fremover skal styrkes i forhold til de øvrige opgaver, afdelingen varetager i dag. Det afstedkommer en markant kritik fra ligestillingsordfører Kristen Brosbøl (S):
"Det er en voldsomt nedgradering af ligestillingsarbejdet. Når man flytter afdelingen fra et departement til en styrelse går den direkte rådgivning til ministeren fløjten," siger hun.
Ud over at arbejde for ligestilling på arbejdsmarkedet har ligestillingsafdelingen fokus på indsatsen mod kvindehandel, etnisk ligestilling og vold mod kvinder. Men det risikerer at gå tabt med krav om øget fokus på beskæftigelsesvinklen, mener Kristen Brosbøl.
"Det er uklart, hvad der skal ske med disse centrale opgaver, når man skriver til medarbejderne, at der skal større fokus på beskæftigelsesindsatsen. Med mindre man tilfører flere ressourcer, må der gå midler fra de øvrige indsatsområder," siger hun og varsler et samråd med beskæftigelsesminister Inger Støjberg (V) om sagen.
I Beskæftigelsesministeriet bekræfter departementschef Bo Smith planerne, der dog ikke er endeligt besluttet endnu. 
Han forklarer i en mail, at Beskæftigelsesministeriet er organiseret med et meget lille departement, hvor alle ministersager bliver forberedt i styrelserne.
"Der er alene tale om en organisatorisk ændring, der ingen betydning har for indholdet af ligestillingspolitikken eller den politiske prioritering af de nye områder. Derfor er der på ligestillingsområdet nøjagtig de samme gode muligheder for at rådgive ministeren, som det er tilfældet på ministeriets øvrige politikområder," skriver Bo Smith.


