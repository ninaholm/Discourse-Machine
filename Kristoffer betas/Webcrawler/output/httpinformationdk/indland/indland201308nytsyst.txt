Nyt system forlænger 16.500 udsatte borgeres sagsbehandlingstid
Tusindvis af udsatte borgere, som i forvejen har ventet i månedsvis på en afgørelse, skal vente op til yderligere 11 måneder på afgørelser fra Ankestyrelsen. Det sker efter at Det Sociale Nævn og Beskæftigelsesankenævnet er blevet nedlagt, og 16.500 sager blev overtaget af Ankestyrelsen


 
	En omlægning af ankestrukturen i Danmark skaber ekstra lange ventetider for 16.500 mennesker, der har klaget over offentlige myndigheders beslutninger.

	De forlængede sagsbehandlingstider rammer især samfundets svageste, da sagerne blandt andet handler om pension, fleksjob, kontanthjælp og sygedagpenge.

	»Det er for den enkelte borger dybt problematisk, fordi de står i meget skrøbelige indkomstsituationer,« siger Jann Sjursen, formand for Rådet for Socialt Udsatte.

	Fra juli blev Det Sociale Nævn og Beskæftigelsesankenævnet nedlagt. I stedet er alle sagerne blevet samlet hos Ankestyrelsen.

	Ankestyrelsens almindelige målsætning er at behandle de fleste sager inden for fire til fem måneder, men styrelsen betragter perioden indtil 2016 som en overgangsperiode, hvor ventetider helt op til 11 måneder kan forekomme.

	Også hos Dansk Socialrådgiverforening er formand Majbrit Berlau bekymret.

	»Der er jo tale om mennesker, som i forvejen er dybt pressede. Der kan være tale om afslag på mulighed for at få fleksjob eller førtidspension, og dermed tale om mennesker, som bevæger sig inden for kategorier som ’alvorligt syge’ og ’med handicap’. Det kan simpelthen ikke være rigtigt i en retsstat,« siger hun.

	Ifølge Majbrit Berlau bringer det de udsatte borgeres retssikkerhed i fare , at der nu er blevet færre muligheder for at anke en myndigheds afgørelse.

	»Det er enormt uheldigt, at man har reduceret ankemulighederne. Det er jo ikke kun en instans, der er forsvundet, men selve muligheden for at anke,« siger Majbrit Berlau og hentyder til, at Ankestyrelsen er den højeste myndighed på socialområdet.

	Når man tidligere har villet klage over en kommunes afgørelse, har man kunnet klage til et af nævnene, og hvis man fik afslag her, kunne man gå til Ankestyrelsen.

	Efter Ankestyrelsen er der ingen andre steder at gå hen, og vejen til Ankestyrelsen er pludselig blevet kortere.

	»Når vi lever i en demokratisk retsstat, så synes jeg, at det er dybt beskæmmende, at vi har fjernet ankemuligheder for i forvejen dybt pressede mennesker. De afgørelser, som bliver truffet af forvaltningerne, har jo voldsom effekt i folks privatliv, og kan være altafgørende for deres fremtid,« siger Majbritt Berlau.

	Jann Sjursen mener, politikerne har »savet et led ud«.

	»Når muligheden for at anke forsvinder, svækker man borgerens retssikkerhed, så simpelt er det,« siger han.

	Ensrettet praksis

	Ifølge Merete Pantmann, afdelingschef for beskæftigelsesområdet i Ankestyrelsen, vil kvaliteten af afgørelserne bliver højere, fordi man kun har én instans.

	»Risikoen for forskellig praksis på landsplan forsvinder, og derfor betyder det ensartede afgørelser,« siger Merete Pantmann, som også fremhæver, at man ved kun at have én instans vil få et samlet overblik over hele landet.

	»Nu vil vi kunne se, om der er nogle kommuner, som har rigtig mange klagesager på ét område, og på den måde kan vi guide kommunerne, så vi skaber mindre usikkerhed om, hvordan loven skal tolkes,« siger hun.

	De nedlagte nævn havde 16.500 uafsluttede sager, og disse sager er blevet videregivet til Ankestyrelsen. Det har betydet en gevaldig arbejdsbyrde for styrelsen, som har sendt breve ud til 16.500 mennesker og forberedt dem på sagsbehandlingstider på mellem fem og 11 måneder.

	Det vækker stor bekymring hos advokaterne Marianne Fruensgaard og Bo Hansen, som begge har specialiseret sig i erstatnings- og forsikringsret, og hver har over ti klienter, som bliver påvirket af den nye praksis. Tidligere har de to advokater været vant til at klage til Beskæftigelsesankenævnet og Det Sociale Nævn og har kunnet forvente afgørelser inden for fire til fem måneder.

	»Nu ved vi ikke, hvornår vi får svar til vores klienter. Vi kan blot konstatere, at nogle af de mennesker, som allerede har ventet i fire-fem måneder skal vente mindst lige så lang tid igen, før de får svar på, om de er berettiget til pension eller fleksjob,« siger Bo Hansen.

	Ifølge ham bliver klienterne meget påvirkede af situationen. Marianne Fruensgaard giver ham ret:

	»Sat på spidsen er det jo den daglige økonomi, som er på spil, når man venter på en afgørelse. Især for dem, som ikke er berettiget til nogen ydelse, er der et stort problem,« siger hun.

	Blot en overgang?

	Hos Ankestyrelsen har man forsøgt at forberede sig på overgangen så godt som muligt, fortæller afdelingschef for beskæftigelsessagerne Merete Pantmann.

	»Det er vanskeligt at lave alt på forhånd, og vi har oplevet et stort pres, fordi vi først og fremmest skal have oprettet alle restsagerne. Vi har forsøgt at informere borgerne om ændringerne, men har selvfølgelig også fået mange henvendelser fra borgere, som gerne vil have yderligere forklaring om sagsbehandlingen,« siger hun.

	Selv om det endnu ikke har været muligt for Socialministeriet at fastsætte sagsbehandlingstiderne, har man regnet på besparelsen ved sammenlægningen. Den er på 15 mio. kr. årligt.

	Netop besparelserne ser Majbrit Berlau fra Dansk Socialrådgiverforening som den eneste årsag til at lave lovændringen.

	»Det eneste rationale, jeg kan se i det her, er besparelsesinitiativet for staten. Jeg kan ikke finde ét eneste fornuftigt socialfagligt argument for, at man skulle fjerne en ankemulighed for nogle af de mest udsatte borgere i Danmark.«

	Politikere bakker op

	Den anklage er Radikale Venstres socialordfører Liv Holm Andersen uforstående over for.

	»Vi vil jo netop sikre, at alle borgere, uanset hvor de bor i landet, får en mere ensartet sagsbehandlingstid og en forkortet sagsbehandlingstid. Klagestrukturen forenkles, men vi går ikke på kompromis med retssikkerheden,« skriver hun i en mail til Information, hvori hun også understreger, at man også tidligere kun havde én klageinstans, nemlig nævnene.

	Før lovændringen var det kun afgørelser på social- og beskæftigelsesområdet, der havde generel og principiel betydning, som blev sendt videre til Ankestyrelsen efter at have været i nævnene.

	Ifølge socialordfører Anne Baastrup (SF) er den nye ankestruktur skabt, fordi de tidligere nævn generelt havde høje sagsbehandlingstider, og fordi kommunerne kunne anke nævnenes beslutninger til stor gene for borgerne.

	»Vi har fjernet en kilde til stor frustration for borgerne. I den bedste af alle verdener ville sagsbehandlingstiden være minimal, men nu er loven altså vedtaget og trådt i kraft, og så må vi altså tage den derfra,« siger Anne Baastrup.

	Også socialordfører Maja Panduro for Socialdemokraterne mener, at lovændringen er fornuftig, hvis man vil styrke retssikkerheden.

	»De principielle sager vil nu blive udvalgt fra start, hvilket vil betyde væsentligt kortere sagsbehandlingstid til gavn både for borgeren og til gavn for at fastlægge og klargøre praksis,« siger hun.

