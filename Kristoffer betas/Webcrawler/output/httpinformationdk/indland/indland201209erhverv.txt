Erhvervslivet presser Venstre for at få klimalov
Venstre afviser en klimalov med henvisning til, at erhvervslivet ikke har råd. Men netop erhvervslivet byder nu ind på, hvordan det kan ske – uden at det koster arbejdspladser
I en kronik, ’Giv CO2-målene baghjul’, byder en række erhvervsorganisationer og virksomheder – i og omkring transportsektoren – ind på, hvordan regeringens mål om at få mere ambitiøse klimamål kan nås.


 Presset forstærkes på Venstre forud for forhandlingerne om en ny klimalov.
Venstre afviser således SRSF-regeringens forslag om at nedbringe drivhusgasserne med 40 procent med henvisning til, at det vil koste arbejdspladser. Men i en ny kronik, ’Giv CO2-målene baghjul’, byder en række erhvervsorganisationer og virksomheder – i og omkring transportsektoren – ind på, hvordan det faktisk kan uden et sådan tab.
En af de i alt ni kronikører, administrerende direktør i Landbrug & Fødevarer og tidligere forsvarsminister, Søren Gade, forklarer, at der på forhånd er flertal for målet om de 40 procent, da Enhedslisten støtter det.
»Hvis jeg som interesseorganisation melder mig ud af kampen, så er der risiko for, at det bliver værre, end det ellers ville være. Vi vil gerne sørge for, at vi har et samfund, som stadig er i stand til at skabe arbejdspladser. Og der skal vi gøre det på en smart måde. Der er ikke noget, som er lettere end at lukke Aalborg Portland samt slå halvdelen af svinene og køerne ihjel,« siger Søren Gade.
I kronikken i Altinget kommer de ni med en »bred palet af løsninger« – som blandt andet at udbygge den kollektive trafik, ændre bilafgifterne og kræve iblanding af biobrændstoffer – der alle kan være med til at skabe både et bedre miljø samt vækst og job.
Ifølge regeringsgrundlaget skal CO2-udslippet reduceres med 40 procent frem mod 2020, hvilket skal skrives ind i en egentlig såkaldt klimalov.
Forårets brede energiaftale – med blandt andre Venstre – gav de første 34 procent. Og tilbage står nu de sidste seks procent, som skal hentes i forbindelse med klimaloven, som efter planen skal vedtages i 2013. Seks procent som – populært sagt – skal hentes fra bønderne, bilerne og boligerne.
Peter Stigsgaard, direktør i Energi- og olieforum, understreger, at de ni kun adresserer løsninger inden for transportsektoren, som kun tegner sig for to af de i alt seks procent, der skal findes.
»Opgaven har været at trække i arbejdstøjet og sammen komme med nogle løsninger, som kombinerer forskellige energiformer, og som samtidig totalt set er økonomisk fornuftige for Danmark. Men det er op til Folketinget at beslutte, om reduktionen skal være på 36,5 eller 39,5 procent,« siger Peter Stigsgaard.
Pudsig vane
Klima- og energiminister Martin Lidegaard (R), som i går tog første skridt mod den nye klimalov, da Energistyrelsen holdt et heldagsseminar om emnet, roser erhvervslivet for at »spille aktivt med, ligesom det gjorde med vores energiplan«. Dengang afviste Venstre også i første omgang målet om at reducere drivhusgasserne med 34 procent. Men efter kritik fra blandt andet erhvervslivet endte det tidligere regeringsparti med at få det med i aftalen.
»Venstre har fået en lidt pudsig vane med at sige nej til ting, før de overhovedet har set udspillene. Det gjorde de i forhold til energiplanen, i forhold til skattereformen – og nu også klimaloven. Men jeg håber, at det vil gå som de andre gange: Nemlig, at Venstre til sidst vil se på de forslag, som vi har fremlagt og være med til en stor del af dem. Jeg er enormt glad for, at Enhedslisten melder så klart ud, og er overbevist om, at det er et af de områder, vi har til fælles. Men det ændrer ikke på, at alle har en interesse i, at en stor del af indsatsen bliver bred, så den kan stå 10 til 15 år ud i fremtiden,« siger Martin Lidegaard.
Selv om Dansk Industri (DI) – som ikke er medunderskriver af kronikken – ikke vil sætte tal på, hvor stor CO2-reduktionen bør blive i 2020, så er branchedirektør Michael Svane enig i regeringens ønske om en klimalov.
»Der er opstået en diskussion, om man overhovedet skal have en klimaplan og en klimalov. På vegne af Dansk Industri vil jeg gerne signalere, at det, synes vi, er vigtigt. Vi synes, det er vigtigt at se på klimaplanen, og vi synes også, det er rigtigt, at den proces fører til en klimalov,« sagde Michael Svane fra DI Transport mandag på seminaret. På det efterfølgende spørgsmål om DI støtter målet om de 40 procent, lyder svaret:
»Når det gælder reduktionsmålet, kan vi være bekymrede for, hvad det kan indebære for Danmarks konkurrenceevne. Så vi er ikke overbevist om, at målet skal være de 40 procent.«
Venstres klimaordfører, Lars Christian Lilleholt, har »stadig svært ved at se«, hvordan partiet skal kunne lægge stemmer til en ny klimalov med den mere ambitiøse klimamålsætning.
»Venstre lægger ikke vores politik efter, hvad interesseorganisationer og andre mener – men efter hvad, vi mener, er fornuftigt. Det gjorde Venstre omkring energiaftalen, og det vil vi gøre omkring en eventuel deltagelse i en klimaaftale. Men bliver vi indkaldt til forhandlinger, så kommer vi selvfølgelig med det formål at sikre, at det ikke kommer til at koste danske arbejdspladser.«

