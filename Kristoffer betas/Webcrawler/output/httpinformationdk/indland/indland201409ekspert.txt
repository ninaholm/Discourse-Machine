Ekspert: Uredelighedsudvalg misforstår internationale regler
Udvalgene for Videnskabelig Uredelighed (UVVU) har misforstået de internationale regler for god videnskabelig praksis i sagen mod sundhedsforsker Bente Klarlund, vurderer det danske medlem af Vancouver-gruppen, som udformer reglerne
Det er ikke uredeligt, når sundhedsforsker Bente Klarlund ikke har opdaget, at Milena Penkowa manipulerede med resultaterne. Det vurderer det danske medlem af Vancouver-gruppen, som udformer reglerne om forfatteransvar.


 Når Udvalgene for Videnskabelig Uredelighed (UVVU) stempler professor og overlæge Bente Klarlund som uredelig, fordi hun burde have opdaget, at kollegaen Milena Penkowa havde manipuleret med forskningen, så beror det på en misforståelse af reglerne. Det vurderer det danske medlem af Vancouver-gruppen, som udformer de internationale regler for god videnskabelig praksis, overlæge og professor Jacob Rosenberg.
I sin seneste afgørelse fra 28. august fastholder UVVU, at Bente Klarlund som seniorforfatter er medansvarlig for Penkowas snyd med forskningen, men Vancouver-protokollens kriterium om forfatteransvar gør ikke medforfattere til medansvarlige i tilfælde af snyd, forklarer Jacob Rosenberg, der altså er blandt de 16 medlemmer af den internationale Vancourver-gruppe.
»Fra UVVU’s side har de misforstået noget. Ifølge Vancouver-reglerne, som vi underviser og opdrager forskerne i, handler forfatteransvar om, at hvis der opstår tvivl om snyd, så har man ansvar for at kunne udpege, hvem dem har lavet hvad. For det er umuligt at vide, om andre har snydt. Nogle gange sidder medforfattere til forskellige dele af en forskningsartikel i hver sin ende af verden. Andre gange er de eksperter i et helt andet område end ens eget. På den måde kræver forskning en høj grad af tillid,« siger Jacob Rosenberg.
Ifølge Vancouver-reglerne er det altså forskernes ansvar at medvirke til opklaring af eventuelle spørgsmål om snyd.
Derfor er det ikke uredeligt, når Klarlund ikke har opdaget, at en forskerkollega manipulerede med resultaterne.
»Det kan godt være, at UVVU mener, at Klarlund burde have opdaget Penkowa, men det er ikke uredeligt. I min optik kan Klarlund højest beskyldes for at have haft for travlt,« siger Jacob Rosenberg.
Uagtsomt uredelig
Den netop afgåede UVVU-formand landsdommer Henrik Gunst Andersen kender godt Vancouver-reglerne, men UVVU’s vurdering er, at Klarlund, som den ledende forfatter på de pågældende forskningsartikler, burde have fattet mistanke.
I Vancouver-reglerne er der føjet et nyt kriterium om forfatteransvar til, men UVVU fortolker ansvaret forkert, mener Jacob Rosenberg: »Der er ingen forskel i ansvarlighed på de forskellige forfattere til forskningsartikler.«
Henrik Gunst Andersen er uenig: »Den, der høster roserne for at være den ledende forfatter på en forskningsartikel, må også have et særligt ansvar for at læse en tekst igennem og korrigere for fejl og mangler, der er åbenlyse og iøjnefaldende.«
Henrik Gunst Andersen understreger, at Klarlund er dømt for grov uagtsomhed og ikke for forsætligt at have snydt. I forhold til andre forskningsartikler er konklusionen til gengæld, at der er tale om forsætlig brud på god videnskabelig praksis, hvor det handler om brug af tidligere forskningsresultater.
»Vi bruger ordet uredelig, for vi kan ikke gøre noget ved, at loven anvender ordet uredelighed i relation til en videnskabelig artikel, men vi siger ikke, at det er den indklagede forsker, der generelt er uredelig. En artikel kan blive kendt uredelig, hvis forfatteren har handlet forsætligt eller været groft uagtsom ved udarbejdelsen af teksten. Sådan er det også andre steder i lovgivningen, at du kan blive dømt for noget, du gør uagtsomt, som f.eks. at køre over for rødt«, siger Henrik Gunst Andersen.
Gult kort
Internationalt opfattes afgørelsen mod Bente Klarlund Pedersen dog som om, at Klarlund bevidst skulle have manipuleret med forskningen. I en støtteerklæring til Klarlund fra International Society of Exercise Immunology (ISEI) skriver foreningens bestyrelse: »Vi tror ikke, at professor Pedersen personligt og overlagt har manipuleret med resultater fra sit laboratorium.«
Forvirringen om, hvorvidt noget er uredeligt eller groft forsømmeligt, burde give anledning til at overveje, om UVVU skulle give forskellige grader af uredelighedsdomme, mener tidligere UVVU-medlem Vagn Lundsgaard og foreslår, at grov uagtsomhed kunne give et gult kort, mens uredelighed kunne give et rødt kort.
»Jeg har siden 2007 talt om, at der burde indføres en mellemgrad af uredelighed, fordi der internationalt var en del sager omkring tvivlsom forskningsadfærd, og det var netop med henblik på grov forsømmelighed. Det giver lige forskellen på, at her ikke er tale om bevidst snyd,« siger Vagn Lundsgaard.
Bente Klarlund er uenig i afgørelsen og afventer, at sagen behandles af domstolene:
»Det er lodret forkert, at UVVU skal kunne stemple forskere som uredelige, blot fordi der eksempelvis er forhold i deres artikler, som efter UVVUs mening kan kritiseres som udtryk for suboptimal videnskabelig metode. Det er et forskningsetisk selvmål og kan lede til fuldstændig retsløshed for forskere. UVVU skal beskæftige sig med, om der snydes eller ej – ikke med forskningspraksis. Det bør man overlade til de rette instanser på forskningsinstitutionerne, der er mere kompetente til det.«
På Københavns Universitet og Rigshospitalet har den seneste afgørelse fra UVVU betydet, at Bente Klarlund har fået en formel skriftlig advarsel. Samtidig er der ifølge Universitetsavisen nedsat et udvalg, der skal holde tilsyn med Klarlunds forskning.
Derudover må Bente Klarlund kun sætte nye ph.d.-projekter i gang med tilladelse fra ledelsen de næste to år. Rigshospitalet og Københavns Universitet vil dog ændre på tilsynet, hvis der kommer nyt i sagen.

