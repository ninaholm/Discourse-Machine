Nu kommer stævningen mod professor Bent Jensen
Koldkrigsprofessor Bent Jensen burde have ført sandhedsbevis for påstanden om, at journalist Jørgen Dragsdahl var KGB-agent. Som forsker har Jensen ingen udvidet ytringsfrihed, skriver advokat René Offersen i stævning til højesteret
Professor Bent Jensen i Østre Landsret, hvor han i december blev frifundet for injurier mod journalist Jørgen Dragsdahl.


 
	Få dage inden historieprofessor Bent Jensen i dag udgiver sit meget omtalte koldkrigsværk, har René Offersen, advokat for journalist Jørgen Dragsdahl, sendt en stævning til højesteret med anke over landsretsdommen fra oktober i injuriesagen mellem Bent Jensen og Jørgen Dragsdahl.

	Dermed er vejen banet for tredje omgang mellem Jensen, der i Jyllands-Posten i januar 2007 omtalte den tidligere Informationsjournalist som KGB-agent.

	Første omgang gik til Jørgen Dragsdahl i 2010 ved byretten i Svendborg, mens Bent Jensen vandt i Østre Landsret sidste år.

	Ifølge stævningen svigter landsrettens dom den præmis, som dommen selv opstiller, nemlig at afgørende for, om et udsagn er injurierende, er, hvordan »en almindelig læser og tilhører« opfatter en given påstand.

	I dette tilfælde var påstanden, at Dragsdahl var KGB-agent og spredte desinformation, og ifølge Offersen var det »særdeles alvorlige sigtelser mod en nulevende person, hvis fortsatte virke som journalist ville blive nær umulig«.

	Men ifølge stævningen findes der »ingen almindelige læsere og tilhørere noget sted, der deler landsrettens opfattelse af, at man straffrit som dansker kunne være KGB-agent og dermed kunne tjene det daværende Sovjetunionens interesser i strid med Danmarks. For andre end landsretten var det at være KGB-agent under den kolde krig en alvorlig forbrydelse«.

	Og selv om landsretten valgte at forstå Bent Jensens anklage mod Dragsdahl for desinformation i »en mere bred forstand«, altså ikke nødvendigvis som udtryk for et bevidst samarbejde med KGB mod bedre vidende, så er landsretten ifølge stævningen ikke »i tråd med, hvad almindelige læsere og tilhørere måtte antages at forstå ved desinformation.«

	Stævningen nævner i den forbindelse tre af Jensens udsagn om en artikel af Dragsdahl: »En 100 pct. Løgn«, »100 pct. (…) snavset desinformation« og »et skændigt makværk, som KGB ikke kunne have lavet det bedre«.

	»For almindelige læsere er en løgn netop udtryk for bevidst viderebringelse af urigtige oplysninger,« skriver René Offersen og konkluderer derfor, at Bent Jensen »burde have ført sandhedsbevis« for de 35 konkrete udtalelser, som sagen drejer sig om.

	René Offersen afviser, at Bent Jensen som forsker kunne nøjes med at have et såkaldt »tilstrækkeligt faktuelt grundlag« for sine påstande, som kan gælde for journalister, der arbejder med snævre tidsfrister. Dette synspunkt tilsluttede landsretten sig ellers.

	»I modsætning hertil må forskere tage sig den efter forskningens indhold fornødne tid til at sikre, at det publicerede forskningsresultat er sandt«, hedder det i stævningen.

	René Offersen afviser, at Bent Jensen som forsker kan frifindes på grundlag af hensyn til en udvidet ytringsfrihed.

	Her spiller det ifølge stævningen en rolle, at Bent Jensens »ærekrænkende sigtelser« mod Dragsdahl blev fremsat »i dagblade og ikke i anerkendte videnskabelige udgivelser«, lige som koldkrigsprofessorens »subjektive sprogbrug« ikke »giver mindelser om, at udsagnene er udtryk for afrapportering af forskningsresultater«.

	Sammenholdt med fraværet af sandhedsbevis for de 35 udsagn bør det føre til, at »det for forskere gældende skærpede dokumentationskrav/forskningsmetodekrav ikke er opfyldt«.

	Afsluttende gør Offersen opmærksom på, at landsretten i præmisserne for sin dom har lagt vægt på indholdet af bl.a. ni konkrete PET-dokumenter. Disse ni dokumenter har Bent Jensen angiveligt først fået adgang til i efterretningstjenestens arkiv efter artiklen i Jyllands-Posten i 2007.

	Derfor opfordres Højesteret til at få belyst, hvilken dokumentation Jensen »kendte til, da han fremkom med de ærekrænkende sigtelser. Det kan ikke undskylde usande sigtelser, at Bent Jensen efterfølgende måtte have fundet yderligere (utilstrækkelig) dokumentation,« anfører Rene Offersen.

