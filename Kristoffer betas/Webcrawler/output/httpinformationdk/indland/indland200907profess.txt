Professionaliseret socialisme
SF har gjort op med traditionalisterne og introduceret professionaliseret strategiudvikling, vælgeranalyser, teambuilding, medietræning og et reformprogram uden ordet 'socialisme' for at fremstå regeringsegnet


 I årevis havde Socialistisk Folkeparti (SF) uenigheder i folketingsgruppen, hovedbestyrelsen og partiforeningerne. Især om EU. Folketingsgruppen virkede ukoordineret. Ved hvert folketingsvalg gik partiet tilbage.
EU-spørgsmålet knækkede til slut hovedbestyrelsens magt. I 2004 skulle hovedbestyrelsen tage stilling til EU's forfatningstraktat, da EU skulle udvides fra 15 til 25 lande. For at løse uenigheden foreslog et hovedbestyrelsesmedlem at sende spørgsmålet til urafstemning. For første gang holdt et politisk parti så urafstemning om et politisk tema. EU-positive SFU-medlemmer strømmede ind i moderpartiet. Resultatet blev en sejr for de EU-positive. Styrkeforholdet i hovedbestyrelsen var ikke i overensstemmelse med medlemsmassen. Forløbet undergravede hovedbestyrelsens legitimitet. Vejen til en urafstemning om formandsposten var banet.
Villyficeringen
Da Villy Søvndal i 2005 blev valgt som partiformand ved urafstemning, var opgaven at vende 18 års tilbagegang til fremgang. Formandens principal var nu hverken folketingsgruppe, forretningsudvalg eller hovedbestyrelsen.
Men en medlemsmasse på mange tusind medlemmer kan ikke føre systematisk kontrol med en leder.
SF's hjemmeside blev gennemsyret af 'Villy', og en del af SF's kampagnemateriale bestod af postkort med 'Villy'. På partiets landsmøde i 2006 klagede enkelte over legemsstore fotostater af 'Villy'. De havde ikke set en persondyrkelse så stærk siden Mao og Kim il-Sung. Ind i partiet strømmede unge Villy-tilhængere.
Med den tidligere kommunistiske partiformand Ole Sohn som gruppeformand blev folketingsgruppen kørt strammere. Det var slut med, at folketingsgruppens medlemmer bare hver for sig skød på ministrene. Partiets økonomer skal godkende medlemmernes forslag.
Folketingsgruppen har også sat mere ind på at få større sammenhængende udspil om f.eks. finansloven, økonomisk 2015-plan, klima- og energipakker, som hører til et regeringsdueligt parti. Sohn indførte strammere møde- disciplin og teambuilding- seminarer. Som det eneste parti gennemførte SF 'medarbejderudviklingssamtaler' med ordførerne. Ordførerne kunne f.eks. blive bedt om fem spareforslag på deres område. Sohn ville have ideer til, »hvordan vi kan udvikle Danmark, uden at man nødvendigvis skal hæve skatten hele tiden«, forklarede han.
Sohn styrede gennem mails til gruppemedlemmerne, hvem der udtalte sig om hvad. Partiets pressetjeneste var udvidet, og også de enkelte gruppemedlemmers medarbejdere var udvalgt efter, om de kunne håndtere medierne. I 2007 fik SF sin første 'spindoktor'.
Professionalisering
Søvndal blev især rådgivet af Ole Sohn, sin gamle sekretær og rådgiver Claus Perregaard og den nyansatte kampagnechef Thor Möger Pedersen. De indgik i en arbejdsgruppe, der i 2005-2007 gennemførte et analysearbejde, der lagde rammerne for SF's strategiudvikling. Det var et brud med SF's traditioner, at arbejdsgruppen var professionaliseret. Og for første gang tilrettelagde SF en valgkamp, som en virksomhed ville tilrettelægge markedsføringen af et produkt. Man foretog nye vælgeranalyser og sendte partiets nøglefigurer på kurser for at lære at tale i soundbites på 10 sekunder til tv.
Analyserne viste, at vælgerne opfattede partiet som sympatisk, men økonomisk uansvarligt, uvilligt til kompromiser og uklart i sine budskaber.
Målingerne viste, at der var et potentiale for at nå 28 procent af stemmerne, hvoraf 80 procent kunne hentes hos Socialdemokraterne. Man håbede, at S til gengæld tog vælgere andre steder fra. Man havde endog engageret Dennis Pedersen, kommunikationsfirmaet Wasabi, der tidligere har hjulpet Venstre, til at udarbejde partiets brand. SF skulle have færre og kortere budskaber.
Partiet skulle relanceres med et »nyt grafisk udtryk«. Man relancerede også SF ved for første gang at sige, at SF ville i regering. Og politikerne fra SF blev pænere klædt for at tage sig mere ansvarlige ud.
Valgstrategien blev at gøre SF til en troværdig deltager i et kommende regeringssamarbejde med S og R. Søvndal fik ved at tale om ministerposter til SF dæmpet intern opposition og mandat til at gå på kompromis på afgørende punkter. I valgkampen i 2007 koncentrerede man sig om tre temaer:
Ældrepleje, ordentlig folkeskole og ambitiøs klimaindsats - man prioriterede altså klart på nogle få temaer. De to første punkter, vidste man fra analyser, ville have genklang blandt potentielle vælgere, det tredje var udvalgt for at 'gå foran' vælgerne. Man var gået fra abstrakt kommunikation til konkret, løftebaseret kommunikation, f.eks. om 5.000 flere ansatte i ældreplejen eller busbilletter til 10 kr. Man havde lært af Anders Fogh Rasmussens meget konkrete valgløfter.
Aviser rapporterede om et parti, hvor den interne kritik og splittelse var svagere end før, fordi formanden havde 'leveret varen'. Partiet gik fra 11 til 23 folketingsmedlemmer ved valget i 2007. Det fik især tag i tidligere socialdemokratiske vælgere. Men man flyttede også 0,7 procent af det samlede antal stemmer fra regeringsflertallet, særligt Venstre og Dansk Folkeparti.
Søvndal fik nu træning af mediefirmaet Rhetorica i at udtrykke sig kort og præcist. Gerne med smil, åbenhed og respekt for andre synspunkter. Stemmelejet blev sat lidt op i slutningen af sætningerne. Man forsøgte at give ham en bedre kropsholdning med mere energi. Hans påklædning blev forbedret. En fin og absolut ikke forvasket skjorte, flunkende nye velsiddende benklæder og jakke var reglen. Men det jævne blev dog også fastholdt ved, at Villy ikke gik med slips, og benklæderne var ofte cowboybukser.
Søvndal fulgte i april 2008 selvlanceringen op med en biografisk bog, Villys verden, udgivet på Ole Sohns forlag. Ingen tidligere formand i SF havde på tilsvarende måde fremlagt sig selv for offentligheden. Bogen blev modtaget af medierne med stor interesse og fik en opmærksomhed, som SF's program næppe nogensinde tidligere har fået. Villy Søvndal var for mange at se en charmerende kommunikator med en humor, der gjorde sig i elektroniske medier.
Landsmøde på 1. klasse
SF's landsmøde i 2008 foregik på Hotel Radisson, Frederiksberg, fjernt fra tidligere tiders gymnastiksale med røde faner. Tre lokalafdelinger havde dog medbragt røde faner. De blev stillet i et hjørne i foyeren. Villy Søvndal blev hyldet med stående ovationer.
På landsmødet luftede Ole Sohn ledelsens forslag om at sænke topskatten.
Senere samme måned kom Villy Søvndal med udtalelser i interviews, der viste, at SF's principprogram om socialisme og nationaliseringer ikke havde praktisk betydning for partiets politik. Om partiets organer var enige heri, fremgik ikke.
Da SF i sommeren 2008 indgik en aftale med Socialdemokraterne om en integrationspolitik, der betød en de facto accept af en stram udlændingepolitik, blev det for meget for en gruppe. De forlod partiet.
Næsten tre fjerdedele af partiets lokalformænd bakkede dog op om den stramme udlændingepolitik.
Et regeringsdueligt parti
SF er blevet taget seriøst som et ansvarligt parti i et stadig tættere parløb med Social- demokraterne. Begge partier vil lempe topskatten. SF har stemt for finansloven, været med i bankpakke II, har vist en mere positiv holdning til EU og har tilnærmet sig en stram indvandrerpolitik. På landsmødet i 2009 fremlagde ledelsen et reformprogram på 24 punkter. Det var det første oplæg til et regeringsprogram. Målene faldt inden for fire hovedområder: velfærd, udenrigspolitik, demokrati og klima. Ordene 'socialisme' eller 'socialistisk' forekom ikke. Partiets principprogram kan trøste partiets traditionalister. Men Ritzau vurderede, at reformprogrammet reelt havde erstattet principprogrammet (Ritzau 26. april 2009).
På landsmødet gennemførtes i 2009 en reduktion af hovedbestyrelsen til 17 mand. Partiets traditionalister var druknet i unge begejstrede 'søvndalister'. I juni 2009 tog det gamle NATOfjendtlige nedrustningsparti det sidste skridt hen mod at gøre sig regeringsegnet.
Partiet kom for første gang med i et forsvarsforlig.
Enkelte traditionalister så frustreret til. Partiet er nu 'Villys markedsparti' - så længe der leveres fremgang.


