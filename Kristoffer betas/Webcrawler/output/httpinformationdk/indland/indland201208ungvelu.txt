Ung, veluddannet mand søger arbejde. Alt har interesse
Luftkasteller. Dem har Oliver Abbey mødt mange af siden han for to år siden blev færdiguddannet grafisk designer. For selvom han har søgt vidt og bredt og gjort alt det rigtige, er han efter to år stadig arbejdsløs
’Du har ikke nok erhvervs-erfaring.’ Den besked møder Oliver Abbey, når han søger de job, han er uddannet til. ’Du er overkvalificeret og koster for meget i løn,’ lyder beskeden, når han søger job i børnehaver, tøjbutikker og som kajakinstruktør.


 Oliver Abbey er 29 år og uddannet grafisk designer fra University of the Arts i London og Danmarks Designskole.
Som femårig tegnede han logoet til sin børnehave. Et hus med to store vinduer, hvorfra fire børn kigger ud og betragter verden. Allerede dengang var drømmen at blive grafisk designer, og for to år siden fik han beviset på at have fuldendt uddannelsen.
»Jeg følte mig som en rockstjerne. Jeg var klar til at vise, hvad jeg kunne, men jeg har aldrig skrevet under på en ansættelse, og efter to år er jeg stadig arbejdsløs,« fortæller Oliver Abbey.
»Tilværelsen som arbejdsløs er fyldt med luftkasteller. Folk har hele tiden givet mig forhåbninger om, at hvis bare jeg presser mig selv lidt mere og får endnu mere erfaring gennem gratis arbejde, så skal jeg blive tilbudt et arbejde,« siger han og trækker på skuldrene.
»Og det har jeg så gjort, men intet er sket«.
I to år har Oliver Abbey modtaget dagpenge. Hver uge har han søgt tre job. Det betyder, at han har søgt noget i retning af 300 stillinger.
Alt fra job indenfor grafisk design, som han har været skræddersyet til, til arbejde som kajakinstruktør. Opslag, som han alle har fået afslag på. Det betyder, at han til nytår rammes af dagpengeforringelsen, som forkorter dagpengeperioden fra fire til to år.
Fremtiden på den anden side af nytår er uklar, for da Oliver Abbey ejer sin lejlighed i Hellerup, har han ikke ret til at modtage kontanthjælp.
»Det er jo ikke, fordi jeg har brugt to år på kun at søge mit drømmejob. Jeg har allerede søgt alle de job, man kalder ’bedre-end-dagpenge-job’ i børnehaver, tøjbutikker osv. Hvis ikke jeg har et arbejde til nytår, bliver jeg nok nødt til at erklære mig selvstændig freelancer, selvom jeg ikke kan leve af det. De af mine venner i branchen, som er blevet freelancere, holdt kun meget kort tid og lever i dag med kæmpegæld.«
Klog i job tre gange
Gennem de seneste to år er Oliver Abbey blevet opkvalificeret gennem ulønnede virksomhedspraktikker, som har givet ham flere kompetencer. Men tiden som arbejdsløs har også været fyldt med mange meningsløse ting, han håber, regeringen vil ændre på med sit erklærede fokus på ungdomsledighed og den nylancerede ungepakke.
»Systemet er ikke gearet til, at unge er ledige i så lang tid, som de er i dag, og derfor er der mange genudsendelser i systemet,« siger han og forsætter:
»Jeg har været sendt på CV-kurset ’Klog i Job’ tre gange. Her burde man måske lige stikke en finger i jorden og tage højde for, at jeg er uddannet til at sætte ting op. Jeg har ikke tre gange behøvet lære, hvordan jeg præsenterer et flot CV,« siger han let sarkastisk.
Oliver Abbey har været i virksomhedspraktik flere gange. Den seneste afsluttede han i fredags. Gennem praktikken får man en fod indenfor i branchen samtidig med, at man får mere af den erfaring, som er altafgørende i grafisk design-branchen.
»Man lokkes med at blive tilbudt en fastansættelse, hvis man knokler og gør det rigtigt godt i praktikken. Men jeg kender ikke nogen, det er sket for,« siger han.
»Samtidig er det svært både at være 100 procent mentalt og fysisk til stede i praktikken, når man samtidig skal skrive tre ansøgninger om ugen, møde op i jobcentre og gå til ansættelsessamtaler,« siger Oliver Abbey, som mener, det er et stort benspænd, regeringen burde se på.
Det nye sort
Virksomhedspraktikken er ulønnet, og Oliver Abbey kalder derfor gratis arbejdskraft ’Det Nye Sort’.
»Folk som mig er jo en ressource for virksomhederne, og derfor kan jeg jo også godt forstå, at de ikke ansætter mig, men skifter mig ud med andre, der gerne vil i praktik og er klar på at arbejde gratis i den måned, praktikken varer,« siger han.
Oliver Abbey har flere gange været tæt på at underskrive en ansættelseskontrakt, hvor han er blevet bedt om at lægge kuglepennen fra sig med beskeden om, at virksomheden i stedet har valgt at tage en ny arbejdsløs i praktik.
»Det er sindssygt stressende, tidsrøvende og frustrerende at være arbejdsløs i dag. Jeg gik en tur igennem Kongens Have i går, og jeg lyver ikke, når jeg fortæller, at det helt store samtaleemne blandt de unge var arbejdsløshed. Jeg har været meget pligtopfyldende, og gjort alt det, jeg skulle. Alligevel står jeg her i dag uden job,« siger han.
»Når jeg ind i mellem er blevet kaldt til jobsamtale, har det været ligesom at lytte til programmet Interne Affærer på Radio24syv, hvor Mads Brügger og Mikael Bertelsen laver sjov med medarbejderudviklingssamtaler: Hvor ser du dig selv om fem år? er jeg flere gange blevet spurgt om. Og helt ærligt, jeg kan jo slet ikke tillade mig at være kræsen og filosofisk. Jeg vil jo bare gerne have et arbejde,« siger han.

