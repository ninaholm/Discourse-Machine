Landsret forhindrer offentlighed om MRSA-smitte
Ny kendelse fra Østre Landsret om aktindsigt i papirer om MRSA-inficerede svinebesætninger går lodret imod Folketingets Ombudsmands vurdering af sagen. Juridisk ekspert finder det stærkt problematisk, at Landbrug & Fødevarer har formået at hemmeligholde oplysninger om smittede besætninger


 Østre Landsret kom i går morges med en delafgørelse i en sag om aktindsigt i oplysninger vedrørende MRSA-inficerede svinebesætninger. Afgørelsen betyder, at dokumenter om de inficerede besætninger foreløbig skal hemmeligholdes, og det møder hård kritik fra en ekspert i offentlighedsret.
Sagen begyndte tilbage i 2012, da de to journalister Nils Mulvad og Kjeld Hansen søgte Fødevarestyrelsen om aktindsigt i dokumenter med resultaterne af en række test fra årene 2008 til 2011, der viste, hvorvidt en række svinebesætninger var inficeret med den resistente stafylokokbakterie svine-MRSA.
Fødevarestyrelsen afviste journalisternes anmodning med den begrundelse, at svineproducenterne kunne opleve at blive stigmatiseret i deres lokalmiljø, hvis oplysningerne blev offentliggjort. I juni måned gik Folketingets Ombudsmand imidlertid ind i sagen og kom med følgende vurdering:
»Myndighederne har peget på, at offentliggørelse af oplysningerne vil føre til stigmatisering af besætningsejerne og deres familie og ansatte. Det er et relevant hensyn at inddrage, men jeg mener ikke, at risikoen for stigmatisering er tilstrækkeligt dokumenteret af myndighederne.«
Fødevarestyrelsen valgte at rette ind efter Ombudsmanden, men før styrelsen nåede at udlevere dokumenterne, lagde Landbrug & Fødevarer sag an og krævede, at oplysningerne ikke blev udleveret, fordi det ville stigmatisere de berørte landmænd. Samtidig krævede organisationen, at sagsanlægget fik opsættende virkning på Fødevarestyrelsens beslutning om at følge Ombudsmanden og udlevere dokumenterne.
Det er spørgsmålet om, hvorvidt sagen skulle have opsættende virkning på Fødevarestyrelsens udlevering af dokumenterne, som Østre Landsret nu har taget stilling til. Og med sin delafgørelse har landsretten altså givet Landbrug & Fødevarer medhold, mens resten af sagens hovedforhandling er sat til at blive afholdt i begyndelsen af maj.
’Højst forbløffende’
Offentlighedsrådgiver ved Danmarks Medie- og Journalisthøjskole og ekspert i offentlighedsloven Oluf Jørgensen vurderer, at det er en »helt usædvanlig og højst forbløffende« afgørelse, Østre Landsret er kommet frem til. Som hovedregel har et sagsanlæg nemlig efter både dansk og international ret ikke opsættende virkning på afgørelser, myndigheder allerede har truffet.
»Når en myndighed har truffet en afgørelse, kan man ifølge grundloven ikke udsætte den ved at lægge sag an,« siger han og henviser til, at det heller ikke er en mulighed i hverken Sverige eller Norge.
Landbrug & Fødevarer erkender, at brugen af ’opsættende virkning’ er usædvanlig i danske retssager, men mener, at det i dette tilfælde er fornuftigt.
»Østre Landsret foretager en fornuftig afvejning mellem hensynet til aktindsigt og den uoprettelige skade, det vil påføre de berørte landmænd, hvis de uforvarende hænges ud i offentligheden som MRSA-smittede. En offentlig omtale, der i øvrigt vil ske på baggrund af oplysninger, som er misvisende og stigmatiserende,« siger Landbrug & Fødevarers chefjurist Charlotte Bigum Lynæs.
Ny aktindsigtspraksis
Som tidligere beskrevet i Information er Dansk Journalistforbund gået ind i sagen på vegne af de to journalister, Nils Mulvad og Kjeld Hansen. Både Oluf Jørgensen og Journalistforbundets advokat, Tyge Trier, mener, at gårsdagens afgørelse viser organisationer og andre, hvordan de skal obstruere udleveringen af oplysninger, hvis en journalist har søgt aktindsigt i dokumenter, de ikke ønsker frem.
»Når Landbrug & Fødevarer kan bremse udleveringen af dokumenterne i denne sag, så er det oplagt, at andre kan gøre brug af samme metode i fremtidige sager også,« siger Oluf Jørgensen, der kritiserer, at offentlighed kan forhales, hvis blot man har økonomisk magt til at køre en retssag. Advokat Tyge Trier påpeger, at aktindsigten skulle have været udleveret i 2014. Nu bliver det først langt senere, hvis det nogensinde sker, fordi retssagen først skal endeligt afgøres.
»Det er min opfattelse, at det her er en helt ny og betænkelig måde at håndtere aktindsigt på i Danmark,« siger han. Og det kan godt trække i langdrag, mener Oluf Jørgensen, der kalder sagen »tung«, »principiel« og »langsommelig«.
Uoprettelig skade
Når Østre Landsret har valgt at give Landbrug & Fødevarer medhold i, at retssagen skal have opsættende virkning på udleveringen af aktindsigt, på trods af, at der i grundloven står, at man ikke »ved at bringe sagen for domstolene (kan) unddrage sig fra foreløbig at efterkomme øvrighedens befaling«, bunder i en Højesteretsdom fra 1994.
Dommen medfører, at hvis der under særlige omstændigheder forekommer uoprettelig skade ved at give offentlighed i visse dokumenter, kan domstolene undtagelsesvis give opsættende virkning. Det er spørgsmålet om stigmatisering og udstødelse af svineproducenterne i deres lokalsamfund, der i denne sag ifølge landsretten kan medføre uoprettelig skade, og som landsretten skriver i sin afgørelse, må det »tillægges større vægt end interessen i at få gennemført aktindsigten.«
Ombudsmanden
Folketingets Ombudsmand, Jørgen Steen Sørensen, har ikke ønsket at udtale sig om gårsdagens afgørelse. Men i oktober understregede han over for Information, at hans kontor ikke havde været i tvivl, da han behandlede sagen. Dengang endte Ombudsmanden som beskrevet med at give de to journalister medhold i, at aktindsigten skulle imødekommes, fordi risikoen for stigmatisering ikke var tilstrækkeligt dokumenteret.
»Vi har været meget sikre i vores vurdering af denne sag, og hvis der ikke kommer nye oplysninger frem under retssagen, så går vi stærkt ud fra, at domstolene vil nå samme resultat som os,« sagde Jørgen Steen Sørensen, men pointerede samtidig, at Ombudsmanden vurderer sagerne efter både loven og de afgørelser, der er truffet ved domstolene, og at sagen derfor kan betyde en praksisændring.
»Den kommende dom, vil være retningsgivende for os fremover,« konstaterede han.

