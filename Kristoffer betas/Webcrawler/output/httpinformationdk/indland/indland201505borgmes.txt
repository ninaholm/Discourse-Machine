Borgmester holder folkemøde-dør åben for Gyldent Daggry



 Så længe partier og foreninger holder sig inden for den danske lovgivning, skal de have mulighed for at deltage i Folkemødet på Bornholm.
Borgmester og arrangør af det fire dage lange møde Winni Grosbøll (S) vil ikke umiddelbart afvise det græske højrefløjsparti Gyldent Daggry og dets leder, ultranationalisten Georgios Epitideios.
»Jeg har endnu ikke set nogen henvendelse fra dem, men min grundlæggende holdning er, at hvis der er tale om en lovlig forening eller et lovligt parti, så skal det være muligt at deltage,« siger Winni Grosbøll til Ritzau.
Dermed indtager hun samme standpunkt, som hun gjorde, da islamkritikeren Geert Wilders tidligere på ugen bekræftede sin deltagelse.
Men når mødet er slut, vil hun gerne diskutere, om rammerne skal ændres.
»Lige nu er der ekstremt fokus på arrangementer, der kan have et problematisk sigte. Men de er altså en lille del af Folkemødet, og lad os derfor se, hvilken betydning de får for dagsordenen,« siger hun med henvisning til de i alt 2.400 arrangementer.
»Det handler jo om at gå i dialog med hinanden og ikke om at stå i et telt og råbe sine budskaber ud. Men lad os komme over på den anden side af mødet, før vi tager stilling til, om noget skal ændres,« siger hun.
Mere kritisk er Bornholms viceborgmester, Søren Schow (V):
»Selvfølgelig har vi ytringsfrihed, men vi har også frihed til at sige nej,« siger han til Ritzau.
Helt at udelukke Geert Wilders og Gyldent Daggry ønsker han ikke, men han foreslår, at de henvises til en lokalitet uden for folkemødepladsen i Allinge.
»Det kunne være på et hotel eller pensionat, som vi har mange af på øen. På den måde giver vi dem taletid og tager samtidig et hensyn til Folkemødet«.
Det forslag afvises imidlertid af Winni Grosbøll:
»Folkemødet foregår på Folkemødet. Det er dér, der er rum for diskussion, og det er dér, hvor vi som arrangører sætter rammerne«.

