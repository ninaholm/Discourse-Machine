Panik på partikontoret?
Allerede på den første dag som minister måtte SF’s nye formand og landets nye erhvervs- og vækstminister, Annette Vilhelmsen, præcisere en udtalelse om sin holdning til den kommende reform af kontanthjælpen


Al begyndelse er svær, plejer man at sige, og det må SF’s nyvalgte formand, Annette Vilhelmsen, også sande, efter at hun mindre end 24 timer efter at være tiltrådt som erhvervs- og vækstminister måtte have SF’s partikontor på Christiansborg til at sende en præcisering af en række udtalelser, hun var kommet med i Jyllands-Posten, ud til alle landets medier.I gårsdagens udgave af Jyllands-Posten sagde Annette Vilhelmsen på avisens forside, at hun »ikke er tilhænger af det incitament, der handler om, at jo mindre folk får, jo tættere vil de nok komme på arbejdsmarkedet. Det er ikke min tanke, at folk bliver rigtig motiverede, hvis man tager det sidste fra dem.«Udtalelsen handler om et centralt element i regeringens kommende reform af kontanthjælpen. Her har beskæftigelsesminister Mette Frederiksen (S) gjort det klart, at regeringen er parat til at fjerne kontanthjælpen til unge under 30 år, hvis de ikke kommer i uddannelse eller får et arbejde.Findes svaret i ’RG’?Men det var ikke mange timer, Annette Vilhelmsen fik mulighed for at have den holdning. Kl. 8.55 i går morges havde partiapparatet været i gang, og de udsendte nedenstående præciserende citater fra den nye formand:»For at få unge kontanthjælpsmodtagere til at tage en uddannelse, er der brug for en række virkemidler. Der skal være uddannelsespladser, praktikpladser, mulighed for rådgivning og hjælp til at klare adgangskravene til uddannelserne. Så økonomiske incitamenter kan ikke stå alene.«Og Annette Vilhelmsen fortsatte med at præcisere sin holdning:»Jeg mener naturligvis, at det også har en betydning om SU og lærlingeløn er højere eller lavere end den kontanthjælp man modtager, så vi er også nødt til at se på forholdet mellem de forskellige ydelser. Vi skal ikke låse unge mennesker fast i kontanthjælpssystemet, hvis de overhovedet kan komme i gang med en uddannelse.«Så var det lige som på plads. Men for at sætte en tyk streg under, at Annette Vilhelmsen og resten af SF bakker fuldt og fast op om regeringsgrundlaget, sluttede meddelelsen af med et lille faktaafsnit. Her beviser SF og Annette Vilhelmsen, hvor godt inde i regeringsgrundlaget partiet er, efter i to dage at være blevet overhørt i det af statsminister Helle Thorning-Schmidt (S) og økonomi- og indenrigsminister Margrethe Vestager(R) på Marienborg. Partiet henviser specifikt til »side 48 i RG«, hvor »RG« står for regeringsgrundlaget. På side 48 står det nemlig sort på hvidt, at regeringen vil indføre ret og pligt til uddannelse for unge under 30 på kontanthjælp.
