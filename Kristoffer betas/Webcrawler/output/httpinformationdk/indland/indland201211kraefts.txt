Kræftsygdomme skubber psykiatrien af den politiske bane
Antallet af patienter i psykiatrien er eksploderet de senere år, men pengene er ikke fulgt med. Lægeforeningen kritiserer den nye finanslov for stadig ikke at afsætte tilstrækkelige midler til området. Psykiatrien mangler politisk opmærksomhed, fordi området ikke appellerer til vælgerne, lyder det fra ekspert
Selv om psykisk sygdom ifølge Lægeforeningen er blandt de mest udbredte sygdomme i Danmark, prioriteres psykiatrien ikke på samme måde som de somatiske sygdomme. Det er, mener en professor, fordi vi bedre kan forholde os til f.eks. kræft og hjerte-kar-sygdomme.


 Psykisk sygdom opstår hos hver femte borger og er ifølge Lægeforeningen blandt de mest udbredte sygdomme. Alligevel er psykiatrien blevet overset i den nye finanslovsaftale, som regeringen og Enhedslisten indgik søndag. Selv om der er afsat 200 millioner kroner til området, skal der flere penge på bordet, mener Lægeforeningen.
»Der er ikke nye penge til psykiatrien i finansloven, selv om det er veldokumenteret, at der er et stort økonomisk efterslæb. Det mange-årige efterslæb har skabt en stor skævvridning i forhold til det behov, der er i psykiatrien. Derfor er de 200 millioner kroner i den nye finanslov langtfra nok,« siger Mads Koch Hansen, formand for Lægeforeningen.
De manglende økonomiske ressourcer har betydet, at 25 procent af sengepladserne er lukket. Da der samtidig er 58 procent flere patienter i psykiatrien end for 12 år siden, bliver folk med psykiske lidelser i dag udskrevet hurtigere.
Mangler folkelig opbakning
Den manglende politiske prioritering af psykiatrien skyldes, at området ikke fylder i den offentlige bevidsthed. Derfor har politikerne i højere grad fokuseret på somatikken, hvor man behandler fysiske lidelser. Vi kan bedre forholde os til kræft og hjerte-kar-sygdomme, mener Thomas Pallesen, professor i offentlig forvaltning ved Aarhus Universitet.
»Nogle af de somatiske sygdomme appellerer mere til den gennem-snitlige vælger og derfor også til partierne. Så længe kræft fylder mere i folks bevidsthed, end psykiatri gør, vil der være en tendens til, at pengene går til kræft,« siger Thomas Pallesen.
Selv om der er sket en stigning på 58 procent i antallet af patienter i psykiatrien, er pengene til området ikke fulgt med. Fra 2000 til 2011 er bevillingerne til psykiatrien kun steget med 15 procent, mens de er steget med det tredobbelte i forhold til somatikken. Det viser tal fra Center for Psykiatrisk Forskning og Danske Regioner.
Hver anden danske familie kommer ifølge Psykiatrifonden i kontakt med det psykiatriske behandlingssystem. Alligevel opfatter befolkningen ikke psykisk lidelse som en folkesygdom på niveau med kræft og hjerte-kar-lidelser. Det bliver ifølge Thomas Pallesen afspejlet i den skæve fordeling af midler til henholdsvis somatik og psykiatri, fordi befolkningen ikke tvinger politikerne til at handle.
»Politikernes manglende handlekraft afspejler, at der ikke er en folkelig bevidsthed om, at sindslidelser kan ramme alle og rammer i flæng,« siger Thomas Pallesen.
Karen Klint, psykiatriordfører for Socialdemokraterne, oplever også, at det er lettere at tale de somatiske sygdomme op, fordi den enkelte dansker bedre kan forholde sig til det.
»Måske er det, fordi vi i højere grad frygter at blive ramt af kræft, og så er det nemmere at italesætte behovet for det område,« siger Karen Klint.
I psykiatrien er der særskilte organisationer for både pårørende, patienter og psykiatere. Der er ikke en samlet organisation, der kan nå til enighed og presse politikerne. Det er ifølge psykiatriordføreren et afgørende problem.
»Psykiatrien taler ikke altid ud fra samme ståsted. De er heller ikke altid enige om vejen til målet. Derfor kan det være svært at afgøre, hvem man skal lytte mest til. Vi mangler en paraplyorganisation,« siger Karen Klint.
Fungerende direktør i KORA, tidligere Dansk Sundhedsinstitut, Jes Søgaard er enig i, at det kan være svært at gennemskue, hvem man skal lytte til inden for psykiatrien. Ifølge KORA-direktøren har organisationer som Kræftens Bekæmpelse en klar fordel i det politiske spil: »Hvis man som dem har en stærk patientforening, signalerer man enighed udadtil,« siger han.
Erkender splittelse
Både pårørende- og lægefaglige organisationer oplever, at splittelsen kan spænde ben for psykiatriens politiske indflydelse.
Knud Kristensen, formand for Landsforeningen SIND, erkender, at der i psykiatrien har været uenighed om, hvorvidt der skal bruges flere ressourcer til at opnå en tilstrækkelig sengekapacitet eller en bedre ambulant behandling: »Når vi ikke kan blive enige indbyrdes, kan vi jo ikke bebrejde politikerne, at de ikke kan tage problemet op. Vi skyder simpelthen os selv i foden,« siger Knud Kristensen, som bakkes op af Thomas Middelboe fra Dansk Psykiatrisk Selskab (DPS).
»Psykiatrien vil traditionelt være splittet op mellem forskellige modstridende interesser, hvor patientforeninger og faglige organisationer ikke har trukket i samme retning. Så bliver man en mindre stærk spiller i forhold til at få politisk indflydelse og dermed bevillinger til sit område,« siger Thomas Middelboe.
Fravælger psykiatrien
De manglende bevillinger har ifølge professor i psykiatri Poul Videbech medført, at psykiatrien er blevet fanget i en ond spiral.
»Når et område bliver udsultet gennem mange år, søger lægerne andre steder hen. Efterhånden, som de pensionsklare læger forsvinder, kommer der ikke nye til. Det betyder, at psykiatrien kommer til at mangle kvalificeret personale,« siger Poul Videbech. KORA udgav i juni måned en rapport, der bekræfter, at psykiatrien lider af personalemangel. Rapporten konkluderer, at der mangler 1.200 ansatte på området. Hvis der kom-mer flere ansatte, vil det hæve behandlingsindsatsen til et niveau, lægerne vil være tilfredse med, mener fungerende direktør i KORA Jes Søgaard.
Hos Dansk Psykiatrisk Selskab kender man også til problematikken. Det repræsenterer lægerne inden for feltet, og her mærker man, hvordan mangel på ressourcer påvirker selskabets medlemmer.
»Hvem har lyst til at arbejde med et speciale, der har ressourcemangel, og hvor man ikke synes, man kan løfte opgaven på det niveau, man mener, den skal løftes på?« siger næstformand for DPS Thomas Middelboe.
Skal skabe fælles fokus
Det er ikke kun hos lægerne, der skal ske en mentalitetsændring. Hvis politikerne skal fokusere lige så meget på psykiatri som på somatik, skal befolkningen forstå, at psykisk lidelse er en folkesygdom, der rammer bredt. Det mener professor i offentlig forvaltning Thomas Pallesen.
»Patientforeninger og hospitals-ansatte skal prøve at forklare folk, at det ikke kun er posedamen nede på banegården, der kan blive ramt af en psykisk lidelse. Psykiatriens kernebruger er også dig og mig,« siger Thomas Pallesen.
Netop samspillet mellem patient- og fagorganisationer ser Thomas Middelboe fra DPS som en afgørende forudsætning for, at psykiatrien kan råbe politikerne op.
»Man kan selvfølgelig være uenige om prioriteringer, for hver patientforening er jo advokat for lige præcis sine patienters vigtige sag. Det er jo det, de er sat i verden for. Men vi må prøve at skabe et bredt fælles afsæt for at få politisk lydhørhed,« siger Thomas Middelboe.

