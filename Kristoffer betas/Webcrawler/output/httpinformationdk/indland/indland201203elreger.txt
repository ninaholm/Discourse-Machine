EL: Regeringen stavnsbinder fleksjobbere
Regeringen genindfører stavnsbåndet med sin reform af førtidspension og fleksjob, lyder anklagen fra Enhedslisten. Mette Frederiksen (S) afviser kritikken og bakkes op af Venstre


Regeringens udspil til en ny fleksjobreform diskriminerer fleksjobbere med et handicap og genindfører stavnsbåndet. Så klar er kritikken fra regeringens støtteparti Enhedslisten, efter at partiet har haft nogle dage til at sætte sig ind i regeringens udspil om en ny reform af førtidspension og fleksjob.Det udspil til en reform, som beskæftigelsesminister Mette Frederiksen (S) og socialminister Karen Hækkerup (S) præsenterede i tirsdags, lægger op til flere ændringer af tilskudsordningen til fleksjobbere.Dels lægges der et loft over tilskuddet, og dels bliver indkomsten højere, jo mere man kan arbejde. Hvis du allerede er i fleksjob, kan du fortsætte på den gamle – og for de fleste mere lukrative ordning.Men skifter du job, ryger du over på den nye ordning – og det får Enhedslisten til at anklage regeringen for at genindføre stavnsbåndet og ødelægge rummeligheden på arbejdsmarkedet.»Reformen vil stavnsbinde en stor gruppe fleksjobbere. Det vil ødelægge fleksibiliteten og rummeligheden på vores arbejdsmarked. Det kan ikke være rigtigt, at det skal være de syge eller handicappede, der alene skal finansiere den ekstra indsats, vi skal gøre for at undgå, at unge kommer på førtidspension,« siger handicapordfører Stine Brix (EL).Reglen om, at indkomsten stiger, hvis man kan lægge flere timer, er diskriminerende over for fleksjobbere med et handicap, mener hun.»Regeringen siger, at den vil give et incitament til at arbejde mere. Men udspillet diskriminerer de mennesker, der er ramt af et varigt handicap og derfor ikke kan forbedre deres arbejdsevne. Et handicap forsvinder jo ikke ved udsigten til en lønforhøjelse. Med de nye regler vil man blive straffet økonomisk for sit handicap,« siger Stine Brix. Beskæftigelsesminister Mette Frederiksen (S) afviser Enhedslistens kritik af, at reformen stavnsbinder en stor gruppe fleksjobbere.»Jeg lytter mig til, at Enhedslisten grundlæggende er imod, at man målretter midlerne i fleksjobordningen. Men jeg synes, vi har fundet en rigtig og skånsom måde at indfase reformen på ved at lade dem, der allerede er i ordningen, fortsætte på de vilkår, de kender,« siger Mette Frederiksen, der afviser, at regeringen stavnsbinder fleksjobberne.Reduktion i indkomstMen også fra Danske Handicaporganisationer lyder der kritik af udspillet for at være en besparelse, der vil stille mange nuværende eller kommende fleksjobbere dårligere.»Regeringens udspil vil betyde, at de fleksjobbere, der er i job i dag, ikke kan tillade sig at skifte job i fremtiden, for så bliver man omfattet af de nye regler, og for langt hovedparten vil det betyde en reduktion i indkomsten,« siger formanden for Danske Handicaporganisationer Stig Langvad.Han mener ikke, at det danske arbejdsmarked er klar til at ansætte mennesker med nedsat arbejdsevne, der kun kan arbejde eksempelvis fem timer om ugen. Derfor er det en illusion, når regeringen vil have flere fleksjobbere i arbejde, mener han.»De fleste personer med handicap i fleksjob kan ikke forbedre deres arbejdsevne. Og hvis de arbejder mere, vil det formentlig forværre deres fysiske eller psykiske situation. Og virksomhederne vil helst beskæftige sig med medarbejdere, som er nemme, kompetente og fleksible,« siger Stig Langvad.Men det kan Stig Langvad ikke vide, før det er afprøvet, siger beskæftigelsesministeren.»Som det er i dag, ekskluderer ordningen de mennesker, der er allermest syge og har de største handicap. Med vores udspil åbner vi arbejdsmarkedet op for dem med færrest timer og målretter midlerne til dem, der er lavtlønnede,« siger Mette Frederiksen.V bakker regeringen opRegeringens intentioner om at skabe et incitament til at få flere fleksjobbere til at arbejde mere, får dog opbakning fra Venstre.»Jeg er enig med ministeren i, at vi skal omlægge fleksjob, så de svageste grupper på arbejdsmarkedet får bedre mulighed for at få fodfæste på arbejdsmarkedet. Helt grundlæggende bør der være et incitament til at være i beskæftigelse frem for at være på offentlig forsørgelse,« siger partiets arbejdsmarkedsordfører Ulla Tørnæs (V).Hos regeringspartiet Radikale Venstre påpeger arbejdsmarkedsordfører Nadeem Farooq, at fleksjobordningen har været for dyr for staten og for gunstig for bestemte samfundsgrupper. Derfor er man nødt til at lave den om, siger han.»Der er nogle grupper, som med den nye ordning vil blive stillet ringere end før. Det er fordi, ordningen har været for gunstig for nogle. Men den vil stadig være attraktiv for rigtig mange mennesker,« siger Nadeem Farooq, som understreger, at regeringen med udspillet sænker adgangsbarrieren for, hvor mange timer man skal kunne arbejde for at få et fleksjob.
