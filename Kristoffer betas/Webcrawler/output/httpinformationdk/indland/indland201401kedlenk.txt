Kedlen koger i Statsministeriet
Statsministeren og hendes departementschef, Christian Kettel Thomsen, har viklet sig selv ind i skandalen om iscenesatte løgne til Folketingets retsudvalg på en måde, som kan få konsekvenser, der vækker mindelser om Tamil-sagen


 
	Desperate forsøg på cover-up gør altid ondt værre. Statsministeriets departementschef, Christian Kettel Thomsen, kan hurtigt komme til at fortryde, at han i går udsendte en uskyldsren pressemeddelelse med ordlyden: »Jeg vil slå fast, at Statsministeriet ikke havde kendskab til den forkerte oplysning vedrørende politidirektørens deltagelse før den 9. december 2013.«

	Problemet for Christian Kettel Thomsen er, at påstanden om ukendskab ikke hænger sammen med de faktiske korrespondancer mellem Justitsministeriet og Statsministeriet. Tværtimod fremgår det heraf, at den nu midlertidigt suspenderede departementschef i Justitsministeriet, Anne Kristine Axelsson, orienterede videre op gennem systemet om »et forkert billede af den egentlige begrundelse«, herunder at trusselsbilledet på Christiania ikke var eneste begrundelse for at aflyse Retsudvalgets besøg i februar 2012.

	Afsløringerne af korrespondancerne mellem ministerierne har frataget departementschef Christian Kettel Thomsen det vigtigste figenblad i skandalesager, nemlig såkaldt ’plausible deniability’, altså muligheden for på troværdig vis at hævde uvidenhed. De nye bortforklaringer fra Christian Kettel Thomsen efterlader offentligheden med tre mulige scenarier: inkompetence, magtfuldkommenhed eller meddelagtighed.

	Ikke troværdigt

	Den første og mindst sandsynlige forklaring er, at Statsministeriet ganske enkelt ikke forstod de fremsendte papirer, hvor det fremgik, at det var en løgn konstrueret til lejligheden, da den nu afgåede justitsminister Morten Bødskov (S) påstod, at retsudvalgets besøg på Christiania måtte rykkes, fordi Københavns politidirektør – og interessant nok tidligere ministersekretær for Erik Ninn-Hansen under Tamil-sagen – Johan Reimann ikke kunne deltage. Men det virker altså ikke videre troværdigt, at folkene i Statsministeriet enten ikke læste papirerne, eller ikke i det mindste undrede sig over formuleringerne. Så sløset er Kettel næppe.

	Den næste og besnærende forklaring er, at Statsministeriet forstod papirerne, men havde blind tillid til, at Justitsministeriets bedrageriske set-up ville holde vand, og at man derfor undlod at reagere. I så fald kunne sagen betragtes som blot endnu en dag på kontoret. Ikke en umulig forklaring, men heller ikke ligefrem tillidsvækkende.

	Den tredje og mest kontroversielle forklaring er, at Statsministeriets departementschef udmærket forstod løgnespindet og tilmed sanktionerede, at Morten Bødskovs beklagelse over »et forkert billede af den egentlige begrundelse« blev slettet, og Folketinget dermed blev ført bag lyset på dobbelt vis.

	Den igangværende optrævling af skandalen – hvor departementschef Christian Kettel Thomsen nu må blive inddraget – må afdække, hvilken af de tre scenarier, der ligger tættest på de virkelige hændelser. For hvis der én ting, som står tilbage efter Tamil-sagen – som væltede Schlüter-regeringen i 1992 – er det, at departementschefer altid sørger for at sende møgsager over forbi Statsministeriet og dermed skubbe ansvaret op og videre. Alene derfor er det ikke troværdigt at hævde – som top-departementschef Christian Kettel Thomsen gør nu – at Statsministeriet hverken har været indblandet i eller har interesseret sig for begrundelserne for at give Retsudvalget »et forkert billede«.

	Lige så absurd lille sagen er i substansen, lige så dramatisk kan konsekvenserne blive, hvis det kan yderligere dokumenteres, at Statsministeriet har medvirket til at lyve for Folketinget. Med en justitsminister, en departementschef og en PET-chef, som alle er faldet, er skandalen allerede massiv. Med de nye spor, som vikler sig ind om halsen på topfolkene i Statsministeriet, risikerer SRSF-regeringen at blive kompromitteret på en måde, som ikke er set lignende siden Tamil-sagen.

