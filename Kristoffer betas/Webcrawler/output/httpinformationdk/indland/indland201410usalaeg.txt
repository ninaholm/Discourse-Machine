USA lægger en bombe under den danske terrorlov
Dommen i den kontroversielle ’kurdersag’ falder i dag i lyset af krigsudviklingen i Syrien, hvor USA nu leverer våben til PKK – netop den bevægelse, som de herboende danskkurdere står terrortiltalt for at have indsamlet penge til
Kurdere på den tyrkiske side af grænsen følger kampene mellem de kurdiske krigere og Islamisk Stat i byen Kobani. Med USA’s våbenhjælp til kurderne i Kobani er PKK pludselig blevet vores venner – og det sætter dommerne i terrorsagen mod PKK-sympatisører i en bizar situation, når de i dag skal dømme i kurdersagen.


 Dommerne står i et dramatisk dilemma i dag: Skal de herboende danskkurdere, som er tiltalt for at have indsamlet penge til PKK – og som blev anholdt i 2012 i den såkaldte ’Operation Batman’ – dømmes for terrorisme, fordi deres økonomiske støtte var kriminel på gerningstidspunktet? Eller medfører de seneste dages amerikanske våbenleverancer til PKK-styrker i Syrien, at de tiltalte må frifindes, fordi det ikke længere giver mening at opfatte en vestlig alliancepartner som en terrororganisation? Begge beslutninger kan og vil blive kritiseret, og dommen vil derfor under alle omstændigheder blive anket. Dilemmaet udstiller nemlig på spektakulær vis, hvad der sker, når din fjendes fjende pludseligt bliver din ven, og opfattelserne af, hvem der er de gode, og hvem der er de onde, lynhurtigt ændrer sig.
Da amerikanske C-130-transportfly natten til mandag begyndte nedkastningen af våben til det syriske parti PYD’s væbnede gren, YPG, ændrede den realpolitiske opfattelse af søsterpartiet PKK, Kurdistans Arbejderparti, sig øjeblikkeligt. I jagten på det mindste onde, valgte USA’s præsident Obama side til fordel for de kurdiske kommunister, trods skarp modstand fra Tyrkiets side.
Med et trylleslag blev PKK dermed forvandlet fra terrorister til frihedskæmpere i krigen mod Islamisk Stat. Og selv om PKK stadig officielt står på terrorlisterne, har USA nu accepteret de kurdiske oprørere som alliancepartner. Dét gælder også for Danmark.
Alliancen med PKK
I kraft af vores syv udsendte F-16-fly, som begyndte at smide bomber omkring Kobani, i samme tidsrum som de amerikanske transportfly droppede våben til kurderne, har Danmark reelt også anerkendt PKK som våbenbroder.
Den opsigtsvækkende krigsudvikling stiller dommerne i Københavns Byret i forlegenhed ved domsafsigelsen i dag og udstiller både det storpolitiske hykleri og den flygtige vilkårlighed i dansk terrorlovgivning.
På papiret kan de herboende kurdere muligvis dømmes efter straffelovens paragraf 114b, der taler om, at »den, som ved tilskyndelse, råd eller dåd medvirker til at fremme« en terrorhandling kan »straffes med fængsel indtil 6 år«. Men det afgørende er oplagt, hvad der kan betragtes som en »terrorhandling«.
De tiltaltes mulige forseelse, som indbefatter tidligere indsamling af op mod 130 mio. kr., der delvist blev kanaliseret via den nu lukkede kurdiske tv-kanal ROJ TV, er åbenlyst mere fredsommelig end direkte våbenleverancer til PKK-soldater. Hvis pengene blev indsamlet i dag eller i morgen, ville anklagemyndigheden næppe have grundlag for at rejse tiltale.
Dansk statsterrorisme
Situationen er i sandhed paradoksal: For dommere i et retssamfund kan vanskeligt lægge aktuelle, politiske og snusfornuftige vurderinger til grund for deres domsafsigelse, men må i stedet henholde sig til en lovgivning, der til gengæld virker overhalet af virkeligheden indtil flere gange. De tiltalte dansk-kurdere kan i dag ende i fængsel i lang tid for handlinger, der samtidig udføres i langt større skala af den danske stat.
Hvis danskkurderne omvendt frikendes i lyset af den tumultariske situation, som forsvarsadvokaterne med blandt andre Bjørn Elmquist i spidsen har procederet for, vil den eksisterende terrorlovgivning være faldet fra hinanden, og smuldre som et dunkelt tænkt lovkompleks uden hold i virkelighedens omskiftelige verden.
Grænsen mellem terrorisme og frihedskamp er aldrig entydig, men hvis den første større retssag om økonomisk terrorstøtte i Danmark udstiller, at det reelt ikke er muligt at definere og fastholde, hvad der kan betragtes som terrorisme, ja, så vil det uundgåeligt sætte grundlæggende spørgsmålstegn ved både den danske terrorlovgivning og EU’s terrorliste.
Bizart vil det være, hvis dansk-kurderen dømmes i dag, og SR-regeringen i den kommende tid trækkes ind i en endnu tættere alliance med PKK, som hurtigt kan resultere i overførsel af langt højere beløb, end de tiltalte nogensinde indsamlede i Danmark.

