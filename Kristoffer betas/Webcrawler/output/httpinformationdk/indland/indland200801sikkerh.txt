Sikkerhedsbranchen efterlyser mere kontrol med overvågning
Datatilsynet har alt for ringe mulighed for at tjekke, at loven om overvågning bliver overholdt, lyder kritikken fra producenterne af overvågningsudstyr


 Der er alt for lidt styr på de mange overvågningskameraer, der bliver sat op i Danmark i disse år. 
Sådan lyder advarslen fra SikkerhedsBranchen, der repræsenterer producenter og installatører af de kameraer, som butikker, virksomheder og offentlige myndigheder sætter op i stor stil for tiden.
"Vi er bekymrede for, om den øgede overvågning bliver misbrugt, og folks privatliv bliver krænket unødigt," siger direktør i SikkerhedsBranchen, Kasper Skov-Mikkelsen,
Ifølge Sikkerhedsbranchen har omkring 100.000 virksomheder og institutioner i dag sat videokameraer op. Og det er den enkelte virksomhed eller institution, der selv har ansvaret for, om loven bliver overholdt. 
"Det er jo umuligt for Datatilsynet at kontrollere så mange. Det ville være en hel del lettere at holde styr på de 200-300 installatører, der hænger kameraerne op. Så lad os give dem ansvaret i stedet," siger Kasper Skov-Mikkelsen. 
Hvis man vælger en certificeret installatør, har vedkommende nemlig pligt til at sikre, at lovgivningen bliver overholdt i samarbejde med den virksomhed eller institution, der vil sætte kameraet op.
S vil ændre loven
Ifølge den seneste lov om overvågning, der blev vedtaget af Folketinget sidste år, skal virksomheder og institutioner skilte med, at de har sat et overvågningskamera op. 
"Men når der ikke er pligt til at registrere, at man har sat et kamera op, er det jo meget svært for Datatilsynet at finde de virksomheder, som ikke overholder loven," siger Kasper Skov-Mikkelsen.
Han peger også på, at politiet vil kunne bruge materiale fra overvågningskameraer til deres efterforskning, hvis blot de havde et overblik over, hvor de kunne finde kameraerne. 
Bag loven om overvågning står et stort flertal af regeringspartierne, Dansk Folkeparti og Socialdemokraterne. 
Selv om S altså stemte for loven, foreslog partiet dengang, at installatørerne skulle have ansvaret for, at loven bliver overholdt, og at Datatilsynet skulle registrere, hvor der blev sat kameraer op - altså samme type af anbefalinger, som SikkerhedsBranchen kommer med. 
"I dag har Datatilsynet ansvaret for at holde styr på disse kameraer, men de skal selv køre rundt og lede efter dem. Det svarer jo til, at Fødevarestyrelsen ikke havde vidst, hvilke gryder de skulle kigge i, da vi havde alle kødskandalerne. Det giver simpelthen ingen mening, og vi bliver nødt til at få strammet op på reglerne," siger Socialdemokraternes retsordfører, Karen Hækkerup.
Forelagt kritikken siger Venstres retsordfører, Kim Andersen, at han er indstillet på at kigge på lovgivningen endnu engang. 
"Særligt når det kommer til overvågning på offentlige steder, er det klart en diskussion værd, om der skal strammes op på reglerne," siger Kim Andersen. 


