Folketinget fjerner omstridt valgvideo
Den omstridte valgfilm fra Folketinget er tirsdag blevet fjernet fra flere medier, bekræfter Folketinget
 
	Stillbillede fra Voteman-videoen, som nu er fjernet fra Folketingets Youtube-kanal. Filmen kan ses via link nede i artiklen


 
	Den animerede valgfilm med hovedpersonen Voteman, der skulle få unge til at stemme ved valget til Europaparlamentet, er tirsdag blevet trukket tilbage fra Folketingets YouTube- og Facebook-side.

	Det bekræfter Folketingets presseafdeling.

	»Mange, hvis synspunkter jeg har dyb respekt for, har opfattet tegnefilmen fra EU-oplysningen langt mere alvorligt og stødende, end den er ment – og mener at den taler ned til de unge,« siger Folketingets formand, Mogens Lykketoft (S), i en e-mail til Ritzau.

	»Reaktionerne på de sociale medier deler sig meget skarpt mellem dem, der synes, den er uacceptabelt plat, og dem, der synes, at det er grov, men acceptabel humor, der kan skabe opmærksomhed om afstemningerne den 25. maj. Det sidste var meningen.«

	»Men jeg erkender, at Folketinget som institution i fremtiden skal udvise større varsomhed med, hvad vi lægger navn til,« fortsætter Mogens Lykketoft.

	Filmen fra Folketinget har den fiktive person Voteman i hovedrollen. Han har sex med flere kvindefigurer og uddeler tæsk til de unge vælgere, der ikke stemmer ved valget til Europaparlamentet.



Link til filmen.

	På grund af sit indhold har flere politikere været ude med riven efter videoen. Blandt andre har Liberal Alliances leder, Anders Samuelsen, kaldt den for "noget af det mest platte og nedladende, han nogensinde har set."

	»Jeg kan slet ikke forstå, at man bruger kvindevold, porno, afrevede hoveder og uddeling af, jeg ved ikke hvor mange lussinger, som argument for, at folk skal gå ned og stemme,« har Anders Samuelsen sagt.

	Hos Venstres Ungdom har man også taget afstand fra videoen, som ifølge landsformand Jens Husted »er helt i skoven.«

	»Jeg forstår ikke, hvad sex eller vold har med at stemme at gøre. Tværtimod synes jeg, at man i et demokrati ikke skal frygte for at få nogen på låget, som Voteman uddeler til dem, der ikke stemmer,« lyder det fra Jens Husted.

	Videoen, der blev lagt op på Folketingets YouTube-side mandag, havde tirsdag morgen fået knap 200.000 unikke visninger.

Özlem Cekic: Valgvideo skulle aldrig have været lagt op

