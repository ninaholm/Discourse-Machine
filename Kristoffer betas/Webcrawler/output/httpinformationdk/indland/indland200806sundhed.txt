Sundhedskartellet siger ja



 Sundhedskartellets medlemmer har i hvert fald sagt ja tak til en ny overenskomst, der giver dem et løft i lønnen på 13,3 procent over tre år. Af samtlige medlemmer stemte 65,8 procent om den nye overenskomst - og 86,7 procent stemte ja og 11 procent nej. Sundhedskartellets formand, Connie Kruckow, er tilfreds. "Jeg ville selvfølgelig helst have haft 15 procent. Men medlemmer ved godt, hvad de har været oppe imod - og jeg er godt tilfreds," siger Kruckow. De 11 forbund i Sundhedskartellet gik i strejke den 16. april med et krav om 15 procent mere i løn. Og de strejkede indtil den 15. juni. 
ritzau

