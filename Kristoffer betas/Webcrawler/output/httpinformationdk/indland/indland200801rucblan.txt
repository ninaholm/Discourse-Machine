RUC blander sig i strid om læreruddannelser
På RUC vil man også uddanne folkeskolelærere men modsat den omdiskuterede model fra Aarhus Universitet, vil man gøre det sammen med professionshøjskolerne


 Få dage efter, at Aarhus Universitet fik godkendt sin læreruddannelse af Akkrediteringsrådet, melder RUC sig nu på banen med et bud på en ny læreruddannelse. Den skal være baseret på et samarbejde mellem universitetet og professionshøjskolerne på Sjælland og i København.
"Med den model, vi arbejder på, skal man som studerende både have undervisning hos os og på professionshøjskolen. Vi skal byde ind med det, vi er gode til - og professionshøjskolerne skal byde ind med det, de er gode til. På den måde kan vi skabe en bedre læreruddannelse," siger prorektor på RUC, Henning Salling Olesen. 
Dermed går RUC også ind i debatten om læreruddannelsen på Aarhus Universitet, som professionshøjskolerne blandt andet kritiserer for ikke at have nok forankring i hverdagen:
"Jeg tror heller ikke, at Aarhus Universitet kan matche professionshøjskolerne, når det kommer til praktisk erfaring fra skolerne. Vi har i hvert fald indset, at vi ikke kan - og derfor vil vi hellere samarbejde end at lave vores egen uddannelse," siger Henning Salling Olesen, der understreger, at man ikke laver uddannelsen for at konkurrere med Aarhus Universitets læreruddannelse. 
RUC vil ifølge Henning Salling Olesen blandt andet kunne byde ind med viden om pædagogik og didaktik:
"Vi har en stærk didaktisk forskning på RUC, og den skal vi bruge. Men også vores viden fra et fag som Kulturmødestudier kan bruges, så man kan ruste de studerende bedre til, at der er indvandrere i klasserne, og at elever generelt er forskellige." 
Men også en del af den faglige undervisning skal foregå på RUC: "I første omgang regner vi med, at det skal være inden for de naturvidenskabelige fag, for det er dér, vi har bedst plads. Men det er planen, at der også skal komme andre fagområder med," siger han.
Glidende overgang
RUC barsler også med ideer om at uddanne andre former for lærere - blandt andet ved at gøre det lettere at starte på universitetet og siden springe over på seminariet. 
Desuden mener Henning Salling Olesen, at det skal være lettere for folkeskolelærere at videreuddanne sig:
"I dag er der nogle meget lukkede systemer, og det er et problem, for mange er bange for at havne i en blindgyde resten af deres liv. Vi tror, at det er en af de vigtigste årsager til, at der er så få, der vælger en læreruddannelse. Derfor skal folkeskolelærerne have bedre videreuddannelsesmuligheder," siger Henning Salling Olesen.
Med fokus på naturvidenskab og samarbejde med professionshøjskolerne, forventer RUC, at undervisningsminister Bertel Haarder vil tage godt imod ideen:
"Bertel Haarder må se i øjnene, at han har en lærer-uddannelseslov, der ikke virker efter hensigten. Der er for få, der vælger en uddannelsen, og antallet af studerende med naturfag som linjefag er katastrofalt lavt. Så han har et problem, som han burde være glad for, at der bliver gjort noget ved," siger han. 
RUC regner ikke med, at de kan nå at få godkendt deres nye uddannelse allerede fra september i år - derfor kan man formentlig først læse til lærer på RUC fra efteråret 2009. 
Aarhus Universitets læreruddannelse er allerede godkendt, men videnskabsminister Helge Sander kan endnu nå at bremse uddannelsen, da han har vetoret over de beslutninger, som akkrediteringsrådet træffer.

