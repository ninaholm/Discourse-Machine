Venstre bebuder færre penge til offentlige investeringer
Der er ikke råd til at bruge så mange penge på offentlige bygge- og anlægsprojekter, som SR-regeringen lagde op til, siger Venstres finansordfører. Han vil ikke afvise, at eksisterende projekter vil blive udskudt eller beskåret


 Det er slut med de seneste års historisk høje niveau for de offentlige investeringer. Selv om der allerede er planlagt en gradvis reduktion af investeringsniveauet til offentlige bygge- og anlægsprojekter i de kommende år, skal der ifølge den nye Venstre-regering skrues endnu mere ned for det offentliges investeringslyst. Det kan blandt andet gå ud over Togfonden: »Vi kan ikke bare fortsætte på det samme niveau, uden at vi rammer mod et loft, som vi ikke vil ramme imod,« siger Jacob Jensen, finansordfører for Venstre.
På et pressemøde i forbindelse med Venstres sommergruppemøde fredag sagde statsminister Lars Løkke Rasmussen, at der ikke er »rygdækning for den tidligere regerings højere investeringsniveau«. Den formulering dækker ifølge Jacob Jensen over, at der kommer færre penge til offentlige investeringer.
Læs også: Venstre: SR satte gang i for mange investeringer
Hvor meget der skal skrues ned for investeringsniveauet, vil Venstre ikke give et konkret bud på, før Finansministeriet har færdiggjort det igangsatte kasseeftersyn.
Når kasseeftersynet foreligger, »er det den politiske forhandling, som vil være med til at definere, hvad det er for nogle projekter, der kører videre uændret, hvilke der kan udskydes, og hvilke der kan nedjusteres«, siger Jacob Jensen.
S: Skjult spareøvelse
Under den økonomiske krise blev de offentlige investeringer øget markant. Det historisk høje investeringsniveau blev videreført af SR-regeringen.
Socialdemokraternes finansordfører Benny Engelbrecht forstår ikke, hvorfor Venstre ikke mener, at der er råd til det investeringsniveau, som den tidligere regering havde planlagt.
»Vi vil være meget opmærksomme på, at det ikke bliver en skjult spareøvelse, som i sidste ende kommer til at være med til at finansiere elementer i retning af eksempelvis skattelettelser,« siger Benny Engelbrecht.
Dansk Folkepartis finansordfører René Christensen siger, at det er svært for partiet at mene noget om Venstres udmelding, før kasseeftersynet foreligger. Men han slår fast, at de aftaler om offentlige investeringer, som Dansk Folkeparti har lagt stemmer til, »dem står vi på mål for, skal gennemføres.«

