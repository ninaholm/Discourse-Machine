Myndigheder advarer ikke om risiko ved meditation
Forskning og eksperter advarer mod, at psykisk udsatte personer uden videre begynder på meditations og mindfulnesskurser. Men hverken Sundheds-styrelsen eller de pri-vate kursusudbydere, Information har talt med, oplyser om risikoen


 De senere år er meditations- og mindfulness-bølgen skyllet ind over Danmark. Med slogans som »få mere energi,« »dæmp stressniveauet,« og »styrk koncentrationsevnen« bliver fortravlede danskere lokket på kurser i håb om at finde nøglen til den indre ro.
Men forskning og eksperter påpeger, at meditation og mindfulness kan være deci-deret skadeligt for psykisk udsatte.
»Hvis man ikke kan sove eller har svært ved at kon-centrere sig og huske, bør man først og fremmest op-søge en psykiater og få afklaret, om man har en psykiatrisk diagnose, f.eks. en depression. Derefter kan man se på, hvilke behandlingstyper der vil være gode for én. Her kan meditation hjælpe, men det er ikke givet på forhånd. Man må ikke bare starte på et meditationshold, hvis man har det dårligt,« siger Lone Fjorback, speciallæge i psykiatri, ph.d.-studerende ved Århus Universitetshospital og uddannet mindfulness-instruktør fra University of Massachusetts Medical School.
Med i revision
Imidlertid oplyser hverken Sundhedsstyrelsen eller de private meditationskursus-udbydere, Information har talt med, om risikoen.
På Sundhedsstyrelsens hjemmeside lyder en af an-befalingerne til stressede borgere:
»Overvej at dyrke meditation og afspænding. Det kan for nogle give indre ro.«
Adspurgt om, hvorvidt Sundhedsstyrelsen vil ændre på anbefalingen, svarer Anna Paldam Folker, projektleder ved Center for Forebyggelse i Sundhedsstyrelsen:
»Hvis der er konsensus blandt fagfolk og eksperter, og hvis der foreligger klar dokumentation, er det da klart noget, vi skal tage med i revisionen af materialet. Det er der ingen tvivl om.«
Heller ikke kursusvirksomhederne ZENMIND og Center for Mindfulness & Meditation oplyser på deres hjemmesider om risikoen ved at meditere for gruppen af psykisk udsatte.
Begge virksomheder sælger meditationstræning målrettet mod medarbejdere i of-fentlige og private virksom-heder, og ingen af undervi-serne har psykolog- eller psykiateruddannelser.
Information har interviewet Asger Knudsen om, hvordan og på hvilket fagligt grundlag ZENMINDs medi-tationslærere vurderer, om nye kursusdeltagere er for stressede eller syge til at begynde på et meditationskursus. Men Asger Knudsen har siden valgt at trække sine udtalelser tilbage.
Vil gerne oplyse
Hos Center for Mindfulness & Meditation fortæller centerleder Bjarne Nybo, der er uddannet civiløkonom, certificeret meditationsinstruktør og EQ business coach, at man visiterer nye kursusdeltagere »ad frivillighedens vej. Typisk sidder jeg med en gruppe på 15 og spørger så efterfølgende, hvordan de oplever meditationen,« siger Bjarne Nybo.
Hvordan sikrer I jer, at psy-kisk udsatte ikke starter på jeres kurser?
»Jeg har tidligere afvist folk, der fortalte, de blev medicineret, eller hvor jeg kunne mærke, de havde behov for behandling.«

Burde I ikke oplyse nye kursusdeltagere om risikoen ved at meditere for psykisk udsatte mennesker?
»Jo, det kunne være en po-inte,« siger Bjarne Nybo.




