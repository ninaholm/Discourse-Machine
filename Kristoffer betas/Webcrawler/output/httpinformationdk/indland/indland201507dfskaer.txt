DF skærer i velfærd til ældre



 Dansk Folkeparti har i 57 ud 66 kommuner været med til at stemme for, at udgifterne pr. ældre borger er blevet beskåret. Det viser en gennemgang, som Politiken Research har lavet. Besparelserne med DF’s stemmer sker på trods af, at partitoppen så sent som under valgkampen gav en såkaldt værdighedsgaranti, der skulle sikre ældre mod våde bleer og uappetitlig mad.
Jammerbugt Kommune er en af de kommuner, hvor der er blevet sparet. Det er sket med opbakning fra DF’s folketingsmedlem Morten Marinus, der også er viceborgmester i byen.
Han oplyser til Politiken, at besparelserne skyldtes halvtomme plejehjem, og at det ikke har været meningen, at de skulle ramme ældrevelfærden.
Også DF-profilen René Christensen, der er finansordfører i Folketinget og lokalpolitiker i Guldborgsund Kommune, har været med til at spare. I kommunens budgetaftale for 2015 valgte et flertal at skære to procent af udgifterne.
»Det har jeg det rigtig skidt med. Jeg synes slet ikke, det er fair, at man skærer i ældreudgifterne. Vi har haft minusvækst, så det er den virkelighed, vi lever i,« siger René Christensen til Politiken.
DF’s næstformand, Peter Skaarup, afviser over for Politiken, at partitoppen lover ældre noget, partifællerne i kommunerne ikke kan leve op til.
Han mener, at partiet har udstukket en retning, og at partiet gerne ville give flere penge til de ældre. Men det har ikke været muligt under den daværende SR-regering, mener han.
Ritzau

