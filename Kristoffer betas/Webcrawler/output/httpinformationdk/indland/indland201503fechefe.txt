FE-chefen boykotter Folketinget
Vil Folketingets retsudvalg tale med chefen for Forsvarets Efterretningstjeneste, må medlemmerne komme til ham. ’Hvis Folketinget ikke kan blive klædt på fagligt, når vi skal behandle lovene, så er vi ude på et skråplan,’ lyder det fra udvalgets formand
Folketingets retsudvalg har netop måttet aflyse et planlagt møde, hvor forsvarsministeren (billedet) og FE’s chef skulle have forklaret behovet for SR-regeringens nye terrorpakke. Årsagen var, at mødet ikke måtte finde sted på Christiansborg.


 Folketingets retsudvalg klager nu til tingets præsidium over, at forsvarsminister Nicolai Wammen (S) har forbudt chefen for Forsvarets Efterretningstjeneste (FE) at mødes på Christianborg med udvalgets medlemmer.
Klagen kommer, efter retsudvalget netop har måttet aflyse et planlagt møde, hvor forsvarsministeren og FE’s chef, Thomas Ahrenkiel, skulle have forklaret behovet for SR-regeringens nye terrorpakke og ikke mindst den foreslåede mulighed for efterretningstjenestens overvågning af danskere i udlandet uden en dommerkendelse.
»Vi ønskede en faglig drøftelse af terrorpakken med det formål at klæde retsudvalget på til de kommende forhandlinger om denne,« siger formanden for retsudvalget, SF’s Karina Lorentzen Dehnhardt. »Hvorfor besluttede regeringen for eksempel i første omgang at præsentere et forslag, hvor man ikke skulle have en dommerkendelse for at kunne aflytte folk? Hvad var baggrunden, og hvilke eksempler – eller situationer – førte til, at regeringen mente, at det var nødvendigt at opgive dette krav?«
’En forudsætning’
Retsudvalget havde ellers i første omgang aftalt med Forsvarsministeriet, at forsvarsministeren og FE’s chef den 19. marts skulle møde op til det lukkede møde i Folketinget, hvor også justitsministeren og embedsmænd fra Kriminalforsorgen skulle deltage. Den 11. marts ringede Forsvarsministeriet imidlertid til retsudvalget og meddelte, at ministeren gerne deltog. Men hvis Nicolai Wammen skulle ledsages af embedsmænd – og altså FE’s chef – måtte mødet foregå i ministeriet. Retsudvalget bad om en skriftlig forklaring, hvortil svaret lød:
»Forsvarsministeriet finder det af mere principielle årsager rigtigst, at en sådan briefing ved chefen for Forsvarets Efterretningstjeneste til medlemmerne af Retsudvalget bør gives i Forsvarsministeriet. Hertil kommer, at relationen mellem Folketinget og efterretningstjenesterne er reguleret ved Lov om ændring af lov om etablering af et udvalg om forsvarets og politiets efterretningstjenestere. Det fremgår af såvel loven som lovbemærkningerne, at cheferne for PET og FE giver orienteringer om efterretningstjenesternes virksomhed til Udvalget vedrørende Efterretningstjenesterne (kontroludvalget)«.
Da Karina Lorentzen Dehnhardt efterfølgende ringede til Forsvarsministeriet for at høre, hvorfor man ikke længere ønskede at møde op i Folketinget – herunder om der er kunne gives flere oplysninger til retsudvalget ved et møde i ministeriet – fik hun ikke rigtigt noget svar, og udvalgsformanden besluttede derfor at aflyse mødet. Hun vidste nemlig ikke, hvilken begrundelse hun skulle give retsudvalgets medlemmer for, at mødet ikke som aftalt kunne foregå i Folketinget.
Regeringen har hidtil kun insisteret på, at embedsmænd altid skal ledsages af deres ministre til møder i Folketingets udvalg. En regel, som har medført en række tilfælde, hvor embedsmænd ikke har kunnet deltage i møder, fordi deres minister ikke har kunnet være til stede, eller denne hellere selv har villet stå for et oplæg. Men i klagebrevet til Præsidiet kalder et enigt retsudvalg det for »essentielt og en forudsætning« for udvalgenes arbejde, at disse får mulighed for at få svar af både faglig og teknisk karakterer fra ministrene og deres embedsmænd. »Der er ikke tale om, at retsudvalget vil spænde FE’s chef for en eller anden politisk vogn. Hvis Folketinget ikke kan blive klædt på fagligt, når vi skal behandle lovene, så er vi ude på et skråplan. Præsidiet må derfor afklare, hvad reglerne er,« siger Karina Lorentzen Dehnhardt.
DF: De skal stille op
Retsudvalget har samtidig bedt Folketingets lovsekretariat vurdere, hvilken forskel – om nogen – det gør, at en minister og vedkommendes embedsmænd giver oplysninger til et folketingsudvalg på andre lokaliteter end Folketinget, og om loven om efterretningstjenesterne forhindrer deres chefer i at mødes med andre af Folketingets udvalg end det såkaldte kontroludvalg.
»Jeg har svært ved at se, hvorfor FE ikke kan møde op til et møde i Folketinget med retsudvalget – til et møde, som i øvrigt er lukket og altså fortroligt. Der er jo ikke tale om, at vi beder dem om at stille op over for verdenspressen. Det er under al kritik,« siger Enhedslistens retspolitiske ordfører og medlem af kontroludvalget, Pernille Skipper.
Dansk Folkepartis retsordfører, Peter Skaarup, mener, at der er behov for en »kædeopstramning« i Forsvarsministeriet. Efter terrorangrebene i København er der netop behov for, at retsudvalget sikrer sig, at tingene er i orden.
»Selvfølgelig skal forsvarsministeren stille med de embedsmænd, retsudvalget ønsker at se og drøfte de forhold, udvalget ønsker at drøfte,« siger Peter Skaarup.
Det har ikke været muligt at få en kommentar fra FE, der henviser til Forsvarsministeriet. Ministeriet henviser i en kommentar til Information til argumenterne i forklaringen til retsudvalget, og at mødet derfor »burde« finde sted i ministeriet. Nicolai Wammen har nu ændret sit forslag, så overvågningen vil komme til at kræve en blåstempling fra en uafhængig dommer.
Folketingets formand, Mogens Lykketoft (S), oplyser, at han nu vil »søge en dialog« med regeringen om retsudvalgets klage.

