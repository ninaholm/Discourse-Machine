Jurister opfordrer til at afslutte lækagesag
Flere jurister opfordrer Gades pressechef Jacob Winther og journalist Christoffer Guldbrandsen til at gå til politiet med deres viden i den såkaldte lækagesag. Journalistforbundet tilbyder at mægle
Hvis danske jægersoldaters liv blev bragt i fare af, at oplysninger om en mission slap ud til pressen, er der al mulig grund til at få alle oplysninger i sagen lagt frem, siger jurister.


 Flere jurister opfordrer nu forsvarsministerens spindoktor, Jacob Winther, og tv-dokumentaristen Christoffer Guldbrandsen til hurtigst muligt at få afsluttet den såkaldte lækagesag, der på anden uge fylder de danske medier og belaster både de involverede parter og den danske regering.
Spørgsmålet om, hvorvidt det var Winther, der i 2007 røbede over for TV 2, at Jægerkorpset i al hemmelighed var på vej til Irak, kan trække ud i månedsvis, og det kan hverken sagens parter eller den danske offentlighed være tjent med, mener de.
Mediejurist Oluf Jørgensen fra Danmarks Medie- og Journalisthøjskole i Århus opfordrer derfor sagens parter til at opgive de kildebeskyttelseshensyn, som tilsyneladende blokerer for sagens opklaring.
»Det er en total misforståelse at lade kildebeskyttelsen gælde for personer, der som Jacob Winther repræsenterer myndigheder eller virksomheder,« siger han.
»En spindoktor skal aldrig tilbydes kildebeskyttelse. Det er jo folk, som har til opgave at være talsmænd og skabe det bedst mulige billede af deres arbejdsgiver. Hvis de får tilbudt kildebeskyttelse, har de jo frit lejde til at plante alle mulige oplysninger i medierne uden at skulle stå til ansvar,« siger Oluf Jørgensen. Han mener slet ikke, det er hensigten med den journalistiske kildebeskyttelse, som indtil videre har forhindret TV 2 i at afsløre, hvem kilden til de hemmelige oplysninger var.
»Kildebeskyttelsen er ikke til for magthaverne, den er til for at beskytte den lille mand, der risikerer at komme i klemme i systemet,« siger Oluf Jørgensen, der understreger, at hans fortolkning bygger på dansk retspraksis i både Danmark og på en række afgørelser fra Den Europæiske Menneskerettighedsdomstol i Strasbourg.
Gå til politiet
Formand for Retspolitisk Forening, Bjørn Elmquist, opfordrer også sagens parter til at få afsluttet den penible lækagesag i en fart. Han mener, at begge parter hurtigst muligt bør henvende sig til politiet med deres viden i sagen.
»Hvis Christoffer Guldbrandsen og hans advokat er i besiddelse af en lydoptagelse, der utvetydigt dokumenterer, at Jacob Winther er ophavsmand til lækagen, er det jo en sag for politiet,« siger Elmquist.
Og det samme gælder Jacob Winther.
»Med den position han har som en af regeringens vigtigste embedsmænd, vil jeg mene, at Winther har en særlig pligt til at handle, hvis han virkelig mener sig udsat for urigtige beskyldninger« siger Elmquist.
»Og hvis ikke Winther selv kan indse det, så burde hans foresatte, forsvarsminister Søren Gade (V), indse det for ham.« Som sagen står i øjeblikket, ligner det »en sen død for begge parter,« siger Elmquist, der advarer om, at det nemt kan vare et halvt år, før en injuriesag, som den Winther har bebudet, kommer for retten.
»Hvis det virkelig var så alvorligt, at oplysningen om jægersoldaternes udsendelse til Irak slap ud, fatter jeg ikke, at systemet bare lader det her køre videre. Hvis der bare var ét menneskeliv på spil, er det med at komme i gang,« siger han.
Formand for Dansk Journalistforbund, Mogens Blicher Bjerregård, vil ikke kommentere den verserende sag eller spørgsmålet om, hvorvidt parterne burde få opklaret, hvem der lækkede de fortrolige oplysninger.
Begge de involverede er nemlig medlemmer af Journalistforbundet.
Tilbyder at mægle
Til gengæld vil Mogens Blicher Bjerregård gerne tilbyde at mægle mellem parterne, hvis de da er interesserede i det.
»Vi har et sæt retningslinjer for, hvordan vi håndterer den slags sager, der involverer flere medlemmer med modsatrettede interesser. Og til de muligheder, vi har, hører bl.a. mægling,« siger han.
Hvis ikke parterne er interesseret i at få hjælp til at bilægge konflikten ad forhandlingsvejen, har Dansk Journalistforbund også mulighed for at yde juridisk bistand til begge parter, siger Mogens Blicher Bjerregård.
Han understreger, at journalistforbundet allerede er i kontakt med både Christoffer Guldbrandsen og Jacob Winther for at afklare, hvordan forbundet kan bistå de to medlemmer.
Den danske journalistformand vil dog godt kommentere spørgsmålet om kildebeskyttelsen, som han ikke mener kan gradbøjes på den måde, Oluf Jørgensen lægger op til.
»Kildebeskyttelsen er et af de vigtigste redskaber, journalister har for at få adgang til oplysninger. Og den omfatter efter min mening alle typer af kilder, høj som lav. Det er helt op til den enkelte journalist og det enkelte medie, hvordan man bruger den og hvilke aftaler, man er parat til at indgå for at få sine oplysninger,« siger han.
Forsvarsminister Søren Gade meddelte i går, at han ikke ser nogen anledning til, at ministeriet selv skal undersøge lækagesagen. Den opgave ligger p.t. hos politiet, efter at SF's Jonas Dahl i sidste uge indgav en politianmeldelse om sagen. Københavns Politis Afdeling A, der skal efterforske anmeldelsen, er imidlertid endnu ikke gået i gang med arbejdet.


