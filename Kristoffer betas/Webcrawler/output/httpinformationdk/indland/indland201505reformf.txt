Reform af førtidspension skaffer meget få i arbejde
Førtidspensionsreformen skulle få flere svage ledige tilbage i beskæftigelse. De første resultater er ikke opløftende. Men det er ’useriøst’ at drage nogen konklusion, mener beskæftigelsesministeren


 Kun 2,7 procent af de ledige som foreløbig har afsluttet de såkaldte ressourceforløb, der blev indført med regeringens førtidspensionsreform, er efterfølgende kommet i arbejde.
Det viser en ny opgørelse fra beskæftigelsesminister Henrik Dam Kristensen (S) over, hvordan det går med forsøget på at få svage ledige tilbage i beskæftigelse gennem ressourceforløbene.
At så få er kommet i arbejde, vækker bekymring hos regeringens parlamentariske grundlag.
»Det bekræfter kritikken af reformen, men det burde jo egentlig sige sig selv. For målgruppen er jo dem, som tidligere blev tilkendt førtidspension, fordi de ikke kunne forsørge sig selv gennem et arbejde. Og hvorfor skulle det hjælpe, at man sender dem ud i et ressourceforløb til en lavere ydelse,« siger Enhedslistens socialordfører, Finn Sørensen.
LÆS OGSÅ: Omstridt reform med startvanskeligheder
Reformen trådte i kraft den 1. januar 2013, hvorefter ingen under 40 år – som udgangspunkt – skal have førtidspension. I stedet skal de, og andre svage borgere over 40, i første omgang have tilbudt et ressourceforløb, der på sigt hjælper dem i arbejde eller i gang med en uddannelse. Et ressourceforløb kan vare fra ét til fem år og skal i form, indhold og varighed tilpasses den enkeltes mål og behov.
Frem til den 31. december 2014 var der blevet påbegyndt 9.466 ressourceforløb, hvoraf 367 foreløbig er blevet afsluttet. Ud af disse er 2,7 procent kommet i beskæftigelse, 22,1 er endt på selvforsørgelse, og 45,9 procent er endt med at få førtidspension – mens de resterende får kontanthjælp, ledighedsydelse, revalidering eller andre offentlige ydelser.
»Det lyder bestemt ikke godt,« siger SF’s arbejdsmarkedsordfører, Eigil Andersen: »Der er store problemer med ressourceforløbene i en hel del kommuner. Nogle kommuner er gode til at løse opgaven, men andre har tomme ressourceforløb, hvor der ikke rigtig foregår noget. Og i de tilfælde kan man have mistanke om, at det sker af hensyn til kommunekassen, for hvis indsatsen skal fungere, så koster den noget«.
Kommunernes Landsforening (KL) og beskæftigelsesministeren mener dog, at det for tidligt at konkludere noget om ressourceforløbene:
»Forløbene vil typisk have en varighed på mellem ét og fem år. De 367 afsluttede forløb, der tæller med i dette svar, har i gennemsnit varet 109 dage. De er altså ikke repræsentative – og i alt er der de sidste to år oprettet 10.000 forløb. At ville konkludere noget som helst om reformen på baggrund af disse tal er simpelthen useriøst,« skriver Henrik Dam Kristensen i en kommentar.

