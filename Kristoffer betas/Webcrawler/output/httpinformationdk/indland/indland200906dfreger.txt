DF og regeringen delt om grøn plan
Ejerforhold og biogas deler DF og regeringen om landbrugsplanen Grøn Vækst, der i slutspillet er krydret med irritation over fødevareministeren
DF ønsker blandt andet, at 60 pct. af gyllen fra svineproduktionen skal omsættes til biogas - regeringen siger 40 pct.


 Forhandlingerne mellem regeringen og støttepartierne om regeringens landbrugs- og naturudspil  Grøn Vækst  er i slutspurten blevet krydret med en irritation rettet imod landbrugs- og fødevareminister Eva Kjer Hansen (V).
Her til formiddag ventes partierne at mødes til de afsluttende forhandlinger, men allerede fredag var ordførerne ekstraordinært indkaldt. Fødevareministeren var der bare ikke, og det har flere omkring forhandlingerne undret sig over, idet resultatet kan få stor betydning for landbruget.
»Landbruget må da være dybt skuffede over, at deres minister ikke var der,« siger Dansk Folkepartis miljøordfører, Jørn Dohrmann.
Ifølge Ritzaus oplysninger har ministeren været i USA på en længe planlagt tur, hvor hun blandt andet har forhandlet om samhandel med fødevarer. Hun lander efter planen i Danmark tirsdag morgen.
DF har i de afsluttende forhandlinger modsat sig en liberalisering af ejerforholdene i landbruget og kræver, at det fortsat skal være sådan, at de landmænd, der ejer jorden, også skal dyrke den. Ejerformerne er en af de ting, som kan få stor betydning for fremtidens landbrug, og skrækscenariet for skeptikerne er, at jorden i fremtiden kan blive ejet af kapitalfonde eller andre, som ikke selv dyrker jorden. I landbruget ønsker man sig øget liberalisering af reglerne, men tungere end ejerformerne vejer landbrugets ønske om mulighed for større bedrifter, end reglerne i dag åbner for.
Skepsis om udspil
DF ønsker desuden, at 60 procent af gyllen fra svineproduktionen skal omsættes til biogas. Her er regeringens ambition 40 procent. Og så har DF en ambition om, at 20 procent af jorden skal dyrkes økologisk. Her er regeringens ambition 12 procent. Partiet vil også øge udviklingsstøtten til dambrug.
»Jeg forventer, at vi bliver imødekommet på de punkter, vi er uenige om. Men det er svært at vide, hvad hele regeringen mente i fredags, idet fødevareministeren var ude at rejse. Men min fornemmelse er, at de vil forsøge at blive internt enige om at imødekomme os,« siger han.
Internt i Venstre har der været skepsis overfor, om udspillet stiller for skrappe krav til landbruget. Blandt andet med hensyn til sprøjtning. Og efter forhandlingerne fredag var der et ekstraordinært gruppemøde i partiet, hvor ordførerne nu er blevet udstyret med et mandat at forhandle videre på.
Fra ekspertside er regeringens udspil blevet kritiseret for ikke at indfri forventningerne til det  grønne kvantespring , som tidligere statsminister Anders Fogh Rasmussen (V) lovede, da han lancerede tanken om en grøn landbrugsplan.


