Politikere: Transkønnede er ikke psykisk syge
Danmark skal være et foregangsland og fjerne transseksualitet fra listen over psykiatriske sygdomme, lyder det i et nyt beslutningsforslag fra Enhedslisten. Der er bred politisk enighed om, at det skal gøres, men ikke hvordan


 
	Fremover skal man ikke længere betragtes som psykisk syg, hvis man som kvinde føler sig som en mand eller omvendt. Det mener Enhedslistens sundhedsordfører, Stine Brix, der fredag stillede et beslutningsforslag om at fjerne transseksualitet fra Sundhedsstyrelsens liste over psykiske sygdomme. I dag betegnes det som en »kønsidentitetsforstyrrelse«, og det betyder, at transkønnede skal gennemgå en længere psykiatrisk udredning, før de kan blive indstillet til en kønsskifteoperation.

	»Transkønnede er ikke psykisk syge, men mennesker med en kønsidentitet, som er anderledes end deres fysiske krop. Jeg kan godt forstå, at mange transkønnede føler, det er krænkende og oplever det som diskriminerende, når de bliver placeret på den måde i Sundhedsstyrelsens klassifikationssystem,« siger Stine Brix om grundlaget for hendes forslag.

	Danmark som foregangsland

	På onsdag udkommer den nye psykiatriske diagnosemanual Diagnostic and Statistical Manual (DSM) i USA. Rapporten danner grundlag for den psykiatriske del af WHO’s klassifikation, som blandt andet benyttes i Danmark. Og som Information beskrev i fredags, så bliver transseksualitet formentlig slettet fra listen over mentale sygdomme.

	Men ifølge Stine Brix, så bør Danmark gå foran og komme blandt de lande, som ikke længere betragter transseksualitet som en psykiatrisk diagnose i stedet for at vente på DSM og WHO. Ligesom da vi i 1981 – ti år før WHO –fjernede homoseksualitet fra listen over psykiske lidelser.

	»Jeg savner, at Danmark går foran i forhold til WHO’s måde at klassificere sygdomme på. Derfor foreslår jeg, at man skal fjerne det fra den danske sygdomsliste. På den måde kan vi lægge et pres på WHO, når de skal udarbejde en ny diagnoseliste inden længe,« siger Stine Brix.

	Hun bakkes op af Socialdemokraternes sundhedsordfører, Flemming Møller Mortensen.

	»Det er klart, at hvis vi gør noget inden for landets grænser, så vil det også være med til at præge de europæiske samarbejdspartnere, og derfor kan man også få en større muskel at tale med i forhold til det internationale samfund,« siger han.

	Det er Radikales sundhedsordfører, Camilla Hersom, dog uenig i.

	»Alle er enige om, at der skal ske noget, men hvis man skærer ind til benet, så strides vi om, hvorvidt Danmark skal gå solo lige nu, eller om vi skal arbejde i et bredere internationalt spor. Vi tror, det sidstevil have den største effekt,« siger hun.

	En ’ekstremt vigtig sag’

	I Folketingssalen i fredags var samtlige partier positivt indstillede over for at fjerne transseksualitet fra listen over psykiske lidelser. Men især formuleringen i Enhedslistens forslag om, at der »ikke automatisk skal foretages en psykiatrisk udredning eller diagnosticering for transkønnethed som betingelse for eller som led i kønskorrigerende behandling,« deler vandene.

	»Man skal passe på med, at når man siger, at der skal rådgivning og vejledning til, så kan man få det til at lyde som om, at det er fordi samfundet vil præge og kontrollere. Men det er misforstået. Der er mange, der har problemer her, og derfor skal de naturligvis have rådgivning og vejledning på højeste niveau. Der skal samfundet hjælpe den enkelte til den rigtige beslutning, og det er noget, jeg som sundhedsordfører vægter meget, meget højt,« siger Flemming Møller Mortensen, og bakkes op af SF’s sundhedsordfører, Özlem Cekic, som kalder det en »ekstremt vigtig sag.«

	»Vi kan ikke acceptere, at vi i 2013 har en kulturbestemt opfattelse af seksualitet og nogle kulturelle normer, der afgør, hvad der er rigtigt og forkert,« siger hun og fortsætter:»Men der skal stadig være en konkret faglig vurdering, inden en kønsskifteoperation eller en hormonbehandling i, men det skal ikke være med udgangspunkt i, at man er psykisk syg. For langt de fleste transkønnede handler det om, at de føler sig som noget andet end deres biologiske køn, og det bliver man nødt til at acceptere og respektere.«

