Haarder indskrænker uddannelsesgarantien
Undervisningsminister Bertel Haarder vil indskrænke uddannelsesgarantien, der sikrer, at erhvervsskoleelever kan færdiggøre deres uddannelser, men afviser, at det er en forringelse. Klart løfte- og forligsbrud lyder det dog fra oppositionen og LO


 Undervisningsministeren lægger op til at indskrænke perioden for, hvor længe elever på tekniske skoler har ret til skolepraktik.
»Der er uddannelsesgaranti,« har Bertel Haarder (V) ellers flere gange sagt   blandt andet bliver det fremhævet på ministeriets hjemmeside.
Men nu mener ministeren, at eleverne kun er garanteret skolepraktik på første trin af deres uddannelse. På motorcykelmekanikeruddannelsen er første trin knallertmekaniker, og på mureruddannelsen bliver man på første trin flisemontør. Så hvis der ikke er praktikpladser nok, som tilfældet er lige nu, må eleverne altså lægge murerdrømmene på hylden og nøjes med en flisemontøruddannelse.
»Og har du måske nogensinde set en jobannonce, hvor de søgte flisemontører,« spørger LO-sekretær Ejner K. Holst, der efter et møde med ministeren i går, kalder oplægget »fuldstændig uhørt og uacceptabelt.«
Haarder mener, at eleverne hele tiden kun har haft ret til skolepraktik på første del af uddannelsesforløbet, selvom han tidligere har givet udtryk for, at garantien gjaldt hele uddannelsen.
Den form for kovending, giver Ejner K. Holst ikke meget for: »For det første er det juridiske grundlag meget tvivlsomt, for det andet er det politiske grundlag uholdbart, og for det tredje beviser praksis på skolerne i dag, at man er sikret skolepraktik på alle trin,« siger han.
Forligsbrud
Bertel Haarder fastholder overfor Information, at der »ingen ændring er i uddannelsesgarantien.«
Eleverne er fortsat garanteret en uddannelse, for flisemontøruddannelsen er lige så meget en uddannelse, som mureruddannelsen er, og sådan har det hele tiden været,  forklarer Haarder:
»Trin ét er jo en uddannelse, og der er ingen forringelse i regeringens oplæg.«
Men det er i følge Socialdemokraterne helt absurd at ville spise eleverne af med dele af den uddannelse, de har søgt ind på:
»Man er altså ikke tømrer, hvis man er kvart tømrer, så det er klart et brud på uddannelsesgarantien. Det er absurd,« siger uddannelsesordfører Christine Antorini, der kalder oplægget »katastrofalt« og »groteskt,« fordi antallet af elever uden pladser vokser dag for dag.
Socialdemokraterne har været med til at indgå forliget om de trindelte uddannelser og henviser til, »at det også fremgår af aftalen fra dengang, at man altid kan gøre sin uddannelse færdig, selvom man hopper fra på et trin.«
Derfor er det simpelthen brud på forliget, hvis Bertel Haarder fastholder, at garantien kun gælder første trin:
»Vi kan ikke acceptere, at uddannelsesgarantien bliver udhulet. Det mener vi simpelthen er forligsbrud,« siger Antorini.
Hundens egen hale
Også SF-ordfører Nanna Westerby anklager Haarder for løftebrud:
»Det er løftebrud i forhold til, hvad man tidligere har sagt om uddannelsesgarantien, og det er løftebrud i forhold til, at man har stillet fagforeninger, skoler og unge i udsigt, at der ville komme en aftale om skolepraktikken inden sommer.«
Socialdemokraterne og SF er ikke de eneste, der har opfattet uddannelsesgarantien som gældende for hele uddannelser.
En rundringning, som LO har foretaget blandt 23 af landets største erhvervsskoler, viser at samtlige skoler med ordningen, udbyder skolepraktik til hele forløbet. Erhvervsuddannelseslovens §15 uddyber også, at et trin ikke er en hel uddannelse, men »dele af den samlede uddannelse.« Ministeriet præciserer selv garantien i en pressemeddelelse fra april:
»Alle unge, som gennemfører et grundforløb inden for hver af de 12 indgange, har mulighed for at afslutte et hovedforløb indenfor indgangen. Hvis eleven ikke kan tilbydes en praktikplads, tilbydes eleven i stedet for at gennemføre en uddannelse med brug af skolepraktik eller en af uddannelserne, der ikke har praktik.«
I aftalen om udmøntningen af globaliseringspuljen, fremgår det også, at »trindelingen ikke må medføre, at unge, der har de faglige forudsætninger, afskæres fra at gennemføre en faglig uddannelse indeholdende alle trin.«
Men med udhulingen af garantien, vil man netop afskære de unge fra uddannelserne, mener Ejner K. Holst, der er skuffet over, »at man åbenbart vil tillade sig at behandle erhvervsskoleeleverne sådan her.«
I dag starter forhandlingerne om, hvordan praktikpladssituationen skal håndteres. Haarder vil oprette 1800 skolepraktikpladser, men uden uddannelsesgarantien svarer det i følge Antorini til at »fordre hunden med dens egen hale.«
De konservative har ikke ønsket at gå ind i sagen, før forhandlingerne er gået igang, og Dansk Folkepartis ordfører Marlene Harpsøe nøjes med at sige, at »vi ser på det.«


