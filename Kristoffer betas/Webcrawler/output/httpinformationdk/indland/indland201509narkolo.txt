’Narkolov forhindrer kontrol af cannabisolie til syge’
Tidligere folketingskandidat Rikke Jakobsen blev interesseret i medicinsk cannabis, da hendes far lå for døden med kræft. Men forbuddet mod cannabis forhindrer ifølge hende en effektiv kontrol, og derfor sælger man for meget dårlig cannabisolie til syge
Rikke Jakobsen har været med til at stifte den første landsdækkende forening for medicinske cannabis-brugere. Det skete, efter hun havde erfaret, hvor positivt blot små dråber cannabisolie på hendes kræftsyge fars tunge virkede på hans symptomer.


 Cannabisolie til medicinsk brug må legaliseres, så alle de, der sælger dårlig cannabisolie over nettet, kommer op til overfladen, for der sælges for meget dårlig olie i Danmark.
Det mener 45-årige Rikke Jakobsen. Hun er tidligere folketingskandidat for Liberal Alliance og formand for foreningen Medicinsk Cannabisforening Danmark, der angiveligt har omkring 60 medlemmer, der alle bruger cannabisolie til lindrende formål eller er pårørende.
Det er ofte personer med livstruende sygdomme som f.eks. forskellige former for kræft, der beslutter sig for at prøve en kur med cannabisolie.
Læs også: Jeg er ikke misbruger, jeg er patient
Et af foreningens mål er ifølge Rikke Jakobsen at få fat i syge medborgere, før de havner hos ’oliesælgerne’.
»Fordi cannabis er ulovligt, er der ingen kontrol, og dermed er der ingen beskyttelse af de mange syge, der desperat forsøger at finde frem til cannabisolie på nettet. De er nødt til at have blind tillid til den leverandør, de får kontakt til, og mit indtryk er, at der mange steder loves for meget på leverandørernes facebooksider.«
Rikke Jakobsen kender til tilfælde, hvor syge har fået det dårligere af den cannabisolie, de har købt. Og når de så har beklaget sig, har de ofte fået den besked, at der var tale om ’begyndervanskeligheder’. Senere er deres kritik blevet fjernet fra de pågældende leverandørers facebooksider.
Hun kender også til tilfælde, hvor nogle af de folk, der anbefalede et produkt på grundlag af egne erfaringer, i virkeligheden var betalt, f.eks. med gratis olie til eget brug fra olielevandører.
På den ene side er Rikke Jakobsen ikke i tvivl om, at medicinsk cannabis kan være gavnlig, og at den medicinske anvendelse derfor bør legaliseres. På den anden side er der ifølge hende grund til at advare alle de syge, der desperat bestiller cannabisolie fra den første og bedste leverandør, selv om 10 milliliter kan koste op til flere tusinde kroner.
Læs også: 6 gode grunde til at legalisere cannabis
Mange olieleverandører leverer cannabisolie, hvor der ikke er det euforiserende og generelt forbudte aktivstof THC, men kun stoffet CBD, og hvis de syge køber CBD-olie i den tro, at det er rigtig cannabisolie, så bliver de snydt.
»Problemet er, at når man leverer CBD-olie uden THC, så er der ifølge den forskning og de undersøgelser, der findes, ikke meget medicinsk tilbage i hampplanten,« siger hun.
Men også den THC-holdige olie, man kan finde på nettet, kan være problematisk.
»Hvis olien er lavet af cannabisblomster, hvor der har været mug eller skimmel på grund af en våd sommer, eller hvis olien er fremstillet med isopropylalkohol, som ikke er helt fordampet i den senere proces, er olien forurenet,« siger hun.
Bitcoins mod cancer
Det var, da Rikke Jabsens 69-årige far var dødssyg og lammet af kræft, at Rikke Jakobsen selv begyndte at interessere sig for medicinsk cannabis. Hun aftalte med sin far, som havde arbejdet på Carlsberg i over 30 år og nu boede i Korsør, at hun ville påtage sig at skaffe noget cannabisolie, selv om det var ulovligt.
»Jeg valgte at købe cannabisolie i udlandet via hjemmesiden Silkroad. Det var voldsomt besværligt, dels fordi man skulle bruge en bestemt slags krypteret browser, dels fordi man skulle betale med bitcoins, som jeg først måtte anskaffe.«
Men da hun endelig fik fat i cannabisolien og gav en sprøjte med 10 milliliter til sin far, blev hun overbevist om, at olien kunne noget.
»Han fik en smule olie på størrelse med et riskorn på tungen, og han blev næsten smertefri og kunne sove,« fortæller hun.
Da den første portion var brugt op, var hendes far begyndt at få morfin. Det tog tid for Rikke at skaffe en ny portion fra udlandet, og den kom for sent til, at hendes far kunne bruge den. Han døde kort efter sin 70-års fødselsdag.
Men Rikke Jakobsen var ikke færdig med medicinsk cannabis. Det oprørte hende, at det skulle være så svært at skaffe den olie, som måske kunne have hjulpet hendes far.
Læs også: Mogens laver medicinsk cannabis
Gik aktivt ind i sagen
Hun indvilligede derfor – på baggrund af sine erfaringer fra politisk arbejde – i at være med til at stifte den første landsdækkende forening for medicinske cannabisbrugere. Det viste sig efter et stykke tid, at der efter Rikke Jakobsens smag var for tætte bånd mellem flere af initiativtagerne og forskellige af olieleverandørerne. Derfor er Medicinsk Cannabisforening Danmark siden blevet reorganiseret.
»Vi har systematisk fjernet alle de brugererfaringer, der pegede på et bestemt produkt. Til gengæld har vi indført en forhandlerliste, hvor leverandørerne skal fremlægge en række oplysninger og leve op til den almindelige købelov. Men foreløbig er der kun to leverandører på listen.«
– Hvad skal folk så gøre, hvis de i dag vil skaffe cannabisolie til en syg pårørende?
»Så længe markedet for cannabisolie er ulovligt og derfor også så uigennemskueligt, er mit bedste råd, at folk må lave deres egen cannabisolie: Tag ud på Christiania og køb en portion tørrede cannabisblomster og kog olien selv. Der er mange opskrifter og vejledninger på internettet, og det er slet ikke så svært, som det lyder. Jeg vil ikke opfordre til ulovligheder, men hvis jeg stod i den desperate situation en anden gang, så er det det, jeg selv ville gøre,« siger hun.
Selv om olien ikke kunne hjælpe hendes far, er Rikke Jakobsen ikke i tvivl om, at cannabisolie kan have en gavnlig virkning som medicin.
»Jeg siger ikke, at cannabis kan helbrede kræft, men jeg har personligt været vidne til, at kræftudviklingen gik fuldkommen i stå hos bl.a. en prostatacancerpatient. Og når jeg om kort tid skal tale for Gigtsforeningen, så vil jeg også advare mod den juhu-stemning, der blusser op om medicinsk cannabis. Vores forening går ind for at legalisere cannabis og få spredt information om de undersøgelser og forskningsresultater, der findes på et videnskabeligt grundlag om cannabis.«

