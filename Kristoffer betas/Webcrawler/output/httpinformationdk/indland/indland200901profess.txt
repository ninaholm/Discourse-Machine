Professor: Kritik af tuneserlov holder ikke vand
Professor Henning Kochs markante kritik af tuneserloven for at indebære et brud på grundloven holder ikke, mener professor Gorm Toftegaard-Nielsen
Professor i statsret Henning Kochs indlæg ved en høring i december sidste år om det omstridte forslag til tuneserloven vakte opsigt, fordi hans pointe var, at tuneserloven indebærer et brud på grundloven. Men nu bliver han modsagt af professor Gorm Toftegaard-Nielsen, som har skrevet licentiatafhandling om grundloven.


 Da Folketinget den 10. december arrangerede en høring om det omstridte forslag til tuneserloven, vakte især ét indlæg opsigt: Hvis loven gennemføres, som der lægges op til i lovbemærkningerne, vil administrationen handle grundlovsstridigt, lød de advarende ord fra professor i statsret ved Københavns Universitet, Henning Koch.
Mens kritikkerne af tuneserloven tog professorens advarsel til sig med kyshånd, fik den ikke Justitsministeriet til at ændre opfattelse af lovforslaget. Og da justitsminister Brian Mikkelsen (K) derefter over for pressen på en lidt kluntet måde forsøgte at så tvivl om professoren ved at foreslå, at nogen burde slå efter, hvor mange gange Henning Koch havde taget fejl, så opfattede kritikkerne det blot som endnu et signal om, at lovforslaget var i strid med grundlovens paragraf 71 om frihedsberøvelse. 
At ingen andre retskyndige offentligt og med det samme bakkede op om Henning Kochs skarpe kritik, fik ikke samme betydning for lovens kritikere.
Forkert argumentation
Gorm Toftegaard-Nielsen, som ud over at være professor i strafferet ved Aarhus Universitet også har skrevet licentiatafhandling om grundloven, har på Informations foranledning nærlæst Henning Kochs indlæg, som han nu retter en skarp kritik mod.
"Kochs konklusion - nemlig at administrationen vil handle 'i strid med mindst ét af de retsstatlige principper, der bærer grundlovens paragraf 71' - er utrolig overraskende for os, der har læst grundloven. For hvad er det for nogle retsstatslige principper, han henviser til? De står slet ikke i grundloven, det er derimod principper, som vi fortolker ud af grundloven" siger Gorm Toftegaard-Nielsen og understreger, at han ikke dermed siger, at tuneserloven er okay. 
Men den kritik og den argumentationskæde, som Henning Koch har fremsat, den holder ikke vand ifølge Gorm Toftegaard-Nielsen.
"Koch laver ikke en fortolkning, dvs. læser grundlovens tekst ud fra et ønske om at svare på, hvordan Højesteret ville se på sagen, hvis de skulle behandle den. Og det er jo det, som det hele handler om: Hvad ville domstolene nå frem til? Jeg vil godt sige med 100 procents sikkerhed, at Højesteret aldrig ville nå frem til samme argumentation som Koch."
- Hvordan kan du sige det med den sikkerhed?
"Hvis man siger, at alt, hvad der er i strid med retsstaten, også er i strid med grundloven, ja så får man jo banen helt for sig selv. Så bliver det et meget flydende begreb, hvad der er grundlovsstridigt - lige som demokrati i øvrigt er det."
Den omstridte paragraf
Kernen i Henning Kochs argumentation er, at tuneserloven vil medføre uhjemlet frihedsberøvelse for udlændinge på tålt ophold. Det er derfor, at diskussionen kredser om grundlovens omstridte paragraf 71, som er borgernes værn mod frihedsberøvelse, der ikke har baggrund i en lovbestemmelse.
"Hvis nogen siger til dig, at du skal blive her hele tiden, så er der tale om frihedsberøvelse. Det er der ikke uenighed om, og det gælder f.eks. også for åbne fængsler, selv om man ikke er fysisk indespærret. Men det, som er det væsentlige problem her, det berører Koch slet ikke: Nemlig, at hvis du får besked på, at du skal være her om natten, mens du om dagen kan komme og gå, helt som du vil, er det så frihedsberøvelse? Det er utrolig svært at afgøre, men efter min vurdering kan der ikke være tale om frihedsberøvelse om dagen, når du kan gå ind og ud, undtagen om natten. Men at du skal være i Sandholmlejren hver eneste nat, medmindre du har tilladelse til at overnatte et andet sted, det kunne ligne et såkaldt natfængsel. Det er dét, der er problemet."
- Hvad er forskellen? 
"Hvis du skal opholde dig hele tiden i Sandholmlejren, både dag og nat, så ville det være frihedsberøvelse. Men loven taler om at tage opholdssted i lejren, og det svarer til, at du har opholdssted i din lejlighed. Men deraf følger jo ikke, at du skal være i lejligheden 24 timer i døgnet. Jeg forstår slet ikke, hvordan Koch kan overse, at der er et problem her, endda et seriøst problem i hans argumentation. Derfor bliver Kochs behandling af, om det er frihedsberøvelse eller ej, helt forkert. Og det er det, som er min pointe."
Grundlovens tanker
Gorm Toftegaard-Nielsen har endnu et kritikpunkt mod Henning Koch. Igen drejer det sig om den præcise formulering af grundlovens paragraf 71, hvoraf det allerede af første stykke følger, at ingen dansk borger kan underkastes frihedsberøvelse på grund af politiske eller religiøse synspunkter. Så allerede der signaleres det ifølge Gorm Toftegaard-Nielsen, at der er endnu et problem: 
"Hvem gælder det her for? I paragraffens stykke seks gøres det endda helt tydeligt, hvor der står, at frihedsberøvelse, der ikke har hjemmel i f.eks. udlændingeloven, skal underkastes domstolsprøvelse. Jamen, enhver kan da se, at der netop står hjemmel i udlændingeloven. Det behøver man ikke engang at være jurist for."
"Hvordan kan man skrive et indlæg uden at behandle, hvorfor man i 1953 under grundlovens fornyelse skrev i stykke seks, at paragraffens beskyttelse mod frihedsberøvelse ikke i alle sammenhænge gælder for udlændinge? Hvordan kan man lave et videnskabeligt papir uden at omtale et så åbent og centralt problem? Og igen: Jeg siger ikke, at Koch ikke har ret. Men jeg siger, at han ikke har behandlet et helt centralt problem: Hvorfor gælder beskyttelsen efter stykke seks ikke for udlændinge?"
De uskrevne principper
I sit indlæg på høringen sagde Henning Koch, at grundlovens paragraf 71 "hviler på en række - skrevne som uskrevne - retsstatslige principper".
Det er Gorm Toftegaard-Nielsen uenig i. 
"Vi har fået grundlovens paragraf 71, fordi vi hylder de retsstatslige principper. Men principperne står som tidligere sagt altså ikke i grundloven."
"At tale om uskrevne principper, der ikke overholdes, og derfor er grundloven brudt ... Hvis man accepterer den argumentation, så er der helt frit slag for at beskrive, hvordan en retsstat skal se ud. Det ender på et højere abstraktionsniveau rent juridisk, og det er bestemt ikke ment rosende! Men til gengæld er det så nemmere at forstå, hvordan Koch kan komme helt uden om problemet med at forklare, hvad grundlovsfædrene mente med stykke seks i paragraf 71."
Ifølge Gorm Toftegaard-Nielsen har Henning Kochs 'forkerte' kritik af tuneserloven spærret for andre vigtige kritikpunkter af loven. Således er det ifølge Gorm Toftegaard-Nielsen aldeles uhørt, at Dansk Folkeparti i deres betænkningsbidrag direkte skriver, at tuneseren ville myrde karikaturtegner Kurt Westergaard.
"Tuneseren er altså ikke dømt, så hvordan kan DF gøre det? Kan de bare på egen hånd kende manden skyldig i en officiel lovbetænkning? Den slags er værd at diskutere og kritisere, men det har intet med brud på grundloven at gøre."
Efter Gorm Toftegaard-Nielsens mening er det "yderst betænkeligt", når DF skriver sådan i betænkningen bag loven. Men anklagen om grundlovsbruddet spærrer for den diskussion, det burde handle om. Ifølge Gorm Toftegaard-Nielsen er det f.eks. spørgsmålene: "Er det sådan et samfund, vi vil have? Hvordan kan ét parti midt under finanslovsforhandlingerne bede om en lov, der placerer én bestemt person på ubestemt tid i Sandholm, fordi man selv mener, at han har begået en forbrydelse? Jeg er slet ikke uenig med Koch i, at der er masser af problemer med det lovforslag, men det nytter ikke, at jurister siger, at en lov er grundlovsstridig, fordi de ikke kan lide den."
- Og det mener du er tilfældet her?
"Ja. Det, der sker, er, at jurister totalt mister troværdighed. Og det er farligt, fordi hvis der en dag kommer et eklatant grundlovsbrud, som f.eks. Tvind-loven, så vil ingen høre efter. Der er forøvrigt endnu en grund til, at det er uheldigt: Man får ikke en rimelig og nuanceret debat om de retssikkerhedsmæssige problemer, der vitterlig er i denne lov, når Koch siger, at den er grundlovsstridig. Så Koch afleder diskussionen og kritikken, fordi har man først sagt grundlovstridig, så er der jo ikke mere at tale om."


