’Vi siger fra som muslimer og samfundsborgere’
Egentlig føler de sig ikke forpligtet til at tage afstand til IS’s brutaliteter, bare fordi de selv er muslimer. Alligevel har debattørerne Tarek Hussein og Zubair Hussain taget initiativ til en demonstrationpå lørdag med budskabet om et nej til Islamisk Stat
 Libanesiske teenagere startede for nyligt kampagnen #BurnISISFlagCHallenge på sociale medier. Islamisk Stats brutale fremfærd får nu en række danske muslimer til at arrangere et protestoptog mod den islamiske gruppe


 Det er ikke bare som muslim, men lige så meget som demokrat og humanist, at jurastuderende og samfundsdebattør Tarek Hussein sammen med cand.polit. og debattør Zubair Hussain har taget initiativ til et protestoptog mod den islamistiske gruppe Islamisk Stat (IS) på lørdag. Egentlig er han træt af politikere og politichefer, der forventer af muslimer, at de tager afstand fra grupper, der begår vold i islams navn.
»Vi reagerer ikke, fordi politikere som Martin Geertsen vil have muslimer til at reagere. Det her er en ekstraordinær situation, hvor IS’s propaganda påvirker nogle unge til at begå hellig krig,« siger han og understreger, at lørdagens optog har et alment humanistisk afsæt. Her bør ikke bare muslimer, men alle danskere tage afstand fra de afskyeligheder, som IS for tiden forvolder i Syrien og Irak.
Zubair Hussain er også træt af, at muslimer stilles til ansvar for andre muslimers handlinger.
»Desværre er der nogle politikere, der sætter lighedstegn mellem passivitet og accept. Forstået på den måde, at hvis muslimer ikke offentligt tager afstand fra IS, så betyder det, at de er enige med, hvad IS står for. Den nævnte slutning siger mere om afsenderen end dem, der omtales,« siger han.
I weekendens Jyllands-Posten opfordrede politiinspektører fra København og Østjylland muslimer til at tage offentlig afstand fra IS’ handlinger. Derfor hilser Bent Isager-Nielsen, politiinspektør og efterforskningschef ved Københavns Vestegns Politi, initiativet velkommen:
»Det er rigtig godt, når muslimer opfordrer andre muslimer til at tage afstand fra IS og i det hele taget tage afstand fra voldelig islamisme. For jeg er sikker på, at det betyder noget, når nogen, man har tillid til og respekt for, opfordrer én til det. På den måde kan det have en større vægt, end hvis andre siger det«, siger han.
Selv om Zubair Hussain og Tarek Hussein afviser, at lørdagens event sker i kølvandet på opfordringer som denne, håber de, at demonstrationen vil skabe opmærksomhed om, at der er alternativer til IS’ fortolkning af islam, og at det vil få særligt de unge, som potentielt er udsat for IS’ propaganda, på bedre tanker.
»Jeg er praktiserende muslim og beder fem gange om dagen, men det betyder ikke, at jeg sympatiserer med IS,« siger Tarek Hussein og tilføjer, at hensigten med demonstrationen også er at stille sig i midten af, hvad han kalder en polariseret debat i Danmark. Om målet for lørdagens march tilføjer Zubair Hussain:
»Jeg ville ønske, at man med et trylleslag kunne trylle det fåtal af muslimer, der kæmper på IS’ side, på andre tanker. Det kan man desværre ikke. Og man ville være naiv, hvis man tror, at demonstrationen kan rykke deres holdninger alene. Til gengæld håber jeg, at demonstrationen kan få nogle af dem, der synes, IS lyder spændende, til at ændre deres holdning. Men det kræver sikkert supplement af andre tiltag«.
Indtil nu har de to fået positiv respons fra mange unge muslimer, som glæder sig over demonstrationen, fordi også de er frustrerede over, at en gruppe som IS tager islam som gidsel, oplyser Tarek Hussein.
Ifølge ham er det på tide, at det muslimske miljø i Danmark kommer på banen. Han henviser til, at muslimer både i Frankrig og Norge har demonstreret mod IS, ligesom engelske imamer har udstedt en fatwa mod IS.
»De muslimske organisationer i Danmark er ikke gode til at samles om aktiviteter på grund af interne opgør mellem moderne og mere traditionelle muslimer. Men hvis de muslimske miljøer overkommer teologiske og politiske forskelle og står sammen, vil unge automatisk søge derhen i stedet for til de ekstreme miljøer,« siger Tarek Hussein.
Derfor glæder det ham også, at flere muslimske organisationer herunder Muslimernes Fællesråd og Dansk Islamisk Råd støtter op om demonstrationen, ’Vi siger NEJ til (U) Islamisk stat!’, på lørdag i København.

