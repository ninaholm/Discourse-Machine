Danskerne vælger Folkekirken fra
Vest for Storebælt er 87 pct. af befolkningen medlem af folkekirken, mens kun 75 pct. er medlem øst for Storebælt
Andelen af danskere, der er medlem af folkekirken, er faldet til 81,5 procent.


 Danskernes begejstring for folkekirken er støt dalende. I modsætning til for 10 år siden, hvor 85,6 pct. af befolkningen var medlem, er tallet dalet til 81,5 pct. i år. Det viser nye tal fra Danmarks Statistik. 
Regionalt er der forskel på, hvor stærkt et tag folkekirken har i folk. Vest for Storebælt har 87 pct. af befolkningen indløst medlemskab af folkekirken, mens kun 75 pct. er medlem øst for Storebælt. De 35 sogne, der har en medlemsprocent på 95 og derover, ligger alle uden for Sjælland.
Indvandrere og efterkommere udgør en stigende del af befolkningen. De fem sogne, der har medlemsprocenter under 50 pct., har særligt mange personer af fremmed herkomst. 
Kvinder mere tro
Generelt er kvinder lidt mere tro over for deres folkekirke end mændene. Således er medlemsprocenten for kvinder 83,2 og 79,7 for mænd. 
Landets tyndest befolkede sogn tæller 37 indbyggere. Det ligger i Assens Kommune og hedder Bågø Sogn. Omvendt er Glostrup Sogn ved København landets folke-rigeste med 21.008 indbyggere. I gennemsnit har sognene 2.599 indbyggere. 


