Økologer trodser konjunkturerne
Stor fremgang i vente for økologisk landbrug og fødevareproduktion, selv om det konventionelle landbrug går tilbage


 På fødevarefronten bliver det de økologiske landmænd snarere end Venstres gamle bagland i det konventionelle landbrug, som kommer til at sætte turbo på statsminister Anders Fogh Rasmussens nytårsappel om at "finde vejen ud af vanskelighederne med nye idéer, nye metoder og nye initiativer".
Det konventionelle landbrug venter tilbagegang på eksportmarkederne i det nye år. Men Økologisk Landsforening venter et regulært gennembrud for det gamle hippieprojekt i forbindelse med den årlige, europæiske BioFac-messe den 19.-22. februar i Nürnberg.
I år kommer 40 forarbejdningsvirksomheder med til Nürnberg. Og det er med tilbud om næsten alt økologisk - lige fra kød og mælkeprodukter til øl, müsli og krydderier. Kun halvt så mange deltog sidste år. Oven i købet vil der i år vil der være ekstra opmærksomhed om Danmark i kraft af en titel som "Årets Økologiske Land i 2008".
"Fordi der også er mere fokus på bæredygtighed og miljø på grund også af klimatopmødet, så er det fantastisk for Danmark. Vi er foran og har den højeste afsætning af økologiske varer i verden samt et bredt spektrum af virksomheder, som er innovative på området. Der er ikke et bedre sted at være for en branding af Danmark," siger landsforeningens direktør, Paul Holmbeck, om sin branche.
Fødevareministeren har opfordret Folketingets fødevareudvalg til at sende en delegation af folketingspolitikere med til Nürnberg. Hendes ministerium planlægger også "en del aktivitet" på messen. I forvejen har danske ambassader sammen med branchen bearbejdet flere hundrede potentielle storkunder. 
I førerpositionen
Landsforeningens direktør fremhæver Danmark som unik på eksportmarkederne, fordi virksomhederne samarbejder indbyrdes i tæt dialog med den hjemlige detailhandel. Den strategi viderefører økologerne i udlandet, hvor internationale butikskæder og andre store kunder får tilbudt pakkeløsning med et skræddersyet sortiment af danske leverandører. Og det er en strategi, der bringer Danmark i en førerposition, siger landsforeningens eksportchef, Klaus Bentzen.
Danmarks omkring 100 økologiske forarbejdningsvirksomheder eksporterede i 2007 for 477 millioner kroner - en fordobling i forhold til 2006. Tallet for 2008 er endnu uopgjort, men bliver noget større. Økologernes målsætning er en omsætning på over en milliard kroner ved udgangen af 2010. Til sammenligning var den samlede, danske landbrugseksport i år på 65 milliarder kr.
Det forstærkede fremstød på BioFac-messen og titlen som året land vil give Danmarks eksport af økologiske fødevarer endnu et stor løft, siger eksportchefen.
"Jeg tør ikke sætte tal på, men det bliver meget markant."

