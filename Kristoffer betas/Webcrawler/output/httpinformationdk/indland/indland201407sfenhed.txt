SF og Enhedslisten vil rejse sag om studentermedhjælperes overenskomst
Studentermedhjælpere i kommunerne er ikke dækket af en overenskomst, og det vil både SF’s og Enhedslistens repræsentant i KL’s formandskab tage op i organisationen


 To medlemmer af KL’s formandskab, der består af i alt seks personer, vil tage sagen op om de kommunale studentermedhjælperes manglende overenskomstdækning.
Mette Touborg (SF), der er borgmester i Lejre Kommune og en del af formandskabet, siger, at hun ikke tidligere har været bekendt med, at studentermedhjælpere i danske kommuner ikke er overenskomstdækkede.
»Jeg har kontaktet formanden og direktøren for løn- og personaleudvalget i KL og bedt dem om, at vi får det drøftet,« siger Mette Touborg (SF) blandt andet med henvisning til borgmester Michael Ziegler (K), der er formand for udvalget. Hun ønsker dog ikke at kommentere sagen yderligere.
Jesper Kiel, der er Enhedslistens medlem af KL’s formandskab, siger, at han ligeledes vil arbejde for, at sagen bliver bragt op i KL-regi.
Kommunernes Landsforening forhandler og indgår overenskomster på vegne af kommunerne, og det er en almindelig antagelse, at stort set alle medarbejdere i den offentlige sektor er overenskomstdækkede. Men det gælder altså ikke studentermedhjælperne i kommunerne. I Københavns Kommune var der til eksempel 312 studentermedhjælpere uden overenskomst ifølge en optælling fra marts i år.
I kommunerne betyder det, at arbejdsvilkår som løn, pension og tillidsmandsbeskyttelse ikke nødvendigvis er sikret for studentermedhjælperne. I stedet vælger flere kommuner delvist at følge andre overenskomster, når det gælder studerende.
Men ifølge Nana Wesley Hansen, der er arbejdsmarkedsforsker på Københavns Universitet, betyder det, at det er svært at løfte vilkårene og eksempelvis forbedre lønniveauet.
Ikke de store udfordringer
Fagforeningen DJØF, der blandt andet organiserer jurister og økonomer, mener dog ikke, at der i praksis eksisterer et stort problem med studentermedhjælpernes vilkår.
»Der er ikke store eller reelle udfordringer, som jeg er stødt på,« siger Mette Knudsen, der er rådgivningschef i DJØF.
Hun peger på, at kommunerne – som tidligere nævnt – delvist vælger at følge eksempelvis den statslige overenskomst for studentermedhjælpere. Men det sikrer ikke studentermedhjælperne retten til at forhandle deres vilkår kollektivt, erkender Mette Knudsen.
Hun peger dog desuden på, at man »i mange tilfælde« kan blive omfattet af en AC-overenskomst, hvis man som studentermedhjælper har gennemført en bachelor og desuden udfører akademisk arbejde.
I praksis er det dog problematisk at skelne mellem, om studentermedhjælperne mestendels udfører akademisk eller administrativt arbejde, anfører Mette Knudsen.
– Internt i KL har man en overenskomst for studentermedhjælperne med DJØF. Kan det ikke fremstå lidt underligt, at man har behov for det internt i KL, men ikke ude i kommunerne?
»Hvor det kan lade sig gøre, vil vi selvfølgelig gerne have sådanne aftaler,« siger Mette Knudsen.
Det har ikke været muligt at få en kommentar fra Michael Ziegler eller fagforeningen HK.

