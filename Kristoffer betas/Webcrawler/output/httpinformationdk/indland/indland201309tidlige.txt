Tidligere PET-chef: Dragsdahl var ’helt klart’ påvirkningsagent
For første gang i injuriesagen mellem professor Bent Jensen og tidligere Information-journalist Jørgen Dragsdahl blev chefen for PET 1975-84, Ole Stig Andersen, afhørt i dag. Og han var ikke i tvivl om, hvilken rolle Dragsdahl havde spillet
Ole Stig Andersen var chef for PET fra 1975-84. Han blev i går afhørt i  Østre Landsret i injuriesagen mellem professor Bent jensen og tidligere Information-journalist Jørgen Dragsdahl.

»Endelig går det den rigtige vej,« sagde en af Bent Jensen-støtterne veltilfreds, da tilhørerne i&nbsp;formiddags forlod retslokale 17 i Østre Landsret for at gå til kaffepause.Forinden var Ole Stig Andersen, politimester i Politiets Efterretningstjeneste fra 1975 til 1984, netop blevet afhørt. Det blev han ikke, da injuriesagen var for byretten i Svendborg i 2010, og det var Bent Jensen, der havde ønsket den tidligere PET-chef ført som vidne.Andersen lagde da heller ikke fingrene imellem, når han skulle forklare, hvad Dragsdahl efter hans opfattelse havde beskæftiget sig med: »PET var af den opfattelse, at Dragsdahl var påvirkningsagent. Han arbejdede for KGB som meningspåvirker.«Netop påvirkningsagenter var blevet stedse vigtigere for russerne, forklarede den tidligere PET-chef, efter den sovjetiske 20. partikongres i 1956 forlod forestillingen om socialistiske revolutioner i hver enkelt nationalstat. I stedet blev kræfterne brugt på at påvirke opinionen og politikerne i de vestlige lande.Det var, mens Ole Stig Andersen var chef, at PET i april 1983 oprettede en operationssag på Dragsdahl, som bl.a. indebar telefonaflytning i mere end tre år.Eftersom Dragsdahl var den eneste danske journalist, efterretningstjenesten på det tidspunkt aflyttede (»det er jeg 99 procent sikker på«, som Ole Stig Andersen formulerede det), blev han som øverste chef orienteret om sagen. Dragsdahl blev i øvrigt også rumaflyttet, fik sin post tilbageholdt og holdt under observation.Baggrunden for operationssagen mod Dragsdahl var ifølge Andersen, at Information-journalisten havde »usædvanlige konspirative møder med en fremmed efterretningstjeneste«.Derfor havde Andersen på et møde i embedsmændenes sikkerhedsudvalg også diskuteret Dragsdahls deltagelse i SNU, som var et Sikkerheds- og Nedrustningspolitisk Udvalg, hvor medlemmerne bl.a. modtog klassificeret materiale. Efter aftale med direktøren for Udenrigsministeriet Eigil Jørgensen holdt man inde med at udlevere den slags papirer til SNU-medlemmerne, så længe Dragsdahl deltog: »Vi ville ikke have, at Dragsdahl fik adgang til den slags,« sagde Andersen.Ifølge hans erindring var embedsmændenes sikkerhedsudvalg enige med ham i opfattelsen af Dragsdahl som påvirkningsagent. Men, understregede Andersen flere gange, det havde intet at gøre med, om der skulle rejses en straffesag om overtrædelse af spionageparagraffen (§ 108) i straffeloven.»108 er enormt vid. Men det er en politisk vurdering, hvor langt man vil gå,« forklarede Andersen.»Så når man bruger ordet agent, så var det ikke, fordi man mente, at Dragsdahl kunne straffes efter 108?« spurgte Bent Jensens forsvarer Karoly Németh.»Nej, det var var en efterretningsterminologi, som vi brugte dengang,« svarede Andersen.’Så er man fuldblodsagent’Efter frokost blev Niels Schmidt, tidligere vicepolitimester i PET, afhørt. I Svendborg blev han afhørt for lukkede døre, men landsretten fandt ingen anledning til dørlukning. Ifølge Schmidts forklaring til byretten, som blev læst op, blev ordet ’agent’ ofte anvendt af de nyansatte i PET, men ifølge Schmidt var det ikke så vigtigt, om man sagde ’agent’ eller ’påvirkningsagent’.Under sin udspørgen af Schmidt kredsede Németh om, hvordan den tidligere vicepolitimester forstod og anvendte ordet agent, som jo er det ord, som Jensen brugte om Dragsdahl i Jyllands-Posten tilbage i 2007.»I en dansk sammenhæng er agent-begrebet en person, der modtager instrukser fra en fremmed efterretningstjeneste under konspirative former, og som udfører opgaver,« forklarede Schmidt.»Hvad skal der til, før nogen i PET betegner en person som agent?« ville Németh gerne vide.»Hvis den pågældende er klassificeret som agent i KGB-systemet, så er vedkommende det i hvert fald også i vores system, « svarede Schmidt og tilføjede, at oplysninger om, hvordan KGB klassificerede sine danske kontakter, havde PET fået fra Gordojevskij, som hoppede af til Vesten i juli 1985.»Så er man fuldblodsagent, og man er villig til at modtage ordrer og udføre opgaver, samtidig med at man hemmeligholder forbindelsen,« uddybede Schmidt.Resten af dagen blev Dragsdahl udspurgt af sin advokat, Henrik Holm-Nielsen, der bl.a. ville høre om et møde, som Dragsdahl havde haft med KGB-manden Minin i december 1980 i Wien. På det tidspunkt var Dragsdahl ellers udstationeret i Washington som Informations USA-korrespondent, så hvorfor var han taget hele vejen til Wien? Om det møde har Bent Jensen udtalt, at »alt tyder på, at JD løj over for retten« om sin kontakt med Minin.»Har du løjet i retten?« spurgte Holm-Nielsen nu sin klient.»Nej,« svarede Dragsdahl og gav sig i kast med at forklare, hvordan han på det tidspunkt var kæreste med en sort kvinde af amerikansk afstamning, der var blevet dansk statsborger. Hun skulle egentligt være rejst med til Washington, men da kæresteparret under et tidligere besøg i byen havde haft en række ubehagelige oplevelser fra både hvide og sorte amerikanere, når de blev set sammen, nægtede hun at tage med. Derfor aftalte de i stedet at mødes i London i efteråret 1980, og derfra ville Dragsdahl så rejse videre til Bonn og Bruxelles for at skrive en artikelserie til Information om ’NATO i 1980’erne’. En tidligere CIA-analytiker ved navn Stan Sloane gav ham dog det råd i stedet at tage til Wien, hvor et gennembrud netop var på vej i nedrustningsforhandlingerne mellem USA og Sovjetunionen.»Bliver det næsten ikke for detaljeret,« spurgte retsformanden Hans Christian Thomsen bekymret.»Nej, for Bent Jensen har jo skrevet, at det var »mærkeligt«, at jeg skulle rejse til Wien for at skrive om NATO, når Østrig ikke engang var medlem af alliancen. Men et gennembrud i nedrustningsforhandlingerne ville få enorm økonomisk betydning for NATO,« svarede Dragsdahl og tilføjede, at han gerne ville fortælle detaljeret om sine rejser i efteråret 1980, også fordi Bent Jensen havde skrevet, at Dragsdahl burde afhøres »hårdt og ubarmhjertigt« om disse rejser.»Jeg ved godt, jeg fortaber mig i detaljer, men jeg har måtte tie i seks år,« sagde Dragsdahl med henvisning til tiden, der er gået siden den artikel i Jyllands-Posten i januar 2007, hvor han af Jensen blev betegnet som KGB-agent.Injuriesagen fortsætter i morgen.
