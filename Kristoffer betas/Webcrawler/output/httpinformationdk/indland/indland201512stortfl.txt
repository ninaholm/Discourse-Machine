Stort flertal i Folketinget bakker op om ministeren
Kun Enhedslisten, Alternativet og SF mener, at vi skal lade en vis portion af vores fossile reserver blive i jorden og afstå fra at efterforske nye forekomster af olie og gas.


 Der bør ikke være begrænsninger for, hvor meget olie og gas, der må pumpes op af den danske undergrund på trods af den nye klimaaftales målsætning om at holde den globale opvarmning »et godt stykke under to grader«. Det mener et bredt politisk flertal i Folketinget, som dermed bakker op om Energi, Forsynings- og Klimaminister Lars Christian Lilleholt (V).
Enhedslisten, SF og Alternativet er de eneste partier i Folketinget, som mener, at der bør sættes en begrænsning på, hvor meget der må pumpes op i alt. Derudover mener de tre partier, at efterforskning af nye forekomster af olie og gas bør udfases.
Maria Gjerding, klimaordfører i Enhedslisten, påpeger, at Danmark har et særligt ansvar som rigt land.
»Vi er et af de rigeste lande i verden. Selvfølgelig skal vi tage et medansvar for, at nogle af de fossile brændsler efterlades i undergrunden,« siger hun.
Læs også: Trods klimaaftale vil regeringen ikke begrænse produktionen
»Enhedslisten mener, at vi skal stoppe for enhver ny efterforskning efter fossile brændsler på dansk territorium i det hele taget. Og vi mener også, at de nye ambitiøse mål fra Paris gør, at vi skal lukke nogle eksisterende felter ned før tid.«
Den holdning deler Alternativet.
»Der er ikke nogen tvivl om, at Danmark bør efterlade en del af sine fossile brændsler i jorden, nu når andre olieproducerende lande også skal gøre det. Vi må have gang i en proces og få sat nogle begrænsninger. Det gælder også for efterforskning efter olie og gas,« siger Christian Poll, klimaordfører for Alternativet.
SF mener også, at vi bør sætte en begrænsning for, hvor meget olie og gas, der må pumpes op af den danske undergrund, og at efterforskning efter nye forekomster bør stoppes.
En samlet blå blok bakker op om Energi, Forsynings- og Klimaminister Lars Christian Lilleholts udmelding om, at der trods Paris ikke skal sættes begrænsinger på udvindingen af olie og gas. Og hellere ikke Socialdemokraterne mener, det giver nogen mening at begrænse produktionen. Partiets klimaordfører, Jens Joel, påpeger, at hvis vi stopper med at producere, vil andre olieproducerende lande bare dække efterspørgslen i stedet for os. Derudover er Danmarks produktion så lille, at den ikke har indvirkning på prisen af fossile brændsler, mener Jens Joel.
»Vores måde at komme fri at det fossile handler om at omstille vores eget samfund til vedvarende energi. Og vores mål om, hvornår Danmark skal være omstillet, er mere ambitiøs end resten af verdens mål.«
Jens Joel mener heller ikke, at vi bør begrænse efterforskningen efter nye forekomster af olie og gas.
»Vi forholder os til, at de internationale aftaler, vi indgår, indtil videre handler om at begrænse efterspørgslen og forbruget af olie og gas. De handler ikke om at begrænse udbuddet. Det er sådan, vi styrer udviklingen.«
Klimaordfører for Radikale Venstre og tidligere klimaminister Rasmus Helveg, er enig i, at det ikke giver mening at sætte begrænsninger for udbuddet af fossile brændsler.
»Det er op til markedskræfterne at bestemme, hvor brændslerne skal blive liggende. Det er ikke vigtigt for mig om den mængde af verdens kul, der efterlades, ligger i Indonesien eller Rusland. Bare der bliver brugt stadigt mindre.«

