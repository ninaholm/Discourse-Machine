Torturrapport kan blive afgørende bevis i fangesag
Oplysningerne om, at Forsvarsministeriet allerede i sommeren 2004 modtog dokumentation  fra Irak-styrken for tortur i irakiske fængsler, kan være et afgørende bevis for en gruppe irakiske fanger, der fredag lægger sag an mod Danmark


 Den retssag, en håndfuld irakiske fanger i dag anlægger mod Danmark, er afgørende styrket, efter Information tirsdag kunne offentliggøre uddrag af en rapport med dokumentation for, at Forsvarsministeriet allerede i begyndelsen af juli 2004 fik oplysninger om udbredt tortur i irakiske fængsler. Det vurderer både fangernes advokat og en menneskeretsjurist.
De irakiske fanger, der anlægger sagen, blev anholdt under den såkaldte Operation Green Desert i slutningen af november 2004. De anklager Danmark for at have et medansvar for den grove mishandling, som de efterfølgende hævder at være blevet udsat for i irakisk varetægt.
Et rygstød
Ifølge Claus Juul, der er jurist i menneskerettighedsorganisationen Amnesty International, kan den hidtil hemmeligholdte rapport blive et væsentligt bevis i sagen.
»Den viser sort på hvidt, at det danske militærs egen militærjurist minutiøst beskriver grov tortur. Så man kan ikke bagefter hævde, at forsvaret ikke vidste, at der var tortur,« siger han: »Det må give et betydeligt rygstød til det sagsanlæg, da det nu ikke længere er op til irakerne at løfte den bevisbyrde.«
Claus Juul henviser til, at det netop var den slags bevis, der manglede i en lignende sag om mishandling af fanger i Afghanistan. Den afghanske fange tabte i landsretten, men har netop fået fri proces til at få prøvet sin sag for Højesteret.
Advokat Christian Harlang repræsenterer de irakiske fanger. Han har allerede udtaget stævning mod den danske stat på vegne af én klient og følger i dag op med yderligere fem. Også han mener, at forsvarets dokumenterede viden om irakisk tortur styrker sagen.
»Det bekræfter, at både Forsvarsministeriet og den militære ledelse på stedet har været i hvinende ond tro med hensyn til, hvordan folk blev behandlet,« siger han.

