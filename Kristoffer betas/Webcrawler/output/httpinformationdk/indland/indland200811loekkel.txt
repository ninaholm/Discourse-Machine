Løkkeland kan blive halvt så stort
Et år efter at Lars Løkke Rasmussen blev udråbt til Venstres kronprins, ligner han mest af alt en klods om benet på det store regeringsparti. Under halvdelen af Foghs vælgere vil stemme på Venstre med Løkke i spidsen, viser ny måling


 Skidt, værre, værst. Sådan kan det seneste år betegnes for Lars Løkke Rasmussen og Venstre, som i dag indleder landsmødet i Herning med de hidtil dårligste vælgervurderinger af deres kronprins. Ifølge Ugebrevet A4 risikerer Venstre at tabe halvdelen af sine vælgere, hvis Lars Løkke tager over efter Fogh.
Målingen, som er foretaget af Analyse Danmark for Ugebrevet, viser endvidere, at Løkke-modstanden ikke begrænser sig til partiets egne vælgerrækker. Mens 23 pct. af danskerne ville sætte deres kryds ved Venstre med Fogh for bordenden, kan liste V med Løkke Rasmussen i front kun mønstre opbakning fra 11 pct. af den samlede vælgerskare.
Finansordfører Peter Christensen, der er kendt som en af Løkkes faste støtter, henviser til, at sommerens bilagsrod har belastet V-kronprinsen.
"Den debat gav ridser i lakken, og det er brandærgerligt. Men de ridser kan Lars sagtens polere væk igen," siger han.
Det er da også før lykkedes Lars Løkke at gøre sig fri af uheldige sager. Eksempelvis da det i december 1998 lykkedes for TV 2 at lokke Venstres nykårede næstformand til at acceptere en sort taxatur. Løkke lagde sig fladt ned, kontaktede selv pressen og beklagede, at han i et kort øjeblik holdt en pause fra at være moralens vogter:
"Det er der ikke råd til," konstaterede han over for Politiken.
S: Løkke på vej ned
10 år senere ruller den prekære bilagssag med øl, cigaretter og byture på skatteydernes regning, hvilket tilsyneladende fortsat sætter spor i målingerne. 
Nedturen er godt hjulpet på vej af oppositionen og af den forfejlede dagpengereform, der fik massiv kritik af både de radikale og Liberal Alliance, og som fik S-formand Helle Thorning-Schmidt til offentligt at betvivle Løkkes evner som forhandler. Ud over en reel frustration over, at finansministeren havde lækket regnestykker fra forhandlingerne, var det socialdemokratiske angreb naturligvis led i et taktisk spil, der handler om at pille Venstres kronprins ned, og her hjælper målingerne godt på vej. 
I går kunne Berlingske Tidende fremvise en Gallup-måling, hvor 42 pct. af vælgerne peger på Helle Thorning-Schmidt som statsminister, mens kun 33 pct. foretrækker Lars Løkke. 
Og der er ingen tvivl om, at Løkkes misere får ølkapslerne vristet af flaskerne i de socialdemokratiske gemakker. Da den politiske ordfører blev konfronteret med vælgernes dom over Løkke, lød det fra Henrik Sass Larsen:
"Det tilkommer ikke mig at trampe på en mand, der er på vej ned."
Lars Løkke Rasmussen betegnes ofte som lidt af en spradebasse med et iltert temperament. Tidligere formand for Amtsrådsforeningen og forhenværende medlem af Venstre Kresten Philipsen har kendetegnet Løkke som en "begavet skiderik"- ingen betvivler reelt næstformandens betydelige evner som politisk håndværker. 
"Lars er helstøbt. Han kan både det langsigtede, det principielle og det at dykke ned og løse her-og-nu udfordringer. Det er en enorm styrke," siger Peter Christensen, som peger på, at jobbet som finansminister kan være utaknemmeligt, og at dét er en af årsagerne til modvinden.
Venstre taber pusten
Men vælgernes skepsis rammer ikke blot kronprinsen. Selv med en formand, som hedder Fogh, oplever partiet i øjeblikket en tilslutning, der ikke er set lavere siden 1994.
Ifølge netavisen Altingets gennemsnit af meningsmålingerne for oktober fik Venstre 22,6 pct. af stemmerne mod de 26,2 pct. som partiet fik ved valget for et år siden. Det betyder, at seks af partiets folketingsmedlemmer skulle se sig om efter et andet job, hvis der var valg i dag.
Hos Dansk Folkeparti ser man med bekymring på de dårlige V-målinger. For selv om VKO fortsat kan mønstre flertal i mange målinger, så ser man nødig en konservativ statsminister. Det for V og DF afgørende forhold mellem Løkke og finansordfører Kristian Thulesen Dahl (DF) er ved at blive så fortroligt, som det er nødvendigt, og den gensidige respekt er på plads. Støttepartiet betvivler ikke Løkkes politiske evner - ej heller som forhandler - men som en kilde bemærker, er det ikke det, vælgerne først og fremmest bemærker. Det er derimod finansministerens facon, og her er der plads til opstramninger:
"Tag slips på, og red håret," lyder rådet fra støttepartiet.
Han er den bedste
Trods de hårde vælgerlussinger sidder Løkke foreløbig ligeså fast i kronprinssadlen, som han gjorde, da Fogh for et år siden udpegede ham. Løkkes nærmeste udfordrer, skatteminister Kristian Jensen, er ikke populær i gruppen, og mange vil mene, at han er for ung. En joker i V-formandsspillet er forsvarsminister Søren Gade. Han er særdeles vellidt, men har selv konstateret, at han mangler den der 'x-factor'. Peter Christensen minder om, at Venstre altid har bakset med en skepsis over for de i god tid udpegede arvtagere, og på spørgsmålet om, hvorfor den upopulære Løkke fortsat er det helt rigtige valg, lyder det korte svar:
"Fordi han er den bedste."
Da Lars Løkke i samtalebogen Løkkeland for to år siden blev spurgt, hvordan han selv vurderede regeringens slitage, henviste han til sin daværende pressechef:
"Bl.a. Ulla siger, at jeg er for ærlig til at kunne begå mig i politik i længere tid."

