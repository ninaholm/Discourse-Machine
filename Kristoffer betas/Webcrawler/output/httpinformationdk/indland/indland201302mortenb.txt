Morten Bødskov erkender, at han vil hemmeligholde lige så meget som VK
Justitsministeren er nu endegyldigt løbet fra sin egen kritik af den tidligere regerings forslag om hemmeligholdelse af dokumenter brugt til ministerbetjening, siger modstandere af den kommende offentlighedslov


 Justitsminister Morten Bødskov (S) slår nu fast, at den omstridte paragraf 24 i det netop fremsatte forslag til en ny offentlighedslov vil hemmeligholde lige så mange dokumenter, som en næsten identisk bestemmelse i forgængeren Lars Barfoeds (K) lovforslag fra 2010. En bestemmelse, som Morten Bødskov ellers dengang mente »savnede enhver begrundelse«.
Kort fortalt vil paragraf 24 undtage dokumenter fra aktindsigt, hvis de udveksles i forbindelse med, at en minister har eller vil få behov for rådgivning fra embedsværket.
Onsdag sagde Morten Bødskov flere gange i Folketinget, at regeringen trods en omformulering af paragraf 24 ikke udvider adgangen til aktindsigt i forhold til den tidligere regerings:
»Nej, det gør vi ikke,« svarede Morten Bødskov og understregede, at hans paragraf 24 ikke vil åbne op for mere aktindsigt end VK-regeringens forslag.
»Det ændrer vi ikke ved,« som han sagde.
Torsdag aften udtrykte justitsministeren i DR-programmet Debatten så den manglende forskel endnu mere direkte: »Kommer der andet ud under vores end under den tidligere regerings lovforslag? Det gør der ikke. Bundlinjen er den samme.«
‘En søgt forklaring’
Da Information i januar 2010 spurgte oppositionens retsordførere om deres syn på Lars Barfoeds paragraf 24, som ifølge den tidligere justitsminister var nødvendig for at få forbedret lovkvaliteten, var Morten Bødskov klar i mælet:
»Jeg har svært ved at se, hvordan den nuværende offentlighed skulle være til skade for lovarbejdet. For mig at se virker det som en søgt forklaring, der skal skærme den siddende regering mod offentlighed. Jeg har svært ved at forestille mig, at offentlighed skulle kunne forringe lovkvaliteten. Indholdet i den foreslåede paragraf 24 savner for mig at se enhver begrundelse.«
Siden er der ifølge Morten Bødskov sket en omformulering af paragraf 24, ikke for at ændre på mulighederne for at få aktindsigt, men for at »præcisere, således at vi sikrer, at den ikke bliver misbrugt,« som ministeren onsdag slog fast i Folketinget.
‘En tilståelsessag’
De tre partier, der står uden for den politiske aftale om en ny offentlighedslov – Liberal Alliance, Enhedslisten og Dansk Folkeparti – anklager Morten Bødskov for hykleri.
»Det er en tilståelsessag. Ministerens udmelding fjerner jo hele grundlaget for, at regeringspartierne har skiftet holdning. Jeg synes, der er beskæmmende, at man kun lige skal have sat sig i ministerstolen, før man glemmer alt om, hvad man mente, da man var i opposition. Det kunne være, han skulle skele lidt til meningsmålingerne, for så ville han måske blive opmærksom på, at han snart selv kan ende i oppositionen igen,« siger retsordfører i Liberal Alliance, Simon Emil Ammitzbøll.
Også Enhedslistens retsordfører, Pernille Skipper, er stærkt kritisk.
»Den eneste forskel, jeg kan se på den Morten Bødskov, der var modstander af paragraf 24, og den Morten Bødskov, vi har i dag, er, at han nu har fået en ministerpost. Når man sidder i opposition gælder det om at kunne se magthaverne i kortene, og når man selv sidder på magten, vil man pludselig ikke selv ses i kortene,« siger hun.
»Men det er da positivt, at han nu har indset, at det ikke nytter noget at blive ved at lade som om, paragraf 24 er væsentligt ændret, når alle jurister, der har set på sagen, samstemmende siger, at det er forkert, og når hans egne aftalepartnere i V og K siger, at bestemmelsen ikke er forandret, siden de selv fremlagde den.«
Den vurdering deler Pia Adelsteen fra Dansk Folkeparti:
»Jeg har ikke hørt Morten Bødskov sige det så klart før, at der ikke er forskel mellem hans og VK’s forslag til paragraf 24. Indtil i onsdags har han holdt fast i, at der var en forskel. Nu står det fast, at den politiske aftale mellem regeringen og V og K ikke rykker et komma, og det er jo også det, som V og K hele tiden har sagt.«

