Skal ny lov skabe et politisk 'frirum'?
Kritikere af regeringens ny offentlighedslov kritiseres for at fokusere forkert: § 29 er meget værre end § 24, mener  Oluf Jørgensen,  tidligere medlem  af Offentligheds-kommissionen


 Kritikerne af regeringens forslag til ny offentlighedslov og ikke mindst paragraf 24 om ministerbetjening får nu selv tørt på.
Pressejurist Oluf Jørgensen fra Danmarks Journalisthøjskole var medlem af Offentlighedskommissionen i samfulde syv år, og han forstår ikke, hvorfor kritikerne (heriblandt Information) fokuserer så meget på lovforslagets paragraf 24.
Ifølge Oluf Jørgensen er § 29, stk. 1, 2. pkt. i regeringens lovforslag meget værre: »Den helt store mangel både i den gældende offentlighedslov og i regeringens forslag er, at grundlaget for ministrenes beslutninger er undtaget offentlighed. Det det, som § 29, stk. 1, 2. pkt. handler om,« siger Oluf Jørgensen.
Paragraf § 29, stk. 1, 2. pkt. vil undtage interne faglige vurderinger i endelig form, hvis de er brugt til ministerrådgivning. Et mindretal i Offentlighedskommissionen heriblandt Oluf Jørgensen udtalte dissens i forhold til denne bestemmelse. Mindretallet ønskede i stedet, at der skulle være aktindsigt i oplysninger om interne faglige vurderinger i endelig form, hvis de indgår f.eks. i et fremsat lovforslag.
Enevældigt levn
»Som jeg ser det, er det et levn fra enevældens tid, som har overlevet på Slotsholmen. Der er en verden til forskel på den almindelige opfattelse af, at politikere skal stå til ansvar, og så at unddrage grundlaget for ministrenes beslutninger fra aktindsigt,« mener Oluf Jørgensen.
- Så § 29 er værre end 24'eren?
»Ja, helt sikkert. Det vigtigste i et demokratisk samfund må vel være det grundlag, som politikerne træffer deres beslutninger på. Men lige præcis her er der lukket for offentligheden, når det gælder ministrene. Helt modsat den kommunale verden, hvor der er offentlighed i alt, hvad embedsmændene foreslår til byrådsmedlemmerne og borgmestrene.«
- Hvorfor accepterede du § 24, da du var medlem af Offentlighedskommissionen?
»Jeg synes, at § 24 om ministerbetjening er ganske fornuftig. Jeg kan godt se behovet for, at embedsmændene kan tænke højt uden at frygte for offentliggørelse. Men forudsætningen er, at der så til gengæld skal sikres indsigt i beslutningsgrundlaget, og det er præcis det, som § 29 handler om. Den er altså langt værre i regeringens forslag end § 24.«
- Hvis regeringens forslag til § 29 vedtages, er du så stadig tilhænger af § 24 om ministerbetjening?
»Nej, det er jeg ikke. Mindretallet i kommissionen prøvede at give en fremstrakt hånd: Okay, vi forstår behovet for et politisk 'frirum' med § 24, men så skal grundlaget for de politiske beslutninger, som ministerbetjeningen fører til, være underlagt offentlighed. Hvis man ikke vil det, så det et klart nej til § 24 fra min side,« siger Oluf Jørgensen og tilføjer: »For det er trods alt bedre, at man kan løfte en lille bitte flig ved at få aktindsigt i dokumenter, der er udvekslet mellem myndigheder f.eks. under lovforberedelse end slet ikke at kunne løfte noget.«
Processen vigtigst
En af kritikerne er journalist Lars Rugaard, der sammen med kollegaen Erik Valeur har skrevet en bog, der advarer mod § 24.
- Er § 29 værre end 24?
»Nej, jeg har mange gange set de endelige versioner af en faglig vurdering, og de har været glimrende til at kolportere de løgnehistorier, man gerne vil have os til at tro på,« siger Lars Rugaard.
»Det er i selve processen, at afsløringer kan komme frem, fordi det er undervejs, at der bliver snydt på vægten. Det kan man ikke nødvendigvis se i en endelig version, som vi ville få, hvis 29, stk. 1, 2. pkt. blev afskaffet.«
- Hvorfor er § 24 værre end 29?
»Fordi § 24 vil give embedsmændene noget, der ligner en blankocheck til at kalde dokumenter interne, bare de kan sandsynliggøre, at de på et eller andet tidspunkt vil indgå i ministerbetjening,« >siger Lars Rugaard, der stiller spørgsmål ved behovet for et politisk 'frirum'.
»Det beror på et postulat, at der er behov for det politiske frirum, som § 24 skal skabe for embedsmændene. Der er ingen undersøgelser, ingen konkrete eksempler, der skaber belæg for et sådant behov. Alle medlemmer af kommissionen har bare taget det for gode varer,« siger Lars Rugaard.


