Konservativ miljøordfører: Deprimerende udspil fra Venstre
Glem det aktuelle finansudspil, ’det har ingen gang på jord’, lyder det fra de konservative, der står til at blive de afgørende stemmer, når der skal laves grøn politik i Folketinget
’Vi oplever den højeste udledning af CO2 i historien. Sidste år var det varmeste år nogensinde, og havvandstanden stiger. Al den viden kan vi ikke bare sidde overhørig,’ siger de konservatives miljøordfører, Mette Abildgaard. Alligevel vil hun ikke udelukke, at de konservative på en række grønne områder vælger at bøje sig for Venstre og resten af blå blok.  Her er det oversvømmelse i Lystrup ved Aarhus i 2012.


 Det lækkede uspil til de kommende finanslovsforhandlinger, som Information er kommet i besiddelse af, viser med tydelighed, at regeringen ikke har et sikkert flertal, når det gælder den grønne omstilling.
Læs også: Regeringen vil spare 340 mio. på miljø og klima
For selv om støttepartierne Liberal Alliance og DF begge ønsker den grønne omstilling sat i stå – og Venstre hælder i samme retning – vil de Konservative ikke lægge stemmer til en blå finanslov, »der systematisk slagter« den grønne omstilling.
Det siger Mette Abildgaard, klimaordfører for Det Konservative Folkeparti, der ikke forstår de andre borgerlige partiers holdning.
»Vi oplever den højeste udledning af CO2 i historien, sidste år var det varmeste år nogensinde, havvandstanden stiger. Al den viden kan vi ikke bare sidde overhørig, og vi ved, at det er billigere at forbygge end at udbedre, når skaden først er sket, så fra konservativ side forstår vi simpelthen ikke, at man ikke tager det her mere seriøst hos Venstre, Liberal Alliance og DF,« siger Mette Abildgaard, der garanterer, at der ikke bliver forhandlet om de klimamålsætninger, som de konservative har været med til at vedtage sammen med den tidligere SR–regering, SF og Enhedslisten.
»De centrale målsætninger om 40 procents reduktion af CO2-udledningen i 2020 og 100 procent udfasning af fossile brændsler i 2050, det er konservativt hjerteblod,« siger Mette Abildgaard:
»Jeg synes, det er en deprimerende udmelding fra Venstre. Vi sætter jo et mål, fordi vi mener, der er et behov. Og når Venstre, Liberal Alliance og DF ønsker at droppe de målsætninger, vidner det om, at de ikke tager udfordringerne seriøst.«
Rammer innovationen
Det Konservative Folkeparti er også dybt uenige med Venstre, Liberal Alliance og DF om, hvorvidt det grønne område gavner eller ligefrem skader dansk erhvervsliv og danske arbejdspladser.
Læs også: Grundfos kritiserer Venstres miljøbesparelser
»Hos de konservative køber vi slet ikke den præmis, som Venstre bliver ved at gentage, nemlig at grøn omstilling er noget, der koster arbejdspladser. Det forholder sig lige omvendt. Den grønne omstilling skaber omkring 60.000 arbejdspladser i Danmark.«
– Men Venstre vil altså spare på blandt andet de grønne puljer og støtteordninger til nye innovative ideer. Mange kritikere frygter, at det vil gå ud over den fortsatte udvikling af det grønne område. Er det en frygt, I deler?
»Det er det. Når Venstre melder ud, at de blandt andet vil fjerne støtten til innovativ forskning med varmepumper, så synes vi, det er at skyde sig selv i foden. Vi sender i dag vedvarende energi ud af landet, fordi vi mangler teknologien til at oplagre energi eller bruge den bedre. Her er varmepumper en del af løsningen, og det er en teknologi, der fortsat har brug for et kærligt skub fremad.«
–Så et finansudspil, hvor Venstre vil spare 340 mio. kroner på det grønne område, har ingen gang på jord?
»Den samlede pakke, som den ligger nu, hvor Venstre vil droppe de allerede besluttede klimamål, nej, den har ingen gang på jord. Vi vil ikke være med til at slække på klimamålene,« siger klimaordfører, Mette Abilgaard, der dog ikke vil afvise, at der kan være enkelte steder, hvor de konservative kan være med til at skære eller ændre i støtteforholdene.
»Men der er som sådan ikke noget ultimativt i det, vi siger. Det kan jo godt være, at man kan bruge nogle af pengene til grøn omstilling mere effektivt, det vil vi da ikke udelukke. Vi er altid åbne for forslag.«
– En anden frygt, der deles af endnu flere, er, at de bebudede besparelser, såfremt de gennemføres, vil skade Danmarks navn som grønt forgangsland. Er det noget, I ligeledes frygter?
»Det er klart, at det er et rigtig skidt signal at sende blot tre måneder før klimatopmødet i Paris. Og når USA’s præsident Barack Obama så samtidig er ude med en kraftig opfordring til, at nu skal der gøre noget på klimaområdet, så må Venstres udmelding siges at være historisk dårlig timing,« siger hun.
– Hvorfor tror du, der er så stor forskel på jer og de andre såkaldte borgerlige partier på netop det grønne område?
»Generationskontrakten har altid været en vigtig del af de Konservatives dna. Vi skal overlade en klode i samme eller bedre stand til de kommende generationer. Den ansvarlighed har altid kendetegnet de konservative,« siger Mette Abildgaard.
Ingen fælles blå klimapolitik
På trods af, at Det Konservative Folkeparti kun har seks mandater i Folketinget, kan de få forholdsvis stor indflydelse, hvis de går med i et grønt flertal uden om venstre, DF og Liberal Alliance. Om de konservative vil sikre det grønne flertal, tør Mette Abildgaard dog foreløbigt ikke »kloge sig på.«
»Udgangspunktet er, at vi samarbejder med Venstre, som er vores politiske partner. Men ligesom der var et grønt flertal under den tidligere regering, hvor vi i de konservative også lavede grøn politik uden om Venstre, Liberal Alliance og DF, er der fortsat et flertal. Derfor kan vi også sige, at de grønne målsætninger, dem bliver der ikke pillet ved,« siger hun.
– Så er der også et grønt flertal. Det sørger jeres stemmer for?
»Jo, det kan du have ret i. Men vi har også andre interesser og politiske prioriteter. Og selv om alt er til forhandling i politik, skal vi også være realistiske omkring, hvad vi kan få igennem.«
»Vi vil eksempelvis heller ikke reducere ulandsbistanden så meget, som Venstre ønsker det. Men man må bare sige, at man kan ikke få alt i verden, men vi vil kæmpe for det grønne område.«
SF vil forsegle grønt flertal
At Det Konservative Folkeparti ønsker at fastholde de allerede vedtagne klimamålsætninger, er godt nyt for de røde partier.
Derfor ønsker SF’s formand, Pia Olsen Dyhr, at de aftaler forsegles en gang for alle. SF vil derfor indkalde de partier, der er med i klimaforliget, hvor det er besluttet, at Danmark har som mål at opnå en 40 procent reduktion i CO2-udledningen i 2020, og sikre, at samtlige forligspartier står ved denne målsætning. Det er partierne S, R, SF, Enhedslisten og så Det Konservative Folkeparti.
– Det er derfor, at det er interessant, at I sidder med de afgørende mandater på det grønne område. Dem kan i bruge til at gennemføre al den grønne politik, I ønsker?
Læs også: V for visionsløs
»Det kan du godt sige – og det ville da også gøre rigtig ondt på os, hvis vi skulle slække på de allerede vedtagne klimamålsætninger – og det ønsker vi heller ikke. Men derfor kan det godt være, at der er steder, hvor klimapengene kan bruges bedre,« siger Mette Abildgaard, der dermed ikke vil udelukke, at de konservative på en række grønne områder vælger at bøje sig for Venstre og resten af blå blok.

