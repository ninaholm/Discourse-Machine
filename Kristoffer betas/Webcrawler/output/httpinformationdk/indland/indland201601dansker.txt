Danskerne siger nej til at lette topskatten
Det viser en meningsmåling foretaget af Greens Analyseinstitut for Børsen


 Kun seks procent af danskerne mener, at topskatten skal sænkes, når politikerne til foråret skal forhandle en skattereform på plads.
Det viser en meningsmåling foretaget af Greens Analyseinstitut for Børsen. Samtidig ønsker 39 procent af danskerne, at skatten for folk med de laveste indkomster skal lettes. Liberal Alliance kæmper op til forårets skattereform for at få sat afskaffelsen af topskat på dagsordnen.
Derfor ærgrer målingen partiets politiske ordfører, Simon Emil Ammitzbøll (LA): »Det tyder desværre på, at den massive socialistiske propaganda, som borgerne udsættes for, virker,« siger han til Børsen. Det lykkes LA i juni at få skrevet ind i Venstres regeringsgrundlag, at topskatten skal sænkes fra 15 procent til 10 procent. Ritzau

