DI er bekymret for Støjbergs aktiveringsplan
Nye regler for aktivering ligner mest af alt en spareøvelse, der vil skabe dårligere aktivering, frygter arbejdsmarkedseksperter. DI er bekymret for, at færre vil komme i aktivering,  og at der primært bliver skabt løntilskudjob  i det offentlige
Sagsbehandlere og jobsøgende på jobcenter i Skelbækgade. Fra flere sider er der bekymring for, om regeringens aktiveringsplan hovedsageligt er skabt for at spare penge, snarere end at skaffe flere i job.


 Regeringens nye aktiveringsaftale møder stærk kritik fra både A-kasser, DI - Organisationen for erhvervslivet og arbejdsmarkedsforskere. Aftalen skal sikre bedre, mere virksomhedsrettet og individuelt tilrettelagt aktivering af de arbejdsløse, men der er risiko for, at aftalen får en direkte negativ effekt, mener blandt andet DI.
»Man kunne godt have den bekymring, at aktiveringsomfanget bliver mindre, og det mener jeg vil være skadeligt for at få folk i beskæftigelse,« siger Steen  Nielsen, der er arbejdsmarkedspolitisk chef i DI.
Direktør i A-kassernes Samvirke, Verner Sand Kirk, har svært ved at se de sikre gevinster i aftalen.
»Den eneste sikre effekt er, at aktiveringsomfanget bliver mindre, der er ikke nogen sikkerhed for, at det bliver bedre,« siger Verner Sand Kirk, der selv har en fortid som afdelingschef i Beskæftigelsesministeriet gennem otte år.
Den nye aftale blev præsenteret fredag af beskæftigelsesminister Inger Støjberg som en delaftale til Finansloven 2011. Her fortalte hun, at formålet er at sætte en stopper for de meningsløse aktiveringskurser.
Flere eksperter roser regeringen for at gøre det relativt mere attraktivt at sende arbejdsløse i virksomhedsrettet aktivering. Men reelt er der tale om en ren spareøvelse, påpeger de.
»Så vidt jeg kan se, er det et klassisk finansministerie-trick. I stedet for at sige, man skærer ned på noget, så siger man, at man opprioriterer det, man ikke har skåret ned på,« siger Verner Sand Kirk.
Overliggeren sænkes
Kommunerne får ikke flere penge end før for at skaffe folk virksomhedspraktik eller løntilskudsjob. De får blot færre penge for al anden form for aktivering, men det gør det jo ikke nemmere at finde virksomheder, der har plads til arbejdsløse, påpeger han.
»Problemet er, at kommunerne hele tiden har vidst, at det mest effektive for mange er at komme ud på en arbejdsplads og vise, du duer til noget. De har bare ikke kunne skaffe nok løntilskudsjob, og hvorfor skulle de kunne gøre det nu?« spørger Verner Sand Kirk.
Steen Nielsen fra DI mener omvendt, der vil ske en stigning i antallet af løntilskudsjobs, men han ser en risiko for, at det primært bliver i den offentlige sektor.
»Den seneste periode viser, at det er der, jobcentre vælger at sende folk hen. Det synes jeg, er lidt ærgerligt, for det har vist sig mere gavnligt at komme i privat løntilskudsjob,« siger Steen Nielsen.
Derudover bliver loftet sænket for, hvor mange udgifter til aktivering kommunerne samlet set kan få refunderet per arbejdsløs. Før var loftet på 18.500 kr., og fremover bliver det 13.700 kr. per helårsperson. Det vil stik imod hensigten give kommunerne mindre overskud til at give de ledige individuelt tilrettelagt hjælp, mener arbejdsmarkedsforsker Flemming Larsen fra Aalborg Universitet
»Det er noget af en beskæring. Kommunernes rammer er blevet tilpas meget mindre, samtidig med at man har de samme forpligtelser over for de ledige, så det giver ikke bedre kvalitet i aktiveringen, snarere ringere fordi man har skåret så kraftigt ned,« siger Flemming Larsen.
Systemfejl
Samlet set bliver det ifølge Verner Sand Kirks beregninger omkring 15.000 kr. dyrere for kommunen at aktivere en arbejdsløs, og det kan også have den negative effekt, at man opfinder endnu billigere aktivering end de indholdsløse kurser, der er blevet stærkt kritiseret i pressen den seneste stykke tid.
»Betyder det, at kommunerne hokuspokus kan optrylle jobtilbud, som de ikke kunne før, eller betyder det, at de går efter endnu mere discountaktivering?« spørger Verner Sand Kirk. Det største problem ved aftalen er, at man i det hele taget bliver nødt til at lave om på et incitamentssystem, der ikke er et år gammelt, mener Asbjørn Sonne Nørgaard, der er professor på Center for Velfærdsstudier ved Syddansk Universitet.
»Det er upassende for sådan et område som det her, at man løbende må lave ad hoc ændringer,« siger Asbjørn Sonne Nørgaard.
Men i en lavkonjunktur og endda i et valgår, var det forudsigeligt, at systemet ikke ville kunne holde til de politiske konsekvenser af historier om hjernedød aktivering, mener han.
»Så længe at man fra centralt hold holdes politisk ansvarlig for området- der bliver jo smasket mikrofoner op i hovedet på Inger Støjberg - så er det umuligt at lade incitamenterne virke hverken fuldt ud eller tilstrækkeligt længe til, at de er adfærdsregulerende. For alle vil kalkulere med, at de politiske omkostninger bliver for utålelige, og at systemet derfor bliver lavet om,« siger Asbjørn Sonne Nørgaard.


