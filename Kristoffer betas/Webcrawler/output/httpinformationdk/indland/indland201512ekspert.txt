Eksperter efterlyser plan for de mange danske narkodødsfald
Efter stor stigning i dødsfald blandt misbrugere til 263 døde sidste år, efterlyser eksperter nu en samlet dansk handlingsplan. Det ville kunne nedbringe antallet, viser rapport, men sundhedsministeren afviser
En narkoman i fixerummet Skyen på Istedgade. Danmark er blandt de lande i Europa, hvor der dør flest narkomaner pr. indbygger.


 Sidste år døde 263 misbrugere herhjemme, hvilket placerer Danmark som et af de lande i Europa, hvor flest dør pr. indbygger af narkotikarelatede dødsfald.
Og langt de fleste dødsfald kunne undgås, hvilket blandt andet er påpeget af EU’s overvågningscenter for narkotikamisbrug, EMCDDA senest i 2012. Eksperter, brugerforeninger og forskere, efterlyser derfor en mere ambitiøs dansk tilgang til problemet og kræver en samlet plan for indsatsen, som i dag er fragmenteret og ulige fordelt hen over landet.
En af dem er medlem af Rådet for Socialt Udsatte Cliff Kaltoft, formand for Landsforeningen af Væresteder:
»Vi mangler ambitioner i Danmark i forhold til dødstallet. Hvis vi skal være på forkant på det her, er vi nødt til at have en plan, indsamle viden og tilrettelægge indsatsen efter det,« siger Cliff Kaltoft, der sammenligner med antallet af trafikofre. I 2014 døde 170 mennesker i trafikken – et tal som på fem år er mere end halveret blandt andet takket være en målrettet og koordineret indsats. Flere eksperter peger på Norge, som er et af de andre lande i Europa, der som Danmark har meget høje dødstal blandt misbrugere.
Her lancerede man i 2014 en særskilt handlingsplan omkring narkotikarelaterede dødsfald.
Som forbillede havde man netop handlingsplanen mod trafikofre, hvor målet er nul døde, fortæller professor ved Oslo Universitet, Thomas Clausen:
»Vi har haft en alt for høj overdosisforekomst i mange år uden at kunne bringe den ned. Derfor gik sundhedsministeren ud og kaldte det et nationalt problem, som vi måtte have en samlet strategi for. Ligesom med trafikdrab er dødsfald blandt misbrugere, noget som kan forebygges,« siger han.
Christian Tjagvad er konstitueret overlæge og hovedforfatter til rapporten ’Forgiftningsdødsfald og øvrige narkotikarelaterede dødsfald i Danmark 2008-2011.’ Rapporten påpegede behov for en mindre fragmenteret indsats for at forhindre dødsfald og han peger på Norges plan og efterlyser flere politiske ambitioner på området.
»I Norge ved de godt, at de måske ikke når ned på nul, men de tager hvert enkelt dødsfald alvorligt. Jeg synes, den indgangsvinkel er rigtig god. Man skal ikke bare kalde 200 døde et acceptabelt niveau. Det er et forkert signal at sende,« siger han med henvisning til, at den forrige regerings mål var at nedbringe antallet af døde til 200.
Ønsker at mindske dødelighed
I Norge har man blandt andet lanceret en såkaldt ’switchkampagne,’ hvor man målrettet forsøger at lære misbrugere, der fixer at ryge heroinen frem for at injicere, eftersom netop det er skyld i mange overdoser i Norge såvel som i Danmark.
Adgang til overdosismodgift i håndkøb, flere fixerum, mere udbredelse af heroinbehandling, bedre oplysning til misbrugere om fare for overdosis efter fængselsophold eller behandling samt en målrettet forbedring af de ældste misbrugeres sundhedstilstand er nogle af eksperternes bud på, hvordan man kan sætte ind over for det stigende antal overdoser.
Venstre skriver i sit regeringsgrundlag, at man ønsker at mindske dødeligheden blandt misbrugere, men sundhedsminister Sophie Løhde (V) har ikke ønsket at stille op til interview. Gennem sin særlige rådgiver har hun i stedet sendt en skriftlig kommentar om, at regeringen hen over de næste to år støtter fixerum med 35 millioner kroner og via satspuljen også har afsat penge til at udbrede modgiften Naloxon, der kan forebygge dødsfald.
»Regeringen har altså formuleret en klar ambition, og vi gør noget konkret for at indfri den. Om det så kommer til udtryk i en strategi som i Norge eller i et regeringsgrundlag og en satspuljeaftale som i Danmark, er efter min opfattelse mindre vigtigt,« lyder det i mailen.
’Svært at undgå’
I Sundhedsstyrelsen har chefkonsulent Kari Grasaasen arbejdet med misbrugsområdet i mange år. Efter hendes vurdering er de nuværende initiativer dækkende.
»Jeg tænker faktisk, at det fungerer ret godt. Det er vigtigt med en helhed i indsatsen, men uanset hvad man gør, er det svært at undgå dødsfald, fordi det bare er dødsensfarligt at tage stoffer.«
– Det lyder næsten som om, at vi må acceptere, at der er nogle, som dør af deres misbrug, fordi det er så farligt?
»Nej, jeg synes bestemt ikke, at vi skal acceptere det. Vi skal hele tiden forsøge nye initiativer for at hjælpe dem, der er kommet ud i et misbrug af narkotika og få bragt antallet af dødsfald ned. Jeg siger bare, at det er svært,« siger Kari Grasaasen.
Nanna Gotfredsen er leder af Gadejuristen – en privat organisation, der yder retshjælp og anden støtte til udsatte. Hun savner ambitioner både i Sundhedsministeriet og i Sundhedsstyrelsens tilgang. Og som mange andre efterlyser hun en langt mere koordineret indsats:
»Når vi endelig gør noget, gør vi det ikke nok. Enkelte kommuner er superdygtige, mens det virkelig halter bagefter andre steder. Derfor er det allerstørste problem, at vi ikke har en handlingsplan for indsatsen fra centralt hold. Både for den narkotikapolitiske indsats – men som et minimum i forhold til overdoser.«
Læs desuden Da Lars Jensen døde i Fixeland

