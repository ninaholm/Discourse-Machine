Camre stækker våben



 Et lettelsens suk bør gå over landet. Mogens Camre vil afvæbne sig selv. Den snart 79-årige Dansk Folkeparti-politiker har oplyst til Berlingskes Nyhedsbureau, at han vil give afkald på den automatiske riffel, han som hjemmeværnsmand opbevarer i sit hjem.
Da Mogens Camre er Mogens Camre, sker opgivelsen af det farlige skydevåben ikke i erkendelse af, at sådan noget bør gamle mænd slet ikke have inden for rækkevidde. Nej, Camre opgiver sit våben i protest over, at Hjemmeværnet nu indsamler bundstykkerne på de automatiske rifler, som i alt 4.328 hjemmeværnsfolk opbevarer i deres hjem. Uden bundstykkerne kan riflerne ikke skyde. Derfor skal hjemmeværnsfolkene fremover hente bundstykkerne i centrale depoter. På samme måde, som de i dag skal hente ammunitionen.
Indsamlingen af bundstykkerne kommer efter afsløringen af, at den automatriffel, som blev anvendt ved det dødelige attentat mod Krudttønden i februar i år, stammer fra et hjemmerøveri mod en hjemmeværnsmand.
Uanset forhistorien er Camre harm over ikke at kunne skyde på grund af manglende bundstykke:
»Så kan du lige så godt have et kosteskaft liggende,« snerrer han.
Fortsat ængstelse
De, der sover tryggere, efter Camre afleverer sit våben, risikerer dog at vågne op til en slem forskrækkelse. Camre erklærer nemlig:
»Jeg afleverer mit våben. Men jeg har noteret, at partierne i blå blok er imod denne aflevering, så jeg regner med, at jeg kan hente det igen, når regeringen skifter efter et valg.«
Hvad Hjemmeværnet kan bruge sine genaktiverede rifler til, løfter Mogens Camre sløret for i Ekstra Bladet. Her erklærer Camre, at hjemmeværnsfolk havde været meget bedre end Københavns Politi til at uskadeliggøre den formodede terrorist Omar el-Hussein.
»Hvis det havde været hjemmeværnsfolk, så var han aldrig kommet af sted med det. De kan ramme en tallerken på 100 meter. Ellers får de ikke lov til at have deres våben,« siger Camre.

