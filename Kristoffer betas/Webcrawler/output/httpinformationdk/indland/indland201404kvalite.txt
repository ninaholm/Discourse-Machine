Kvalitetsudvalg udelod hovedkonklusion om små uddannelser
Kvalitetsudvalget udelod forbehold angående statistisk usikkerhed om kvaliteten på små uddannelsessteder, mens resultater, der pegede på høj kvalitet, kun fandt vej til en fodnote. Udvalget risikerer at diskvalificere sig selv, hvis de bygger deres anbefalinger på håndplukkede fakta, advarer Venstre og Enhedslisten
Erhvervsakademier og professionshøjskoler har en forpligtelse til at tilbyde uddannelser også uden for de store universitetsbyer, men det bliver svært at leve op til, hvis politikerne tager Kvalitetsudvalgets anbefalinger til sig, lyder kritikken.


 
	Fire ud af fem udbud på erhvervsakademierne er truet af lukning som følge af Kvalitetsudvalgets anbefaling om at begrænse antallet af uddannelsessteder med få studerende. Det vurderer formand for Erhvervsakademiernes rektorkollegium Niels Egelund. Derfor er han sur over, at Kvalitetsudvalgets anbefaling tilsyneladende bygger på en tendentiøs vurdering af kvaliteten på de små uddannelser.

	»Jeg synes, at det er en skarp vinkling. Jeg tror ikke, der er belæg for alle deres konklusioner, hvis man dykker ned i tallene. De vælger i hvert fald meget snævert det kriterium, der passer bedst til den konklusion, de laver,« siger Niels Egelund.

	Erhvervsakademier og professionshøjskoler har en forpligtelse til at tilbyde uddannelser også uden for de store universitetsbyer, men det bliver svært at leve op til, hvis politikerne tager udvalgets anbefalinger til sig, siger Niels Egelund.

	Nogle små uddannelsesmiljøer kan selvfølgelig have problemer, men der findes ingen entydig sammenhæng mellem kvalitet og størrelse, siger rektor Harald Mikkelsen fra landets største professionshøjskole, VIA University College, der også rummer små udbud.

	»Kvalitetsudvalget har taget hensyn til andre ting end kvaliteten. De tager et skridt mere og tænker i de økonomiske fordele, der kan være, hvis man flytter to små uddannelser sammen,« mener Harald Mikkelsen.

	Glad for fodnote

	I sidste uge præsenterede regeringens Kvalitetsudvalg sin første rapport om de videregående uddannelser. Men i afsnittet om kvalitet på små uddannelsessteder har udvalget udeladt hovedkonklusionen fra den undersøgelse, som de selv har bedt Danmarks Evalueringsinstitut, EVA, lave på området. EVA konkluderer, at man ikke kan sige noget entydigt om kvaliteten på små udbudssteder, og at resultaterne peger i forskellige retninger.

	Men i sin rapport fokuserer Kvalitetsudvalget kun på de resultater fra undersøgelsen, der viser kvalitetsproblemer. Først i en fodnote til sidst i afsnittet nævner Kvalitetsudvalget, at der også er indikationer på, at små udbud klarer sig bedre end større udbud. Dimittender fra små udbud af professionsbachelor- uddannelserne opnår næsten et halvt point højere karakter i deres afgangsprojekt end dimittender fra større udbud.

	Kvalitetsudvalget kunne godt have nævnt EVA’s hovedkonklusion, mener specialkonsulent Tue Vinther-Jørgensen, der er en af forfatterne bag EVA’s undersøgelse. Men han er glad for, at fodnoten i hvert fald er kommet med.

	»Det undrer os ikke, at de hæfter sig særligt ved den ene af indikationerne, som handler om akkrediteringsafgørelser. Akkrediteringerne indebærer nemlig i sig selv en ret grundig gennemgang af kvaliteten af det enkelte udbud. Og her er det rigtigt, at der er en overhyppighed af små udbud med dårlige resultater, men vi synes ikke, at der er belæg for, at små udbud altid har store kvalitetsudfordringer,« siger Tue Vinther-Jørgensen. Det begrunder han bl.a. med, at det statistisk set er meget få udbud, man har haft mulighed for at undersøge, og at alle udbud i sidste ende er blevet kvalitetsgodkendt af Akkrediteringsrådet.

	Søndergaard fastholder

	Alligevel fastholder formand for Kvalitetsudvalget Jørgen Søndergaard, at det er i orden at fokusere på de tegn, der er på kvalitetsproblemer.

	»Vi tør måske trække konklusionen mere tydeligt frem end EVA’s efter min vurdering noget forsigtige konklusion, når man ser på, hvad det er for et materiale, de har,« siger Jørgen Søndergaard.

– Hvorfor har I ikke det forbehold med, at der ikke er tale om særligt mange akkrediteringer, man kan kigge på?

	»Det forbehold må man jo tage.«

– Men I tager ikke det forbehold?

	»Jo, det gør vi bestemt. Vi skriver ikke, at alle små udbud har kvalitetsproblemer. Der er bare en skrøbelighed ved at være lille,« siger han.

	Samtidig har det spillet en større rolle for Kvalitetsudvalget at skabe flere specialiseringsmuligheder i uddannelserne, siger Jørgen Søndergaard. Det kan kun lade sig gøre med større uddannelser:

	»Så ud over de problemer, der kan være med kvaliteten i den eksisterende struktur, så kommer vi med anbefalinger, som yderligere trækker i retning af, at man har behov for en vis volumen.«

	Diskvalificerer sig selv

	Også når det gælder kvaliteten på universiteternes små uddannelser, viser en ny undersøgelse fra Danmarks Akkrediteringsinstitution et mere nuanceret billede, end Kvalitetsudvalget gengiver i sin rapport.

	Venstres forsknings- og uddannelsesordfører, Esben Lunde Larsen, advarer Kvalitetsudvalget mod at bygge deres anbefalinger på selekteret materiale.

	»Jeg håber som politiker, at de analyser, der bliver lavet, står mål med virkeligheden. Gør de ikke det, så diskvalificerer de sig selv,« siger Esben Lunde Larsen, der gerne vil bevare en geografisk spredning af uddannelser ude i landet.

	Enhedslistens uddannelsesordfører, Rosa Lund, undrer sig også over Kvalitetsudvalgets entydige fremstilling:

	»Jeg er skuffet over det. Det udvalg skulle gerne kigge på kvalitet i uddannelser. Jeg havde ikke forventet at se forslag om at lukke uddannelser,« siger hun.

