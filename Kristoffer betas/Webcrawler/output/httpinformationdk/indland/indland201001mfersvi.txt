MF’er sviner kvinde til
Kim Christiansen fra Dansk Folkeparti håner i en mail en mor, der kritiserer forældreansvarsloven. ’Der er da ikke nogen, der ved deres fulde fem får et barn med en muslimsk mand’, skriver han. DF’s gruppeformand vil nu kalde Christiansen til kammeratlig samtale


 »Hvor dum har man lov at være?« 
Sådan spørger trafikordfører for Dansk Folkeparti, Kim Christiansen, i en mail til Anita Jakobsen.
Hun har skrevet til flere folketingsmedlemmer for at gøre opmærksom på, at hun er kommet i klemme i den nye forældreansvarslov, fordi hendes søn mod hendes vilje har samvær med faren.
Men ifølge Kim Christiansen fra Dansk Folkeparti handler morens sag slet ikke om Forældreansvarsloven. Den handler om det faktum, at faren,
hun er raget uklar med, er muslim: »Det er da klart, at når man har at gøre med så fremmedartede kulturer og opfattelser af ægteskabets stilling
og fader- og moderroller, som vi har, når vi taler om muslimer, jamen, så kommer man i de her situationer,« siger Kim Christiansen til Information.
Kim Christiansen kan sagtens huske, at han skrev mailen til Anita Jakobsen og ville svare hende på samme måde igen, hvis han fik den i morgen, siger han.
Hånende racisme
Anita Jakobsen fik ellers en række høflige svar fra andre folketingspolitikere. Kun Kim Christiansens mail blev hun ked af, fordi hun synes, den er modbydelig og grænseoverskridende, fortæller hun:
»Han er hånende, racistisk og uprofessionel i sin måde at svare på, fordi han går over en personlig grænse, som jeg synes er uacceptabel. Da jeg modtog den, troede jeg ikke, den kunne være fra en folketingspolitiker.«
Kim Christiansen afviser, at mailen er skrevet i hån.
»Jeg skriver med venlig hilsen og det hele,« siger han og opfatter den som »pæn og høflig«.
»Jeg svarer hende da en lille smule skarpt, det vil jeg godt medgive. Men det er selvfølgelig for at åbne hendes øjne for, at det måske også er hende, der har fejlet.«
Ifølge Kim Christiansen har Anita Jakobsen nemlig ikke tænkt sig godt nok om, da hun valgte at få barn med den muslimske mand. Derfor kan politikerne heller ikke stille noget op nu, forklarer han:
»Vi må som politikere indstille os på, at vi ikke kan lovgive mod dumhed.«
Til gengæld opfordrer han alle andre kvinder til at tage ved lære af sagen om den muslimske far:
»Vi ser det den ene gang efter den anden; kvinder der sidder og græder i dagspressen over, at deres børn er blevet taget til muslimske lande af fædrene,« siger han og anfører, at Anita Jakobsen derfor »ligger, som hun har redt«.
»Det er jo hverken os som politikere eller lovgivningen eller Statsamtets skyld. Det er ganske enkelt, fordi den mand tilsyneladende er havnet et helt forkert sted på jordkloden,« siger han.
Kim Christiansen har en klar besked til andre danske kvinder:
»Jeg kan ikke råbe vagt nok i gevær i forhold til de her kvinder. Hold jer langt væk,« lyder opfordringen.
Gruppeformand: Ret ind
Kim Christiansens kritik af muslimske mænd og Anita Jakobsen kommer i kølvandet på, at kollegaen Jesper Langballe (DF) har måttet undskylde for sine generaliserende udtalelser om muslimske fædre.
Ifølge DF’s gruppeformand, Kristian Thulesen Dahl, viser begge sager, at debatten om islam er svær:
»Når det handler om islam og islamisme, skal man holde tungen lige i munden og ikke begive sig ind på noget, der på nogen måde kan misforstås.«
Derfor kritiserer Thulesen Dahl også Christiansens mail:
»Det er fuldstændig uacceptabelt, og jeg vil tage en snak med ham om det her. Han skal slet ikke diskutere, hvem hun har valgt at få barn sammen med.«
Kim Christiansens svar er ifølge Thulesen Dahl ikke udtryk for Dansk Folkepartis holdning.
»Folk må selv gøre op, hvem de ønsker at få børn sammen med. Det skal vi ikke blande os i,« siger gruppeformanden.
Og selv om Kim Christiansen har talt med Information om sagen og fastholder sine synspunkter, mener gruppeformanden, at en samtale nok skal få ham på bedre tanker:
»Jeg kender ikke Kim Christiansen som én, der ikke forstår, hvad man siger til ham. Så det er min forventning, at en samtale er nok.«

