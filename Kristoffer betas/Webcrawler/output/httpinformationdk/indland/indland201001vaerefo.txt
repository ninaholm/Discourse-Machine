'Det kunne være foregået under apartheidstyret'
International generalsekretær i Greenpeace, Kumi Naidoo, er fortørnet over det danske retssystems behandling af aktivisterne
'Det er vel altid bedre at prøve at gøre noget for retfærdigheden, selv om man fejler, end ikke at gøre noget,' siger Kumi Naidoo.


 Sydafrikanske Kumi Naidoo, der er international generalsekretær for Greenpeace, vendte i går tilbage til København efter klimatopmødet i december. De sidste par dage har han været på besøg i Spanien og Norge for at samle opbakning til de tre varetægtsfængslede, nu løsladte Greenpeace-aktivister, hvoraf to er fra Norge og Spanien. I tre uger sad 'galla-aktivisterne' varetægtsfængslet, efter de sneg sig forbi politiets massive sikkerhedsopbud og ind til dronningens gallamiddag under klima-topmødet.
Aktivisterne er stadig sigtet for dokumentfalsk, ulovlig indtrængen og brug af falsk identitet.
Både Norge og Spanien appellerede til den danske regering om at løslade aktivisterne hurtigst muligt, forklarede Kumi Naidoo. De fængslede aktivister har dog også betydet, at Greenpeace har formået at fastholde fokus på klimaspørgsmålet også efter det kuldsejlede klimatopmøde, og aktivisterne ses af mange som 'klimahelte'.
»Aktivisterne har fået opbakning fra hele verden, og i mere end 20 lande verden over har der været fredelige demonstrationer foran de danske ambassader. De er blevet et symbol, fordi de politiske ledere flygtede hjem fra klimatopmødet uden en aftale, der kan bekæmpe klimaforandringerne, mens de, der prøvede at gøre politikerne opmærksom på deres ansvar og behovet for handling, blev fængslet,« siger Kumi Naidoo.
Som apartheidstyret
Den 44-årige sydafrikaner har svært ved at genkende det Danmark, som han lærte at kende som ung under apartheidstyret. Det var et Danmark, der sammen med de andre nordiske lande var helt i front, når det gjaldt demokrati og menneskerettigheder.
»Vi har været meget overraskede over hårdheden i det danske politis indsats. Folks telefoner er blevet aflyttet, de er blevet overvåget forud for aktionen, og aktivisterne er blevet holdt fængslet i tre uger uden retssag - det her er noget, der kunne være foregået under apartheidstyret. Vi havde ikke forventet, at det kunne ske i Danmark,« siger Kumi Naidoo.
Alle aktivisterne er forældre - alligevel fik de ikke mulighed for at få besøg af familien i løbet af julen og nytåret. Ligesom de heller ikke fik adgang til bibliotekets bøger, fortæller Kumi Naidoo. Den danske håndtering af aktionen står i skærende kontrast til, at Greenpeace seks dage før lavede en happening i Bruxelles, der til forveksling lignede galla-aktionen i København den 17. december. Her blev de involverede aktivister tilbageholdt i 24 timer.
»Håndteringen af vores aktivister skader Danmarks image internationalt,« siger Kumi Naidoo.
Spørgsmålet er så, om aktionen i København har været det værd? Kumi Naidoo tøver:
»Det er vel altid bedre at prøve at gøre noget for retfærdigheden, selv om man fejler, end ikke at gøre noget. Og selv om det er hårdt for aktivisternes børn og familie, så tror jeg, de har inspireret mange - også uden for  Greenpeace - til at bibeholde presset for en klimaaftale - også efter at COP 15 fejlede.«


