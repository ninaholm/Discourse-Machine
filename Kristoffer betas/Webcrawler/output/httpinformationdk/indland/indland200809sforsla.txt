S-forslag: Akut indsats for flere unge i uddannelse



 Socialdemokraterne foreslår nu en ekstraordinær indsats for at få rettet op på den faldende kurve af unge, der tager en ungdomsuddannelse. 
"Vi har en klar målsætning om, at det allerede i 2010 skal være 85 procent af en ungdomsårgang - stigende til 95 procent frem til 2015. Men det går den forkerte vej, og derfor foreslår vi at sætte ind allerede nu. Ellers risikerer vi at tabe en generation på gulvet," siger Socialdemokraternes uddannelsesordfører Christine Antorini.
Hun henviser til, at andelen af unge, der får en ungdomsuddannelse, som tidligere beskrevet i Information, har været faldende siden 2004 og nu er nede på 0,79 procent. 
Konkret foreslår Socialdemokraterne i sit finanslovsforslag, der blev præsenteret i går, at partierne bag globaliseringspuljen allerede nu mødes til en genforhandling om, hvordan man skal sætte ind over for den dårlige udvikling, der især mærkes på erhvervsuddannelserne. 
Forligspartierne blev i 2006 enige om at afsætte et årligt stigende beløb, der skal betale for de mange ekstra elever, man forventede ville søge ind på landets ungdomsuddannelser. Men stigningen kom ikke, og pengene står ubrugt hen, siger Christine Antorini.
"Vi burde have omkring en halv mia. kr. i ubrugte midler. Dem vil vi gerne have øremærket til en vifte af forslag allerede nu - for på alle nøgletal kan vi se, at det er ved at gå galt," siger hun.
Penge ikke løsningen
Det har hele tiden været aftalen, at partierne bag globaliseringspuljen - regeringen, S, R og DF - skal mødes for at evaluere de forskellige tiltag, som blev aftalt tilbage i 2006. Men i stedet for at vente helt til næste år slår også De Radikales uddannelsesordfører Marianne Jelved til lyds for at mødes med de andre forligspartier allerede her til efteråret. 
"Man skulle da være et skarn, hvis man ikke allerede nu kiggede på, om der var uforbrugte midler. Udviklingen går i den forkerte vej - og argumentet om, at det er konjunkturernes skyld, er ikke rigtig relevant. Vi skal have flere unge til at tage en uddannelse," siger Marianne Jelved.
Netop opsvinget og det glohede arbejdsmarked er ifølge undervisningsminister Bertel Haarder (V) en af forklaringerne på, at et stigende antal unge vælger et ufaglært job i stedet for en uddannelse. Han tror ikke, at flere penge er løsningen.
"Jeg mener, at vi har tilført det, der skal til. Og så skal man huske på, at vi giver taxameter efter gennemførsel og ikke optagelse. De meldinger, jeg har fra erhvervsskolerne, er, at man er ved at få fat i problemerne omkring gennemførslen. Den har været faldende, men nu vil den stige," siger Bertel Haarder. 
Også den konservative ordfører Charlotte Dyremose er afvisende over for en genforhandling allerede nu.
"Det forslag kommer som en hund i et spil kegler," siger hun, med henvisning til at partierne først skal igennem en revision af gymnasiereformen. 
"Det skal vi have på plads først, inden vi griber til hovsaløsninger," siger hun.
Ingen medvind
I Dansk Folkeparti er Martin Henriksen åben over for at diskutere S-forslagene - men er skeptisk over for, om de er nødvendige.
"Vi har iværksat mange gode initiativer for at få flere i gang med en ungdomsuddannelse, og nu må vi lige give dem lidt tid. Men hvis de vil kalde os ind, så kommer vi - og så må vi se, om de har nogle brugbare forslag," siger han.
Det var i det hele taget ikke den store medvind fra regeringen, der prægede modtagelsen af Socialdemokraternes finanslovsudspil 'Høj beskæftigelse og klare prioriteringer', der blev præsenteret af finansordfører Morten Bødskov og politisk ordfører Henrik Sass Larsen. Og det forventede de heller ikke:
"Erfaringen viser, at både regeringen og Dansk Folkeparti har en beslutning om, at vi ikke må være med i finanslovsaftalerne. Vi kommer, hvis vi bliver inviteret, men vi har ikke den helt store optimisme," sagde Henrik Sass Larsen.
Socialdemokraterne vil have aflyst næste års planlagte skattelettelser og i stedet bruge 2,5 mia. kr. på en 'akutplan' på sundhedsområdet. 
Samtidig vil man fremrykke offentlige investeringer i infrastruktur og kommunale anlæg og lempe kommunernes driftsudgifter med en mia.kr.
Og selv om forslaget er fuldt finansieret, var Venstres finansordfører Peter Christensen hurtig til at skyde det ned.
"Realiteten er, at Socialdemokraterne ikke anviser, hvor arbejdskraften skal komme fra. Tværtimod lægger de op til at gøre det dyrere for folk at arbejde ved at hæve indkomstskatten," siger Peter Christensen til Ritzau.


