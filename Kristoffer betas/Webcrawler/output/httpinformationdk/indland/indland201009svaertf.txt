Svært for forsvareren at forsvare sin klient
En lovændring fra 2009 med hemmelige retsmøder og særlige advokater har gjort det muligt for PET at fremlægge materiale også fra tvivlsomme samarbejdspartnere i udlandet


 Da integrationsminister Birthe Rønn Hornbech (V) på Danmarks befrielsesdag, den 5. maj 2009, tog ordet under Folketingets første- behandling af regeringens lovforslag om at kopiere en britisk model med lukkede retsmøder og særlige advokater, kom hun i slutningen af sin tale med en indrømmelse:
»Skal man have en efterretningstjeneste, der har nogen som helst værdi, skal der altså også være mulighed for, at der er oplysninger, som kan holdes hemmelige for offentligheden. Ellers er der slet ikke nogen værdi i at have et efterretningssamarbejde med andre lande.«
Rønn-citatet forklarer med få ord, hvorfor et flertal i Folketinget i foråret 2009 vedtog at ændre udlændingeloven: Hidtil havde PET været afskåret fra at fremlægge de oplysninger, der lå til grund for tjenestens mistanke mod forskellige personer for at være til fare for statens sikkerhed, og som derfor kunne administrativt udvises.
Hverken for tuneseren Slim Chafra eller for turkmenerne 'MH' og Amer Saeed fra Irak ønskede PET at fremlægge sine hemmelige oplysninger på almindelige retsmøder. Faren for læk til offentligheden var for stor, og den risiko ville PET ikke løbe. Derfor endte de alle tre med at blive løsladt.
Efter en særlig arbejdsgruppe fra juni 2008 havde overvejet spørgsmålet i otte måneder, kom forslaget om at kopiere Storbritanniens system, så det hemmelige materiale kunne fremlægges på hemmelige retsmøder, hvor hverken udlændingen eller den almindelige beskikkede advokat havde adgang. Til gengæld skulle en særlig advokat, som dog ikke måtte dele sin viden om det hemmelige materiale med den almindelige advokat, repræsentere udlændingen på de hemmelige retsmøder.
Kontradiktion
Et spørgsmål, som naturligvis rejser sig i den forbindelse, er, hvordan den almindelige advokat sammen med sin klient skal instruere den særlige advokat, når de ikke kender de konkrete beskyldninger, PET ligger inde med.
Hvis f.eks. PET har sine oplysninger fra andre tjenester bl.a. i Mellemøsten, der under afhøringer af andre terrorfængslede er kommet i besiddelse af en vis viden, har den almindelige advokat så godt som ingen muligheder for at forsvare sin klient.
Netop spørgsmålet om de særlige advokater og muligheden for kontradiktion, altså forsvarets muligheder for at imødegå myndighederne, får Jacob Mchangama, chefjurist hos Cepos, til at være betænkelig:
»Der er nogle hensyn til den nationale sikkerhed, der gør, at denne slags sager kræver særlige tiltag. Jeg er ikke overbevist om, at den britiske ordning med særlige advokater og lukket materiale formår at holde den rette balance. Ordningen har været kritiseret af de særlige advokater i Storbritannien, ligesom Den Europæiske Menneskerettighedsdomstol har givet ordningen nogle buler.«
- Hvad skal der til, for at det er i orden med retssikkerheden?
»Det er afgørende, at den særlige advokat får en reel mulighed for at forsvare den mistænkte. Det lukkede materiale og den manglende kontakt mellem den særlige advokat og den mistænkte gør det effektive forsvar svært.«
- Hvad bør offentligheden i særlig grad holde øje med  i den slags retssager?
»Domstolene får en afgørende rolle med at sikre den rette balance mellem retssikkerhed og beskyttelse af sensitivt materiale,« svarer Jacob Mchangama.
Da Institut for Menneskerettigheder (IMR) i 2009 udarbejdede sit høringsforslag til Birthe Rønn Hornbechs lovændring, var det også med de særlige advokater i fokus. Det bliver »helt afgørende« mente IMR, »at de særlig sikkerhedsgodkendte advokater har adgang til ikke ubetydelige ressourcer ikke blot i form af tid og adgang til et reelt vederlag for den med sagernes behandling forbundne tid, men også til særlige sagkundskab om området«.
I Storbritannien er der således efter kritik fra de særlige advokater afset midler til »et selvstændigt sekretariat, der bistår advokaterne, ligesom disse anvender meget betydelig tidsmæssige ressourcer på sagerne,« tilføjer IMR i sit høringssvar.

