’Jeg ved jo godt, hvad der venter’
42-årige Brian Klemmensen fra Løgstør mistede sit job, da møbelfabrikken lukkede for tre år siden. Nu står han til at miste al indtægt, hvis ikke han får et nyt inden årsskiftet. Dagpengene slutter, og kontanthjælp kan han først få, når han har solgt hus og bil
På grund af den forkortede dagpengeperiode mister Brian Klemmensen retten til at modtage dagpenge, og han frygter, at han til den tid må sælge hus og bil for at overleve

Brian Klemmensen har netop fået forlænget sine dagpenge for endnu et halvt år. Derefter er det slut, for til nytår bliver dagpengeperioden halveret fra fire til to år, og Brian Klemmensen har allerede været arbejdsløs i tre. Ideen er, at den afkortede periode skal skubbe folk tilbage i job.»Men som situationen er nu i Nordjylland, så er det ikke så nemt at finde arbejde. Der kommer heller ikke flere arbejdspladser af, at de afkorter perioden. Så det er ikke så pokkers nemt,« siger Brian Klemmensen.Han er 42 år og bor i Løgstør ved Limfjorden. Egentlig er han butiksuddannet fra Brugsen, men han blev træt af de sene arbejdstider og weekendarbejdet, så i stedet fik han arbejde i produktionen på en møbelfabrik i Fjerritslev, RBM møbler.Han nåede at være der et par år, så blev fabrikken opkøbt af en svensk koncern, der flyttede hele produktionen til Småland.I juli 2009 var det slut, og omkring 80 mennesker mistede deres arbejde. Herunder Brian Klemmensen.Siden da har han søgt job på andre fabrikker. Han har søgt tilbage på butiksområdet, i Netto, hvor han tidligere har arbejdet. Og han er kørt ud og har snakket med cheferne og de ansvarlige for at høre, om der skulle dukke noget op.»Nogle steder bliver man skrevet op, andre steder får man at vide ’kom igen om et par måneder’, og nogle steder får man et skema, man skal udfylde. Så ryger man nok ind i en bunke og ligge med de andre.«»Jeg har også søgt i Aalborg og mod Viborg, så det er ikke bare fordi, jeg holder mig til Løgstør og deromkring.«Han har sågar kigget på andre brancher.»Efter hvad jeg kan forstå på fagforeningen, så er det mest inden for bygge og anlæg, der kunne være en mulighed. Men det er jo også folk med uddannelse, som de vil have.«Næste stopHjælpen fra A-kassen i 3F har heller ikke kastet noget af sig endnu. Brian Klemmensen har været to gange i virksomhedspraktik i en måned, den ene gang i en Netto, men det førte ikke til job. Han har også været et halvt år i løntilskud som tjener på en restaurant i Løgstør, og det giver ind imellem lidt arbejde, når de står og mangler til et selskab.»Det er ikke voldsomt mange timer,« siger Brian Klemmensen. Og slet ikke nok til at optjene en ny dagpengeperiode, når den gamle løber ud til årsskiftet.»Det er ikke så rart at gå og vente på. Jeg ved jo godt, hvad der vil ske, hvis jeg ryger ud. Så er det kontanthjælp.«Men inden han kan få glæde af kontanthjælp, bliver han formentligt nødt til at sælge sit hus og sin Volkswagen Bora. Man kan nemlig ikke få kontanthjælp, hvis man har en formue på mere end 10.000 kr., og her tæller bil og bolig også med. Det er ikke noget, han har snakket med A-kassen om endnu, men da nogle af Brian Klemmensen bekendte røg på kontanthjælp, fik de netop at vide, at de skulle sælge huset først. Så blev det regnet ud, hvor mange måneder de omtrent ville have penge til.En anden kammerat på kontanthjælp går og bruger af sin opsparing for at overleve.»Så har man gået og sparet sammen hele sit liv for at få et godt hus, og så kan man pludselig risikere at skulle sælge det hele eller måske forære det væk. Det er ikke særligt nemt at sælge hus lige for tiden. Så det kan blive aktuelt at sætte til en noget lavere pris, end man ellers ville for at få det solgt,« siger Brian Klemmensen. Det næste, der skal ske, er et forløb hos jobcentret, hvor man laver et særligt målrettet forløb for folk i samme situation som Brian Klemmensen. Her skal de sætte sig sammen ned og se, hvad der er af muligheder.»Jeg håber, man kan være så heldig at finde noget ad den vej og så komme i gang igen.«
