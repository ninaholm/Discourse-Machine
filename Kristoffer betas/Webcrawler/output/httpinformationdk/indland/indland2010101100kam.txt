1.100 kameraer stopper ikke kriminalitet
Det virker muligvis på hærværk og hjælper opklaringsarbejdet, men ellers er der solid dokumentation for at videoovervågning ikke virker præventivt på kriminalitet. Alligevel er det en central del af regeringen og oppositionens ghettostrategi


 De sidder i kældre, vaskerier og opgange, men selv om 1.100 små kameraer lyder af meget for et enkelt boligområde, føles det ikke så voldsomt, forsikrer Adam Vangtorp, der er overordnet chef for boligselskaberne i Tingbjerg nær København.
»Alle dem, jeg har hørt om, har været meget glade for kameraerne,« siger han og remser fordelene op: »Beboerne føler sig trygge, politiet får materiale, de kan bruge i opklaringsarbejdet, og det virker også, som om det hjælper på hærværk.«
Det er særlig omfanget af graffiti-hærværk, brandstiftelser og tyverier, der er faldet siden 2008, men Adam Vagntorp, mener dog ikke, det kun skyldes overvågningskameraerne.
»De er jo blot et enkelt værktøj fra en hel værktøjskasse. Videoovervågning alene rykker jo ikke noget - det er vi godt klar over.«
Står det til regeringens ghettostrategi og SF og Socialdemokraternes nye ghettoudspil, skal alle landets udsatte boligområder intensivere videoovervågningen af deres beboere i lighed med Tingbjerg. »Først og fremmest virker det præventivt,« som S og SF skriver i deres udspil.
»Jeg gad godt at vide, hvor de har den viden fra,« siger Peter Lauritsen, ekspert i overvågningsstudier ved informations- og medievidenskab på Århus Universitet.
»Det fremgår i hvert fald ikke i nogen af de undersøgelser, jeg har læst. Den præventive effekt ved videoovervågning er ret dårlig - det er ikke sikkert, det forhindrer ballade på det sted, de er sat op, og hvis det gør, forhindrer det jo ikke bøllerne i at gå andre steder hen og lave ballade.«
Ifølge forskningen virker videoovervågning dårligt på personfarlig kriminalitet - vold, drab, voldtægt - men lidt bedre mod biltyveri og hærværk, selv om det ifølge Peter Lauritsen kan være svært at afgøre, om det lige er kameraernes skyld, da overvågningstiltaget sjældent står alene mod problemerne.
Den samme vurdering lyder fra Anders Albrechts-lund, der ligeledes forsker i overvågning ved Aarhus Universitet
»I forhold til den viden, vi har om videoovervågning, er der ikke grund til at være optimistisk om, at det vil løse nogen problemer, og umiddelbart synes jeg, det virker som den forkerte vej at gå,« siger han og peger på, at tryghedsundersøgelserne heller ikke er entydige.
»Der er mange eksempler på, at folk føler sig mere utrygge ved videoovervågning,« siger han, og Peter Lauritsen supplerer: »Og så kan man også overveje, hvilket signal man sender til de ressourcestærke borgere, man så gerne vil have i de her områder, når de kommer ud og ser, at kvarteret er fyldt med overvågningskameraer.«
Forskernes betænkligheder er ikke nye. Tilbage i 2007 udkom således en af de mest omfattende rapporter om emnet, da det svenske kriminalpræventive råd gennemgik samtlige undersøgelser af gadebelysning og kameraovervågning gennem de sidste 30 år. Her viste det sig meget klart, at der ikke findes nogen dokumentation for, at kameraovervågning nedbringer kriminalitet. Faktisk påpegede rapporten, at effekten var større ved at øge gadebelysningen. Alligevel er politikerne - herunder også S og SF - ikke i tvivl: Det virker.
- I skriver, at det først og fremmest virker præventivt. Hvor har I det fra?
Retsordfører i SF Karina Lorenzen: »Vi har nogle ret gode erfaringer fra Skallerup i Nordjylland, hvor et boligselskab på eget initiativ satte kameraer op og lavede en socialplan, og her oplevede man et fald i ubehagelige episoder. Man bliver nødt til at anerkende, at beboerne i disse områder gerne vil føle sig trygge.«
- Er det ønskværdigt at et sted som Tingbjerg har 1.100 overvågningskameraer?
»Man bliver nødt til at anerkende, at der er beboere i de her områder, der lever med en utryghed, de ønsker at komme til livs og derfor sætter kameraer op. Jeg kan ikke være bekendt at sidde i mit velfriserede parcelhuskvarter med ligesindede og sige, at man ikke skal sætte overvågning op.«
lla@infomation.dk

