’Mere undervisning kræver flere penge’
De studerende glæder sig over, at Københavns Universitet lover flere timers undervisning, men frygter, at minimumstimetallet vil resultere i større hold. Heller ikke de videnskabelige ansatte tror, forslaget vil blive til virkelighed uden flere penge til lærerkræfter


 Der er godt nyt til de studerende på Københavns Universitet (KU) i dagens udmelding fra universitetets rektor Ralf Hemmingsen. Han lover fremover minimum 12 timers undervisning om ugen på bacheloruddannelserne.
Dermed retter KU ind og imødekommer de studerende, som i årevis har protesteret over for få timer. Og den udmelding er de studerende glade for.
»Det her burde være kommet for lang tid siden, men jeg er tilfreds med, at universitetet endelig erkender, at der er et problem og tilkendegiver, at de er villige til at gøre noget ved det,« siger Bjarke Lindemann Jepsen, der er formand for Studenterrådet på Københavns Universitet.
Det er især de studerende på humaniora og samfundsvidenskab, der har klaget over for få timer.
Ledelsen på KU vil fra næste år sikre et minimumstimetal på otte timer og i de kommende år hæve bundgrænsen til 12 timer. Og udmeldingen fra rektor er kun et skridt på vejen, understreger Bjarke Lindemann Jepsen. De studerende vil se handling og mere undervisning.
»Nu skal intentionerne omsættes til mere undervisning, så nuværende og fremtidige studerende får en bedre uddannelse,« understreger han.
Store hold
Og det kan godt blive et problem. For de timetal, som universitetet lover, kan medføre kæmpehold, og den undervisningsform opfylder ikke intentionerne omkring at løfte kvaliteten af undervisningen, mener Henrik Prebensen, der er mangeårig fællestillidsmand for underviserne på Det Humanistiske Fakultet på KU.
»Intentionerne er gode nok, men realiteterne ligger langt fra det, man forestiller sig at gøre. Jeg tror ikke, der er penge nok. Hvis man vil øge timetallet, må man ansætte flere lærere. Og derfor vurderer jeg på basis af beregninger, at man skal have cirka 15.000 kroner mere pr. studerende i taxameterpenge. Ellers er dette forslag ikke realistisk,« siger han.Hvis ikke der kommer flere penge, skal universitetet finde den store sparekniv frem og gennemfrisere budgettet, forudser han.
»Det kan måske godt lade sig gøre på jurastudiet og på de samfundsvidenskabelige uddannelser. Men jeg tror ikke, det kan hænge sammen på de naturfaglige studier, som er meget mere lærerintensive. Og det kan slet ikke lade sig gøre på de humanistiske uddannelser. Man får intet ud af en undervisningstime i et sprogfag, hvor der sidder 100 mennesker i samme lokale,« siger Henrik Prebensen.
Skoleskema
Bjarke Lindemann Jepsen sender finansieringsproblemet videre til politikerne og universitetsledelsen.
»Minimumstimetallet må ikke betyde, at forelæsningssalene bare bliver gjort større, så der kan sidde flere. Kvaliteten skal sikres, og det er jeg sikker på, at universitetet er klar til at indfri,« siger han og tilføjer:
»Jeg anser det som universitetets opgave at sikre, at undervisningen er forskningsbaseret, at der er fornuftig vejledning, at undervisningsholdene ikke er for store, og at der er nok undervisere til at løfte byrden.«
Ud over minimumstimetallet på bacheloruddannelserne spiller Københavns Universitets ledelse også ud med et forslag om at lave vejledende ugeplaner for en 37-timers uge til de studerende. Universitetet vil fra 2013 lave skemaer over de forventede aktiviteter, samt forslag til, hvad de studerende kan bruge tiden til, når der ikke er undervisning. Og den nyskabelse hilser de studerende velkommen.
»Jeg hæfter mig ved, at det er vejledende ugeplaner og ikke et skoleskema, der binder den studerende, men et oplæg til, hvordan man kan skrue sin hverdag sammen. Man har stadig ansvar for sin egen læring. Det afgørende er, at vi nu får en rettesnor for, hvordan man kan tilrettelægge sin uge,« siger Bjarke Lindemann Jepsen og advarer ledelsen på KU:
»Den her debat har været syltet i mange år, og det her er et første skridt på vejen. Men vi kan sagtens blive mere ambitiøse og skrue timetallet endnu højere op.«

