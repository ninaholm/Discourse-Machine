Langsomme kvote 2-studerende



 
	For første gang er der nu kommet dokumentation for, at kvote 2-studerende på universitetet vitterligt er længere om at gøre deres studier færdige end kvote 1-studerende. Knap fem måneders forskel. I et svar til Folketinget oplyser uddannelsesminister Morten Østergaard (R), at de studerende, der alene er blevet optaget på deres karaktergennemsnit (kvote 1) i gennemsnit bruger seks år på at fuldføre deres kandidatgrad, mens kvote 2-studerende bruger 6,4 år. På den baggrund kritiserer Venstre, at ministeren har valgt at give kvote 2-optaget fri, så universiteterne selv bestemmer, hvor mange de optager.

	»Ministeren har skruet op for kvote 2-optaget med forklaringen, at det er mere modne og mere målrettede studerende. De nye tal viser, at det ikke er tilfældet«, siger Venstres SU-ordfører, Mads Rørvig, til Politiken.

	Morten Østergaard mener imidlertid, at det er at overfortolke tallene, hvis man mener, at karaktergennemsnit alene er den bedste måde at optage på. Andre analyser viser nemlig, at frafaldet er lavere blandt studerende, der er optaget gennem kvote 2.

	Størst forskel er der på Aarhus Universitet, hvor kvote 1-studerende er mere end otte måneder hurtigere færdige end kvote-2 studerende. Eneste undtagelse er RUC, hvor kvote 2 er en måned hurtigere færdige end kvote 1.

	Der er ingen forskel på professionshøjskolerne, og på erhvervsakademierne er det kvote 2-studerende, der bliver hurtigst færdig.

