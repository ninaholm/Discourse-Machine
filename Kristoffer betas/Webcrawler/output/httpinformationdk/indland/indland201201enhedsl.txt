Enhedslisten i opgør om topskat
Udmeldingerne om, at Enhedslisten kan acceptere lempelser af topskatten, vækker kritik i partiets hovedbestyrelse. Tanken strider imod partiets grundlæggende principper, lyder det


 Hvis Enhedslisten accepterer lempelser i topskatten, får partiet et alvorligt forklaringsproblem over for sine vælgere. Det mener en række medlemmer af partiets hovedbestyrelse, som kritiserer Johanne Schmidt-Nielsen og gruppeformand Per Clausens udtalelser om, at partiet ikke vil afvise at lægge stemmer til en skattereform, der indebærer lempelser i topskatten.
»Det er absurd at snakke om skattelettelser til folk, der i forvejen har en høj indtægt,« siger bestyrelsesmedlem Bjarne Thyregod, der mener, at tanken om lettelser i topskatten strider mod partiets grundlæggende princip om, at de bredeste skuldre skal bære den tungeste byrde.
»Hvis vi går med på det, får vi store forklaringsproblemer over for de vælgere, der holder fast i vores hidtidige politik.«
Bjarne Tyregod mener ikke, at det vil være realistisk at indføre tilsvarende ændringer i skattesystemet, som kan kompensere for lempelserne, og han kalder den manglende afvisning af forslaget for »absurd«. Jens Otto Madsen er enig:
»Jeg kan ikke forestille mig, at Enhedslisten vil være med til at hæve bundfradraget for til gengæld at få lempelser af topskatten. Det er decideret borgerlig politik,« siger han.
Umulig kompensation
Reaktionerne kommer efter, at Dansk Metal i sidste uge fremlagde et forslag om at hæve topskattegrænsen med 40.000 kroner, så en kvart million danskere slipper for at betale 15 procent i topskat. Gruppeformand Per Clausen sagde efterfølgende, at Enhedslisten ikke vil afvise at acceptere lempelser af topskatten, og samme budskab blev gentaget af Johanne Schmidt-Nielsen i går.
Helge Bo Jensen, som også er medlem af partiets hovedbestyrelse, er uforstående over for partitoppens udmeldinger, fordi Enhedslisten traditionelt arbejder for at få en større lighed gennem skattesystemet.
»Hvis vi skal have mere lighed, er det i bunden, der skal lempes og ikke i toppen,« siger han.
Ifølge Bjarne Thyregod er det helt åbenlyst, at partiet ikke vil afvise forslaget som led i en større forhandlingsstrategi. Han mener dog, det sender et helt forkert signal til partiets vælgere.
»Folk, der har hårde job med dårlige lønninger, får intet ud af det, hvis vi lemper på topskatten. Svaret er, at så skal de kompenseres på andre måder, men det bliver umuligt,« siger han.
Åben for forhandling
Gruppeformand Per Clausen giver Bjarne Thyregod ret i, at det kan blive vanskeligt at få det endelige puslespil til at falde på plads, hvis niveauet for topskatten bliver hævet.
»Jeg medgiver, at man kan gøre det kompliceret og svært for sig selv, men en tilsvarende høj millionærskat vil være en logisk løsning, og der er også flere andre måder at beskatte dem med de højeste indtægter på,« siger Per Clausen
Han tilføjer, at Enhedslisten stadig står fast på, at de personer, der tjener mere end en halv million kroner om året bør betale det samme i skat, som de gjorde i 2009.
Per Clausen understreger, at en lempelse af topskatten som udgangspunkt ikke er Enhedslistens politik, men at partiet er klar til at acceptere forslaget som et element i en større reform.
»Det er ikke nødvendigvis fornuftigt at hæve topskatsgrænsen, men det kan vi leve med, hvis der kommer tilsvarende ændringer,« siger han.
Johanne Schmidt-Nielsen peger også på, at lempelserne ikke skal ses som et udtryk for partiets egen politik, men som et tegn på, at Enhedslisten er klar til at forhandle.
»Det skal være som element i en reform, der samlet set øger ligheden,« siger hun og tilføjer, at regeringen selv har gjort det klart, at målet er en socialt, afbalanceret skattereform.
»Hvis det er udgangspunktet, vil vi gerne være med til at forhandle«.

