SF kræver svar fra V og K om Hedegaard
SF vil ikke acceptere regeringens tavshed om Dansk Folkepartis støtte til Lars Hedegaards udtalelser om muslimer. Partiet stiller derfor spørgsmål til statsministeren om sagen. 'Regeringen har et ansvar for ikke at give udemokratiske grupperinger mere kasteskyts,' siger SF


 SF kræver nu, at regeringen tager stilling til Dansk Folkepartis støtte til Trykkefrihedsselskabets Lars Hedegaards udtalelser om, at »muslimer voldtager deres egne børn«.
Etnisk ligestillingsordfører for SF, Kamal Qureshi, har således sendt et paragraf 20-spørgsmål til statsminister Lars Løkke Rasmussen, hvor han beder statsministeren om at redegøre for regeringens holdning til DF's støtte til Lars Hedegaards udmeldinger.
»Jeg vil vide, hvorfor der ikke allerede er nogen fra regeringen, der har været ude og tage skarp afstand til Dansk Folkepartis opbakning og til Lars Hedegaards udtalelser generelt. Det er ekstremt trist, at vi i 2010 kan have, at udtalelser af den karakter fra politikere som Søren Krarup og Søren Espersen kan få lov at stå uimodsagt af vores regering,« siger Kamal Qureshi.
Han mener, at regeringen har et ansvar for at ytre sig om sagen for at undgå, at »udemokratiske, ekstremistiske grupper får mere kasteskyts«.
»Hvis vi skal vinde kampen mod ekstreme religiøse grupper, så er det afgørende, at vi er meget præcise omkring, hvor vi retter kritikken hen,« siger han og uddyber:
»Generel kritik af den muslimske befolkningsgruppe giver grupper som Hizb ut- Tahrir vind i sejlene. De får nemlig opbakning, når de kan sige: Se selv, det er dét her, de danske politikere står for.«


