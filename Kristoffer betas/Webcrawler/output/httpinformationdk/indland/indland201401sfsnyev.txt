SF’s nye værdiordfører
’Jeg siger bare, at dansk kultur er langt mere end bare flæskesteg og Carlsbergs øl. Dansk kultur er også mere end en kulturkanon,’ lyder det fra SF’s nye kulturordfører, Özlem Cekic. Hun vil ’befri danskheden for en national besættelse’
SF’s nye kulturordfører Özlem Cekic opfordrer til et opgør med den tidligere VK-regering og Dansk Folkepartis kulturpolitik.


 
	Hvis SF havde håbet, hvilket er tilfældet, at udnævnelsen af Özlem Cekic til ny kulturordfører vil profilere partiet, så ser dette ud til at blive indfriet.

	Dårligt nok har den nye kulturordfører åbnet munden, før Dansk Folkepartis ditto, eller såkaldte værdiordfører, Pia Kjærsgaard kalder hendes opgør med begrebet dansk kultur og danskhed for »primitiv«, »forfejlet« og »nedladende«.

	Selv om Özlem Cekic ikke vil tage ordet værdiordfører i sin mund, så lægger hun op til en nyfortolkning af posten som kulturordfører med snakken om at »befri danskheden for en national besættelse«. Eller netop den nyfortolkning af den ellers politisk relativt lette ordførerpost, som Pia Kjærsgaard har stået for efter sin afgang som partiformand: »For mig er det vigtigste, at SF har en kulturordfører, som ikke blot bygger partiets politik på nogle stærke værdier, som dansk kultur også repræsenterer – nemlig frihed, frisind og ytringsfrihed – men også et internationalt udsyn og mod til globalisering,« siger Özlem Cekic.

	Den 37-årige tyrkiskfødte sygeplejerske og forfatter til erindringsbogen Fra Føtex til Folketinget og børnebogen Ayses Pyjamasfest er da også kendt for at sin evne til at sætte en politisk dagsorden.

	Özlem Cekic, som altid har været på SF’s venstrefløj og støttede Annette Vilhelmsen under formandsvalget, fik senest – fortjent eller ufortjent – skylden for den såkaldte Carina-effekt. Nemlig modviljen mod størrelsen af kontanthjælp og lignende sociale ydelser. Alt sammen forbi Özlem Cekic i 2011 foreslog at bruge satspuljemidlerne til julehjælp. Hvilket fik Liberal Alliances Joachim B. Olsen til at kalde det en hån mod millioner af fattige mennesker, inden han sluttede af med: »Jeg brækker mig«.

	Da Özlem Cekic fremdrog den anonyme bistandsklient »Carina«, viste denne og sønnen dog at havde knap 16.000 kroner om måneden efter skat.

	Resten er historie.

	I dag opfordrer Özlem Cekic så til et opgør med den tidligere VK-regering og Dansk Folkepartis kulturpolitik.

	»Dansk kultur er langt mere end bare flæskesteg og Carlsbergs øl. Dansk kultur er også mere end en kulturkanon. Derfor er det vigtigt at understrege, at dansk kultur ikke er det, som ekskluderer – men det som inkluderer. Det er det, som bygger broen og ikke splitter befolkningsgrupper op mod hinanden, som man gjorde gennem 00’erne,« siger kulturordføreren.

	Özlem Cekic, der som 20-årig blev gift i et arrangeret ægteskab, hun seks år senere brød ud af, advarer mod at hænge fast i traditionerne og frygter ikke globaliseringen.

	»H.C. Andersen rejste ud og blev påvirket. Bertel Thorvaldsen tog ud. Jacob Holdt. Dansk kultur er i den grad påvirket af verdenen omkring os. Vi har ikke nok i os selv. Den konservative nationalisme, man dyrkede i 00’erne, hvor man spillede grupperne ud mod hinanden, har skabt had. Det har ikke skabt dialog. Og hvis der er noget, kulturen skal bruges til, så er det at skabe dialog. Jeg ser ikke globaliseringen som den store trussel. Tværtimod. Når jeg ser de tusindvis af borgere med rødder i både europæisk og ikkeeuropæiske lande, så er de da med til at berige dansk kultur,« siger Özlem Cekic.

	Selv om Özlem Cekic ikke er vokset op med finkultur, forstået som hverken Den Kongelige Ballet eller Teater, så har hun været storforbruger af bibliotekerne.

	SF’s kulturordfører husker, at den første danske roman, hun læste, var Hans Scherfigs Det forsømte forår. Özlem Cekic, som er kurder, læste dog også kurdiske bøger samt så kurdisk film og hørte kurdisk musik i sit forsøg på af finde sine rødder efter at være kommet til Danmark som tiårig. Hvilket hun netop mener understreger styrken i den danske kultur.

	»For mig er dansk kultur i en udvikling, hvor den fornyer sig. Der dukker noget nyt op, som kun beriger dansk kultur. Jo mere mangfoldighed, jo bedre er det for dansk kultur. Det er ikke et enten-eller. Hvilket kulturpolitikken har handlet for meget om. Skal vi have et juletræ eller ej? Gu’ fanden skal vi det. Men vi skal også have en Ramadanmiddag. Den ene truer ikke den anden,« siger Özlem Cekic.

	I år fejrede den muslimske kulturordfører for første gang jul og vandt mandelgaven (en marcipangris). Derfor kalder SF’s ny kulturordfører det en »kulturpolitisk sejr« for SRSF-regeringen, at homoseksuelle og lesbiske nu kan blive viet i kirken:

	»Det kendetegner nemlig dansk kultur, at der er frihed til forskellighed. Der er det frisind og den rummelighed, at vi ikke definerer, hvem du skal giftes med, hvilket tøj du skal gå i, og hvilket sprog du må tale på gaden. Når Pia Kjærsgaard snakker om, at man skal tale dansk på danske gader, så virker det jo nærmest som det tidligere DDR, hvor en agent går rundt og lytter. Der har vi en helt anden tradition«.

