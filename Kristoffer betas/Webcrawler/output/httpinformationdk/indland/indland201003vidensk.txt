Videnskabsminister dropper private universiteter
Den nye videnskabsminister, Charlotte Sahl-Madsen (K), vil ikke gå videre med sin forgængers idé om at indføre private universiteter i Danmark. Dermed varsler 
hun en ny kurs på universitetsområdet – til stor glæde for oppositionen


 Videnskabsminister Charlotte Sahl-Madsen (K) dropper efter få uger på posten planerne om at indføre private universiteter i Danmark. Dermed gør hun op med et af forgænger Helge Sanders (V) store projekter, som har været flere år undervejs. 
Den nye kurs fremgår af Charlotte Sahl-Madsens svar på et spørgsmål fra Enhedslistens Johanne Schmidt-Nielsen: 
»For nærværende agter jeg ikke at arbejde videre med spørgsmålet om private universiteter,« skriver ministeren. 
Over for Information forklarer ministeren, at hun vil prioritere andre områder »Jeg synes, der er andre ting, der er vigtigere end at få private universiteter i Danmark. Så det er ikke noget, der står øverst på min ønskeseddel,« siger ministeren.
Et af Helge Sanders argumenter for at indføre private universiteter i Danmark var, at det ville kunne styrke samarbejdet mellem universiteter og erhvervsliv. Men det er ikke nødvendigt med private universiteter for at forbedre samarbejdet, mener den nye minister:
»Med de rammer, der er på universiteterne i dag, kan vi sagtens styrke samarbejdet med det private erhvervsliv. Det er universiteterne allerede godt i gang med,« siger hun og henviser til de mange eksterne forskningsmidler, som universiteterne i disse år skaffer hos de private. 
Charlotte Sahl-Madsen har selv en fortid i Danfoss, og har derfor indgående kendskab til samspillet mellem universiteter og det private erhvervsliv. 
Gratis uddannelse
Kritikerne af forslaget om private universiteter var især bange for, at det ville gøre op med princippet om gratis uddannelse i Danmark. De kan nu være mere trygge.
»Jeg mener, at vi har en lovgivning i dag, der leverer den uddannelse og forskning, vi har brug for – ud fra vores princip om gratis uddannelse. Derfor lægger jeg forslaget på hylden,« siger Charlotte Sahl-Madsen. Oppositionen tager da også vældig godt imod ministerens udmelding.
»Det er en stor sejr for det danske uddannelsessystem og princippet om gratis uddannelse til alle,« siger Enhedslistens Johanne Schmidt-Nielsen og tilføjer:
»Det betyder, at vi nu kan koncentrere os om de ting, der er vigtige – eksempelvis at sikre den frie forskning. I stedet for at skulle bruge tid på en tåbelig Helge Sander-idé.« Socialdemokraternes forskningsordfører, Kirsten Brosbøl, er også glad:
»Jeg kan kun glæde mig over, at den nye minister lægger afstand til sin forgænger på det her område. Og jeg håber, at hun holder fast i sit synspunkt – også selv om der måtte komme andre signaler fra regeringens top,« siger hun. 
Også formand for Danske Universiteter og rektor på Syddansk Universitet, Jens Oddershede, er begejstret:
»Det er en meget klog beslutning af ministeren. Vi kan fint bruge vores kræfter på noget andet, og private universiteter vil ikke bidrage med noget, vi andre ikke kan tilbyde i forvejen,« siger han.
Ikke overrasket
I Helge Sanders parti, Venstre, er forskningsordfører Malou Aamund ikke forundret over, at den nye videnskabsminister prioriterer andre ting end sin forgænger:
»Jeg er sådan set enig i, at der er andre ting, der er vigtigere at kaste sig over lige nu,« siger Malou Aamund, som heller ikke er helt begejstret for Helge Sanders forslag. 
»Der er både gode og dårlige ting ved forslaget. Det dårlige er det med brugerbetalingen. Vi er imod brugerbetaling,« siger Malous Aamund, som dog håber, at den nye minister ikke helt afviser tanken om private universiteter i Danmark.
»Hvis eksempelvis Harvard eller Cambridge kommer og siger, at de kan lave en uddannelse herhjemme for de samme penge, som de danske universiteter gør, vil det da være synd, hvis vi hænger i bremsen. Man skal passe på ikke at have for meget berøringsangst,« siger hun.
Ny stil
I oppositionen håber man, at meldingen fra den nye minister samtidig er et varsel om flere ændringer på universitetsområdet:
»Det tyder på, at vi har fået minister med egne holdninger, når hun efter så kort tid på posten fuldstændig begraver den drøm, som Sander har arbejdet på i lang tid. Det er befriende, at hun har egne holdninger og ikke bare fortsætter den samme linje for at være loyal. Så må vi håbe, at det også kommer til at gøre sig gældende på andre områder,« siger Johanne Schmidt-Nielsen. 
Socialdemokraternes Kirsten Brosbøl er enig. Hun vil dog vente med at lægge alt for meget i udmeldingen fra ministeren.
»Det er glædeligt, men det er ikke sikkert, at det betyder, at der kommer ændringer på mange områder fra ministerens side. Måske er det her bare udtryk for, at Helge Sander har været alene med sit projekt,« siger Kirsten Brosbøl.

