’Etisk Råd er ude af trit med virkeligheden’
Det er ikke helt gratis, når Etisk Råd konsekvent tager afstand fra den teknologiske udvikling inden for reproduktion. For dermed er Rådet med til at bremse mulighederne for alternative familieformer, mener flere eksperter, fagfolk og organisationer, der desuden kritiserer rådet for ikke at have tilstrækkelig føling med den praktiske virkelighed
Flere eksperter og fagfolk finder det problematisk, at Etisk Råd via dets retorik er med til at stigmatisere familier, der har valgt en anden løsning end den traditionelle kernefamilieløsning.


 Når Etisk Råd i den offentlige debat går imod den teknologiske udvikling inden for reproduktion med udtryk som »morbidt« og »anstødeligt«, påvirker det ikke kun befolkningens holdning til alternative familieformer – de er ligefrem med til at bremse og forsinke tidssvarende lovændringer, lyder kritikken fra flere eksperter, fagfolk og organisationer. Blandt andre formand for Dansk Fertilitetsselskab og leder af fertilitetsafdelingen på Odense Universitetshospital, Karin Erb.
»Jeg synes bestemt, at man skal have en folkelig debat omkring de her sager, men når Rådet går ud med den slags bombastiske udtalelser, bremser de udviklingen mod både en større folkelig accept af nye familieformer, men ikke mindst er de med til at forsinke den teknologiske og lovgivningsmæssige udvikling,« siger Karin Erb og nævner som eksempel diskussionen om krydsdonation, der i 2006 nåede Folketinget. Lovforslaget gik på at lade fertile kvinder donere æg til andre kvinder i modsætning til tidligere, hvor det kun var kvinder i behandling der kunne donere deres æg. Men først i 2012 blev det lovligt.
»Etisk Råd var meget imod krydsdonation, og var temmelig højlydte omkring deres forbehold – og som ventet blev loven derfor heller ikke vedtaget. Først nu, seks år efter, blev det lovligt, selvom intet har ændret sig,« siger Karin Erb. Hun ser forløbet som et godt eksempel på, hvordan Etisk Råd spændte ben for noget, som vi i dag synes er helt legitimt og etisk forsvarligt.
»Havde det ikke været for deres bombastiske udtalelser, var det blevet indført for længe siden – i øvrigt til stor gavn for mange ufrivilligt barnløse,« siger Karin Erb.
I sidste uge beskrev Information, hvordan flere og flere ufrivilligt barnløse benytter sig af rugemødre i jagten på at få børn, og i den forbindelse afviste og kritiserede Etisk Råd flere eksperters forslag om at åbne for lovgivningen på området.
Mangler føling med praksis
Men debatten omkring rugemødrene er et klassisk eksempel på, hvordan Etisk Råd lukker øjnene overfor den virkelighed, de ikke billiger, mener adjunkt på Aalborg Universitet, Stine Willum Adrian, som har skrevet ph.d. om brugen af assisteret befrugtning på sædbanker og fertilitetsklinikker.
»Problematikken omkring rugemødre er meget, meget kompleks, og man skal selvfølgelig tænke sig godt om, før man haster ud og ændrer reglerne. Men uagtet af, hvad Etisk Råd ellers mener om fænomenet, er det som minimum nødt til at anerkende, at det findes og dermed også forholde sig til problematikken på en lidt mere åben og løsningsorienteret måde i stedet for blot at affeje det fuldstændig som ’etisk forkert’,« siger hun.
Ifølge kritikerne er det ligeledes et problem, at Etisk Råd udtaler sig om emner, de ikke fagligter klædt tilstrækkeligpå til at kunne mene noget kvalificeret om. Det mener blandt andre leder af Danmarks største fertilitetsklinik, Copenhagen Fertility Center, Svend Lindenberg:
»Der er bestemt nogle af de beslutninger og udmeldinger, rådet kommer med, hvor det står lysende klart for os praktikere, at de tager udgangspunkt i for ringe viden. De har jævnligt slet ikke rodfæste i den virkelighed, vi og vores patienter står i,« siger Svend Lindenberg. Også Stine Willum Adrian oplever, at rådet udtaler sig om ting, de ikke har nogle særlige forudsætninger for at vide noget om. Hun nævner en hændelse fra marts i år, hvor teolog og medlem af Etisk Råd Mickey Gjerris i forbindelse med diskussionen om insemination af allerede befrugtede æg, kritiserede forslaget, som han kaldte »noget sært noget«, hvor man »kaster lige rigeligt rundt med cellerne«.
Men ifølge Stine Willum Adrian er hans udtalelser et udtryk for manglende faglig indsigt.
»Den slags vrøvl siger man kun, hvis man ikke ved, hvad man taler om. Hvis Mickey Gjerris vidste, med hvor stor omhu man behandler celler ude på klinikkerne, ville han ikke bruge den retorik,« siger hun.
»Som jeg oplever det, ved rådet egentlig ikke, hvad der sker på fertilitetsklinikkerne, for de snakker ikke med dem, det handler om: Dem, der er i behandling, og det personale, der til dagligt står på klinikkerne og håndterer de her problemstillinger. Og så bliver det meget hurtigt meget normativt.«
Det har ikke været muligt at få en kommentar fra formand Jacob Birkler eller næstformand Ester Larsen. Men teolog og medlem af Etisk Råd Mickey Gjerris slår fast, at Rådets medlemmer er frit stillet til at mene og udtale sig, som de vil:
»Nogle medlemmer af Etisk Råd bliver ofte kontaktet af journalister, men vi er selvfølgelig forskellige i Rådet – nogle er mere konservative end andre, og vi skal selvfølgelig have lov til at udtale os som privatpersoner,« siger Mickey Gjerris.
Og når Etisk Råd reelt kommer med anbefalinger, må man lytte til argumentationen i stedet for at gøre sig til offer, siger han:
»Man må godt være uenig, men så må man jo bare argumentere imod. Det er ikke vores job at gå på listefødder.«

