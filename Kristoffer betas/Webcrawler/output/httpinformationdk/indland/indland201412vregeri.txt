V: Regeringens udlændingestramning kan føre til konventionsbrud
Med forslaget om, at krigsflygtninge først skal have familiesammenføring efter et år, vil regeringen stramme reglerne så meget, at det kan ende med konventionsbrud. Det mener Venstres Karsten Lauritzen, der derfor tøver med at stemme for forslaget
Selv om regeringen forsøger at gøre det muligt at sende flygtninge retur til Syrien efter et år eller to, tror Venstres integrationsordfører, Karsten Lauritzen, ikke på, at det kommer til at ske.


 Traditionelt er det venstrefløjen, der anklager Venstre for at ville føre en så hård udlændingepolitik, at det kan være på kant med konventionerne. Men i forhold til regeringens nye forslag om at stramme asylreglerne for krigsflygtninge er der vendt op og ned på de sædvanlige positioner på udlændingeområdet.
Efter gårsdagens samråd om lovforslaget siger Venstres integrationsordfører, Karsten Lauritzen, til Information, at partiet fortsat ikke har besluttet, om det stemmer ja til lovforslaget. Det skyldes blandt andet, at partiet er usikker på, om den del af lovforslaget, som handler om familiesammenføring, er i strid med Den Europæiske Menneskerettighedskonvention – hvilket flere organisationer og eksperter har peget på kan være tilfældet.
»Selv om justitsministeren understregede på samrådet, at asyllovforslaget holder sig inden for konventionerne, så er vi ganske overbeviste om, at familiesammenføringsdelen kan være problematisk i forhold til Danmarks internationale forpligtelser,« siger Karsten Lauritzen med henvisning til, at krigsflygtninge med det nye lovforslag først skal have krav på familiesammenføring efter et års ophold i Danmark.
Venstre mener derfor også, at det juridiske grundlag for forslaget bør undersøges nærmere, inden Folketinget stemmer om lovforslaget.
Karsten Lauritzen hæfter sig ved, at en række organisationer har kritiseret den del af lovforslaget, der handler om familiesammenføring. Advokatrådet mener ikke, der er »saglige grunde« til at indføre lovforslaget, mens blandt andet Amnesty og Dignity – Dansk Institut mod Tortur vurderer, at det er i strid med Den Europæiske Menneskerettighedskonvention at nægte flygtninge familiesammenføring det første år. Karsten Lauritzen fremhæver særligt, at Advokatrådet »normalt er apolitiske og kun vurderer de juridiske elementer i lovforslaget«.
»Det er ikke nogen hemmelighed, at Venstre har regeringsambitioner. Derfor vil vi ikke være med til at stemme for en lov, der kan være i strid med konventionerne, og som kan skabe problemer for os senere hen,« siger han.
Justitsministeriet afviser
Justitsministeriet afviser, at lovforslaget er i strid med konventionerne. Det pointerer ministeriet i lovbemærkningerne til forslaget. Her henviser ministeriet til, at der bliver tale om en ordning, der ikke permanent »afskærer adgangen til familiesammenføring«. Samtidig henviser ministeriet til, at der så vidt vides ikke findes retspraksis ved Den Europæiske Menneskerettighedsdomstol, som kan sammenlignes med den foreslåede ordning for krigsflygtninges ret til først at få familiesammenføring efter et år. Men det er ministeriets vurdering, at der ikke er grund til at tro, at Danmark skulle tabe en eventuel sag ved domstolen.
Jurister med kendskab til udlændingeret har ellers tidligere slået fast over for Information, at den del af asyllovforslaget, der handler om familiesammenføring, kan være i strid med Den Europæiske Menneskerettighedskonvention, nærmere bestemt artikel 8, der handler om familiers mulighed for at være sammen.
Lektor i jura Peter Starup sagde til avisen i forbindelse med førstebehandlingen af lovforslaget, at »der er rigtig meget, der taler for, at det er i strid med menneskerettighedskonventionens artikel 8«.
Og adjunkt ved Aalborgs Universitets juridiske afdeling Jesper Lindholm udtalte, at: »det vil være ansvarligt af Folketinget at afvise denne del af lovforslaget (familiesammenføringsdelen red.) for at undgå tvivlen om brud på Danmarks internationale forpligtelser«.
Politisk makværk
Formand for de radikale Morten Østergaard har til en række medier i forbindelse med en rundrejse til verdens næststørste flygtningelejr, Zaatari-lejren i Jordan, netop udtalt, at der vil gå lang tid, inden de syriske flygtninge kan vende hjem.
»Der er jo ikke nogen, der tror på, at de syriske flygtninge, der kommer til Danmark kan vende hjem inden for en kort periode,« sagde Morten Østergaard blandt andet til DR.
Udtalelsen understreger ifølge Karsten Lauritzen, at lovforslaget er politisk makværk.
»Lovforslaget hviler på en forkert antagelse, nemlig at krigen i Syrien er færdig om et eller to år. Men det er altså svært at finde nogle seriøse eksperter, der mener, at situationen vil være så forbedret, at vi kan sende flygtninge retur til Syrien om to år. Det har Morten Østergaard ret i, og det gør kun lovforslaget endnu mere paradoksalt,« siger integrationsordføreren med henvisning til, at krigsflygtninge med lovforslaget tilbydes en midlertidig etårig beskyttelsesstatus, hvorefter deres sag skal genbehandles.
»Selvom regeringen forsøger at gøre det muligt at sende flygtninge retur til Syrien, tror vi ikke på, at det kommer til at ske. Erfaringer viser, at det er svært at sende flygtninge, der først har fået et tilhørsforhold i Danmark, tilbage til deres hjemland,« siger Karsten Lauritzen.
Liberal Alliance, Konservative og Dansk Folkeparti bakker alle op regeringens forslag om en stramning af asyllovgivningen.
Omvendt er Enhedslisten og SF kritiske, særligt over for den del af lovforslaget, der fratager krigsflygtninge retten til at få deres børn og ægtefælle til Danmark det første år.
Det var i går ikke muligt at få en kommentar fra justitsminister Mette Frederiksen (S) angående Karsten Lauritzens kritik.

