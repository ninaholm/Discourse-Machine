Danmark bliver fristed for kritiske skribenter
Danske byer vil gerne være fristeder for forfulgte skribenter. Friby-ordningen, som allerede er en succes i flere andre lande, kritiseres dog for at være for snæver i sin personkreds, fordi den kun giver ly til forfulgte forfattere og journalister, men ikke eksempelvis film- og teaterfolk, musikere og billedkunstnere
En novellesamling om kvinders rettigheder kostede den iranske forfatterinde Soudabeh Alishahi dyrt. Hun blev fængslet, voldtaget og tortureret. I dag bor hun i Norge sammen med blandt andet sin datter under fribyordningen, og hun tvivler på, at hun nogensinde vender tilbage til Iran.


 OSLO - Et fristed til at skrive uden angst for censur og fængsel er noget, som mange skribenter drømmer om. 
Når friby-ordningen efter al sandsynlighed træder i kraft i Danmark til sommer, kan danske byer invitere forfulgte skribenter på midlertidig visit. 
Det sker som resultat af kulturministerens lovforslag om friby-ordningen.
Men ordningen gælder kun formidlere af det skrevne ord, og det falder blandt andre Dansk Kunstnerråd for brystet.
"Der er helt klart et stort behov for at beskytte forfulgte forfattere og journalister, men via vores internationale samarbejde har vi også talrige eksempler på, at film- og teaterfolk, tegnere og billedkunstnere, samt sangere og musikere udsættes for censur," siger formanden for Dansk Kunstnerråd, Franz Ernst. 
Men kulturministeren vil først se på en eventuel udvidelse, når ordningen skal evalueres i 2009.
Fængsel og voldtægt
Som skribent under ordningen får man opholdstilladelse, en lejlighed og et stipendium mod, at man deltager i det lokale kulturliv. 
Det var et tilbud, som kom i rette tid for den iranske forfatterinde, Soudabeh Alishahi. Efter censurmyndighedernes barske behandling af hende og et fængselsophold, som også omfattede voldtægt, blev hun Norges første friby-forfatter i 2000. 
Det gav hende endelig sikkerhed og tryghed.
"Jeg ringede kun til PEN for at bede om en lille smule hjælp, men i stedet fik jeg hele friby-ordningen," fortæller hun
Ordningen, der administreres af International Cities of Refuge Network (ICORN), er en stor succes i lande som Norge, Tyskland og Mexico. Ordningen giver skribenten status som flygtning - eller i Danmarks tilfælde midlertidig opholdstilladelse - et stipendium og en møbleret lejlighed, forklarer projektleder i ICORN Helge Lunde: 
"Det vigtigste, vi kan tilbyde, er et sikkert sted til at skrive, hvad enten det er en bog eller en blog, man skriver på," siger Helge Lunde. 
For tiden har ICORN 15-20 forfattere på sin liste over anerkendte, forfulgte forfattere, som mangler et sådant sted. 
Men Soudabeh Alishahi finder det mærkeligt, at det kun er formidlere af det skrevne ord, som kan få et fristed under ordningen.
"Hvis en person står til henrettelse, er det vel lige meget, om de skriver noveller eller instruerer dokumentarfilm," siger hun.
Lokalkulturel gevinst
Men der er en gevinst for kommunerne ved at tage imod en friby-forfatter. Det er især det lokale kulturliv, som vinder ved ordningen. Skribenten forpligter sig nemlig til at stille op til arrangementer, til at gæsteundervise, skrive artikler i den lokale avis, skuespil til det lokale teater og lignende. 
"Det er meget forskelligt, hvad forfattere ønsker at få ud af ordningen. Nogle ønsker blot fred og ro til at skrive, mens andre deltager aktivt i kulturelle begivenheder i det lokalsamfund, som de havner i," siger Helge Lunde.
Forslaget ligger nu til behandling i Kulturudvalget, hvorefter det forventes besluttet i løbet af sommeren. Inden da skal politikerne blive enige om, hvorvidt det er staten eller kommunerne, der bærer udgifterne i forbindelse med invitationen.


