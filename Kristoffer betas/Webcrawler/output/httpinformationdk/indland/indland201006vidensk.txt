Videnskabsminister vil ikke sætte tal på besparelserne
Charlotte Sahl-Madsen (K) måtte i går bruge flere timer på at forklare, hvilke konsekvenser regeringens bebudede besparelser får for universiteterne. Der er mange misforståelser, men besparelserne burde ikke komme bag på nogen, mener ministeren


 Det er misforstået, at universiteterne skal spare fire milliarder kroner, lød det i går fra videnskabsminister Charlotte Sahl-Madsen (K), da hun til et debatarrangement på Københavns Universitet måtte stå på mål for regeringens genopretningspakke.
Hvor meget der reelt skal spares, kunne ministeren dog ikke præcisere.
»Vi fastholder den strategi, vi hele tiden har haft, nemlig at bruge én procent af BNP på forskning. Men det er sådan, at BNP stiger og falder, så den ene procent varierer jo,« sagde Charlotte Sahl-Madsen, der gentagne gange blev afkrævet svar på, hvor mange penge, der skal spares i kroner og øre, men lige så mange gange forklarede, at det ikke kunne hun ikke svare på.
Ministeren ønskede ikke at forholde sig til, »hvad det 'rigtige tal' er«, for »man kan ikke stille sådan et tal op«, sagde hun.
Både Københavns Universitets rektor, Ralf Hemmingsen, og Niels Lykke Jensen, der er leder af det politisk-økonomiske kontor i Akademikernes Centralorganisation havde ellers medbragt røde søjlediagrammer og dykkende grafer, som netop viste konkrete tal på besparelserne.
Fem procent på KU
Ifølge Ralf Hemmingsen kommer der på Københavns Universitet til at mangle 350 millioner kroner i 2013 sammenlignet med 2010, og det er »mildt sagt en udfordring«, sagde han og påpegede, at universiteterne nu er et skridt nærmere afgrunden.
Der skal, i forhold til 2010, spares fem procent på budgettet på Københavns Universitet i 2013, forklarede Ralf Hemmingsen, der ikke mener, at pengene kan findes ved at »sende sekretærerne lidt før hjem«, selv om spareplanen lægger op til, at pengene kan hentes på effektiviseringer.
Ministeren havde en noget anden udlægning af sagen, for ifølge hende er spareplanen netop et eksempel på, at regeringen prioriterer universiteter i verdensklasse:
»Det er min overbevisning, at universiteternes ordinære bevilling ikke falder.  I en tid, hvor vi på mange andre områder spænder livremmen ind, så prioriterer regeringen universiteterne,« sagde Charlotte Sahl-Madsen og gjorde de mange tilhøreres forvirring om op og ned i spareøvelsen komplet.
For hvordan kan det være, at universiteterne bebuder store forringelser, når ministeren slet ikke mener, der er tale om besparelser?
Ministerens pointe er, at der ikke er tale om besparelser, når de penge, Ralf Hemmingsen taler om, ikke er penge, universiteterne nogensinde er blevet lovet.
»Regeringen fastholder blot den ene procent af BNP, som vi hele tiden har sagt. Det eneste nye er, at vi har opstillet mål for effektiviseringen af administrationen,« sagde hun og henstillede til, at universitetsverdenen så lidt ud over deres egne institutioner, idet alle i samfundet skal bidrage til at betale kriseregningen.
Universiteternes livrem
Lars Goldsmith, direktør i Dansk Industri, kritiserede livremslogikken og påpegede, at der ingen pointe er i at tale om fællesbesparelser, fordi spareopgaven netop bør være en prioriterings- opgave af, hvad der er vigtigt i samfundet.
Står det til Goldsmith, der kaldte regeringens spareplan for »en ringeagtsytring over for videnområdet«, bør Danmark fordoble investeringerne i uddannelse og forskning, så der i 2020 afsættes to procent af BNP i stedet for én. Han medgav dog, at »Danmark er på røven«, hvorfor universiteterne næppe kommer uden om besparelser.
Formanden for Danske Studerendes Fællesråd, Mikkel Zeuthen, opgav talkrigen:
»Hvor mange millioner eller milliarder, det er, vil jeg lade jer om at diskutere. Jeg konstaterer bare, at der skæres massivt ned. Det går ud over vores uddannelse,« konstaterede han og høstede for sin pointe den fyldte festsals største bifald.
Charlotte Sahl-Madsen slap dog ikke for talkrigen, da debatten på Københavns Universitet var slut. Knap havde Ralf Hemmingsen kvitteret for ministerens deltagelse, før hun til et åbent samråd i Videnskabsudvalget, skulle forklare de andre politiske ordførere, hvor mange penge, der skal spares og hvordan.
Her havde Charlotte Sahl-Madsen flere embedsmænd til at hjælpe sig med den tekniske udredning af spare- planen.
Alligevel bebudede både de radikale og Socialdemokraterne, at de stadig ikke kunne hitte rede i, hvordan regeringens sparepolitik hænger sammen. De agter derfor at stille §20-spørgsmål til ministeren, som derved igen får lejlighed til at forklare sammenhængen mellem verdensklasse og krisepolitik.


