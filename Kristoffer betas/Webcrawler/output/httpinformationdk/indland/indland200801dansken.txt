Dansk energimål på vej ned



Danmark er under uformelle forhandlinger ved at få lempet et af de centrale krav i den store energi- og klimapakke, som EU-Kommissionen spiller ud med i dag. Tidligere lød det fra Bruxelles, at Danmark i 2020 skulle få 32 procent af sin forsyning fra vedvarende energikilder. Det tal er nu nede på omkring 30, erfarer Ritzau fra flere kilder, der udtaler sig uafhængigt af hinanden. Ingen ved dog, hvordan mødet i dag mellem de 27 kommissærer spænder af. Mandag afviste en højtstående kommissionsembedsmand nærmest de rige landes indvendinger som en slags klimaklynk. "Det ville da være tosset ikke at protestere," lød det.ritzau
