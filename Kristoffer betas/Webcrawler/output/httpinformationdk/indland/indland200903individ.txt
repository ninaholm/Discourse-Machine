Individualisternes dag i Christiania-sagen
Vores klienter må efter mere end 20 år på Christiania have vundet hævd på deres boliger, erklærede advokaterne for de 17 christianitter, der ikke har ønsket at deltage i beboernes fælles retssag
Den ene af christianitternes advokater Rolf Gregersen fremhævede i sin procedure, at Christiania-sagen er unik, og at den derfor skriver juridisk danmarkshistorie, ikke mindst fordi det er uhyre sjældent, at Folketinget udfærdiger indtil flere love for så lille et område som Fristaden udgør.


 Mens ca. 700 beboere på Christiana fører retssag for at få Østre Landsrets ord for, at opsigelselsesvarslet på 18 måneder fra Slots- og Ejendomsstyrelsen ikke er gyldigt, har en lille gruppe på 17 christianitter valgt en anden taktik: De ønsker i stedet at få rettens godkendelse af, at de har opnået tidsubegrænset brugsret til deres boliger i kraft af hævd. 
I går fremlagde denne gruppes advokater, Rolf Gregersen og Tyge Trier, så deres procedure, og trods mange venlige bemærkninger om indsatsen fra advokatkollegerne Knud Foldschack og Christian Dahlager, der repræsenterer fristadens flertal, lå christianitternes indbyrdes uenigheder og dirrede lige under overfladen. 
Tilsyneladende bekom dagen tilpas for Kammeradvokatens to repræsentanter, der begge forholdt sig smilende og afventende. I en af formiddagens pauser, hvor dommerne havde forladt retslokalet, kom uenighederne mellem fællesskabet og 'individualisterne' så frem for fuldt blus: Over for synspunktet at begge grupper løfter hinandens positioner, og at fællesskabet også vil drage fordel af, at individualisterne får ret, stod det modsatte synspunkt, at hvis individualisterne vinder deres sag, så taber fællesskabet Christiania. 
Resultatet vil nemlig blive, at christianitternes fællesskab vil blive afløst af 700 enkeltpersoners retssager, hvor hver især vil forsøge at rage mest muligt til sig.
Skriver juridisk historie
Før denne hidsige meningsudveksling havde den veltalende christiania-advokat Rolf Gregersen i sin procedure fremhævet, at Christiania-sagen er unik, og at den derfor skriver juridisk danmarkshistorie, ikke mindst fordi det er uhyre sjældent, at Folketinget udfærdiger indtil flere love for så lille et område. 
Grundsynspunktet var, at hans klienter efter mere end 20 år på Christiania måtte have vundet hævd på deres boliger. For at 'vinde hævd', forklarede Rolf Gregersen og citerede her Danske Lov fra 1683, skal man have haft en faktisk råden over området, og den skal mindst have stået på i 20 år. Desuden må den ikke undervejs have være afbrudt eller begrænset af en aftale mellem parterne.
"Jeg mener, at samtlige disse betingelser er opfyldt for mine 14 klienter," sagde Rolf Gregersen og henviste til, at først med den nye Christiania-lov i 2004 begyndte staten reelt at gribe ind over for christianitternes råderet over området. Men da var løbet ifølge Rolf Gregersen allerede kørt for staten.
Advokat Tyge Trier henviste til artikel 1 i Menneskerettighedskonventionens Første Tillægsprotokol og argumenterede for, at hans klienter efter mange år på Christiania måtte have en berettiget forventning om, at de kunne blive boende.
Blev frataget deres ret
Derfor betød opsigelsen med halvandet års varsel i december 2005 fra Slots- og Ejendomsstyrelsen, at hans klienter blev frarøvet den brugsret, som de allerede havde opnået. Han bestred også, at formålet med den ny Christianialov fra 2004 havde et anerkendelsesværdigt formål, tilstrækkeligt stort og præcist til at kunne matche det indgreb i hans klienters rettigheder, som det korte opsigelsesvarsel var udtryk for.
"Der var et politisk ønske i Folketinget om at gribe ind. Men at mine klienter blev boende, som de har gjort i årevis, forhindrer ikke, at politiet kunne gribe ind over for f.eks. ulovlige værtshuse eller anden kriminalitet," som Tyge Trier sagde.
Sidste retsmøde er i dag med procedure fra Foldschack og Kammeradvokaten.


