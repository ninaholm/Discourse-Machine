De danske banker vil ikke betale for krisen igen
Hvis Danmark går med i bankunionen, skal der først være ryddet op i resten af den europæiske banksektor, mener bankernes brancheorganisation, Finansrådet. Nationalbanken er dog allerede nu klar med en anbefaling af dansk deltagelse


 
	De danske banker har allerede betalt for krisen og skal ikke tvinges til at betale igen. Derfor er det afgørende, at der er ryddet op i resten af Europa, hvis de danske banker skal gå med i bankunionen.

	»Noget af det, vi har sagt hele vejen igennem, er, at de danske banker har betalt for krisen i Danmark, så vi er ikke interesseret i at betale for noget, der er opstået i de andre lande,« siger Birgitte Bundgaard Madsen, der er kontorchef i Finansrådet.

	Danske banker skal skyde otte milliarder kroner i en fælles afviklingsfond, hvis Danmark vælger at gå med i bankunionen. Den fond skal hjælpe med at afvikle kollapstruede banker i bankunionen, og derfor er det for de danske banker helt nødvendigt, at der først er ryddet op i de andre europæiske lande. For hvis der pludselig dukker en masse problemer op, kan de danske banker blive tvunget til at skyde endnu mere i afviklingsfonden.

LÆS: Nationalbanken vil have Danmark med i bankunion

	Finansrådet kalder bankunionen en forsikringsordning, og Birgitte Bundgaard Madsen siger, at »vi skal være sikre på, at der ikke er nogle svampeskader i huset, hvis vi går ind på lige fod i en gensidig forsikringsordning«.

	Jesper Rangvid, der er professor i finansiering ved Copenhagen Business School, forklarer, at fordi bankunionen fungerer som en forsikringsordning, så kan Danmark både vinde og tabe på at være med:

	»Det kan både komme til at koste Danmark noget, hvis man er med i regningen for et andet lands bank, men man kan også have glæde af det, hvis det er noget, der rammer en selv,« siger han.

	Banker skal dumpe

	Oprydningen i de europæiske banker er allerede i gang.

	Birgitte Bundgaard Madsen henviser til, at Den Europæiske Centralbank er i gang med en nøje undersøgelse – kaldet et ’asset quality review’ – af de 130 største banker i eurozonen, der bliver en del af bankunionen, og som bliver underlagt centralbankens overvågning. Den undersøgelse skal være hård og kritisk, så der bliver ryddet op, mener Finansrådet, og bakkes op af Danmarks største realkreditinstitut, Nykredit.

	»Hvis der bliver lavet et hårdt og realistisk ’asset quality review’, hvor alle fortidens syndere bliver fjernet, så er vi meget villige til at gå i forsikringsselskab sammen, men vi er lidt bange for at gå i forsikringsselskab med nogle, hvis hus brænder, og hvor vi kommer til at betale regningen,« siger Jesper Berg, der er underdirektør i Nykredit.

	Også Nationalbanken vurderer, at en grundig oprydning inden bankunionen træder i kraft er afgørende for, om den bliver en succes.

	»Det er meget vigtigt for tilliden til den kommende bankunion og det fælles tilsyn, at der forud gennemføres et troværdigt ’asset quality review’, således at der i forvejen er taget hånd om eventuelle problemer,« siger nationalbankdirektør Lars Rohde.

	Lars Rohdes kollega i Den Europæiske Centralbank, centralbankchef Mario Draghi, sagde da også i oktober, at »banker skal dumpe« ECBs test for, at den er troværdig.

	»Der skal nogle lig på bordet for at skabe troværdighed, men der skal helst ikke så mange lig på bordet, at folk tror, at hele systemet er døende,« forklarer Jesper Berg.

	ECB’s ’asset quality review’ skal være færdiggjort i oktober, inden centralbanken overtager tilsynet med bankerne i november. Birgitte Bundgaard Madsen siger, at det bliver vigtigt at se, hvad centralbanken finder for at vurdere, om der er ryddet ordentligt op, og om Finansrådet derfor mener, at det vil være en fordel for de danske banker at gå med i bankunionen.

LÆS: Finanstilsynet forventer ingen danske overraskelser

	Jesper Berg og Jesper Rangvid siger derudover, at det også bliver afgørende for Danmark, hvordan for eksempel Den Europæiske Centralbank ser på det særlige danske realkreditsystem. Det er også noget, der har betydelig politisk opmærksomhed, vurderer Jesper Berg.

	I Nationalbanken er man dog allerede klar til at anbefale en dansk deltagelse i bankunionen. Det vil være et »kvalitetsstempel« for de danske banker, mener nationalbankdirektør Lars Rohde.

	Men uanset hvad vil bankunionen få stor betydning for Europa og Danmark, vurderer Lars Rohde.

	»Bankunionen vil, uanset dansk deltagelse, få stor betydning for Danmark. Det er afgørende for alle lande i EU, at projektet bliver en succes. Finansiel stabilitet i euroområdet er en grundforudsætning for finansiel stabilitet i hele EU og har stor betydning for den fremtidige vækst i EU,« siger han.

