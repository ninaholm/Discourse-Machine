LA vil lade regeringen ændre pointsystem
Liberal Alliance vil nu fremsætte sit eget forslag i Folketinget om permanent ophold i stedet for at forhandle med oppositionen om et alternativ til regeringens pointsystem. Vi har større chancer for at påvirke regeringen end at finde et alternativt flertal, lyder kalkulen fra Simon Emil Ammitzbøll


 Først ville Liberal Alliance afskaffe regeringens pointsystem for permanent ophold, og siden har partiet hånet Radikale Venstres forsøg på at få det afskaffet. Resultatet er den usædvanlige situation, at der er et flertal imod regeringens politik, men ikke et flertal for at ændre den.
Liberal Alliance tror nemlig på, at der er større chancer for at påvirke regeringen end at skabe et alternativ, forklarer integrationsordfører Simon Emil Ammitzbøll (LA).
»Jeg har svært ved at se, at vi kan blive enige med Enhedslisten og de øvrige partier om at lave et system. Det er en meget rodet situation i øjeblikket, men jeg tror, at vi kan få regeringen til bløde lidt op inden valget, og hvis vi får de afgørende mandater efter valget, kan vi sætte et større fingeraftryk,« siger Simon Emil Ammitzbøll.
Træls politik
Fredag rundsendte Radikale Venstre et udkast til et beslutningsforslag, der skulle skabe »et mere fleksibelt regelsæt«, men der var for lidt konkret indhold til, at det var værd at beskæftige sig med, mener han.
»Det var på et niveau, hvor politik bliver trælst. Det er fair nok, at vi kan samle 90 mandater, der er imod. Men det bliver jo først interessant, når vi eller andre kan blive enige med regeringen om at ændre reglerne for permanent ophold på det nuværende grundlag, eller man kan samle andre partier, der kan blive enige.«
På flere punkter er Liberal Alliance enige med både de Radikale Venstre, Socialdemokraterne og SF. Dels skal det kunne betale sig at uddanne sig, dels skal opholdstilladelsen kædes direkte sammen med, hvor længe man har arbejdet. I gårsdagens Berlingske foreslog Radikale Venstre, at man skal have ret til midlertidigt ophold, så længe man har ret til dagpenge det vil sige 12 måneders arbejde uden tilskud.
Det ser Simon Emil Ammitzbøll som et skridt i den rigtige retning, men der skal mere til, før Liberal Alliance vil gå ind i egentlige forhandlinger om et alternativt system.
»Vi er positive over for, at Radikale Venstre begynder at åbne op for princippet om lukkede kasser. Vi synes bare, at deres kasser stadig står lige lovligt meget på klem.«
Lukkede kasser
I stedet vil Liberal Alliance nu fremsætte sit eget forslag, Åbne grænser, lukkede kasser, i Folketinget, for at se, hvem der vil bakke op om det, siger han.
»Liberal Alliance er ikke tilhænger af det nuværende system. Vi synes, der skal indføres et system efter princippet åbne grænser, lukkede kasser. Indvandrere skal betale skat i fem år, før de kan få fast opholdstilladelse i Danmark,« siger Simon Emil Ammitzbøll, der har svært ved at se for sig, at Enhedslisten, S og SF vil gå med til at lukke kassen for lægehjælp og offentlige ydelser.
Hvad hvis regeringen ikke er klar til det?
»Man skal jo finde ud af, hvordan man kan få 90 mandater bag en politik. Jeg skal ikke kunne sige, om det er os eller andre, der først kan nå et kompromis. Det er min fornemmelse, når jeg læser det politiske landskab i øjeblikket, at regeringen er klar over, at noget må gøres. Spørgsmålet er så, hvem der har de bedste chancer for at gøre noget.«
Hvor længe vil I vente på regeringen?
»Det har vi ikke lige sat dage, uger eller timer på. Men jeg går ud fra, at det er inden for en overskuelig tidshorisont. Statsministeren har vel ikke problematiseret i forhold til tolkesagen, uden at der sker noget. Det ville være meget mærkeligt.«
Hvad hvis regeringen kun er klar til at tilføje militærtjeneste som noget, der giver point?
»I første omgang afventer vi regeringens udspil,« siger Simon Emil Ammitzbøll

