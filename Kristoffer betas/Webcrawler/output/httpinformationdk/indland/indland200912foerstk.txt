Hvis først det kan betale sig om otte år ...
Miljøorganisationerne advarer mod, at forhandlingerne på skovområdet går den forkerte vej. Vigtige klausuler, der skal bevare den naturlige skov og sikre oprindelige folks rettigheder er flyttet til aftalens forord, hvor de ikke er bindende, men ser pæne ud


 Kære Rose.

Da jeg var barn drømte jeg om at gå ind i en uendelig skov. At fare vild var noget dejligt og farligt. Det var altid Sherwood-skoven, hvor Robin Hood også havde gemt sig. Så kom mobiltelefonen, og man skulle efterlade den hjemme for at fare vild. I dag læste jeg på nettet, at Sherwood-skoven er skrumpet ind, så man kan gå fra den ene ende til den anden på under en halv time.
Men verden har stadig skove, der er livgivende for kloden og farlige at fare vild i. På Amager diskuterer forhandlerne i øjeblikket, hvordan verden skal redde de skove. Skoven holder på kulstof, der frigøres, når den brændes eller rådner, og i dag udgør ødelæggelser af skov omkring 20 procent årligt af de samlede globale udledninger af CO2.
»Vi kan ikke tackle katastrofale klimaforandringer, hvis ikke vi passer på de naturlige skove,« siger den amerikanske menneskerettighedsaktivist Bianca Jagger - hvis eksmand er rocksanger.
Sikkerhedsklausuler væk
De sidste dage har det lydt, at der er fremskridt på skovforhandlingerne. Men flere miljøorganisationer advarer, at det nærmere er et tilbageskridt. Man er lykkedes i at lave et tekstudkast, men til gengæld for enigheden er vigtige sikkerhedsklausuler blevet fjernet fra den juridisk bindende tekst og flyttet til forordet, hvor det ser pænt ud - uden at have betydning.
Klausulerne handler om at sikre oprindelige folks rettigheder, og at den naturlige skov ikke fældes og erstattes af plantage, og de er vigtige. For det er svært at give det, som før var en fælles ressource, økonomisk værdi uden at ødelægge hverken skoven eller de lokale samfund, der afhænger af den. Erfaringerne på skovområdet viser, at når man putter pris på det fælles, er konsekvenserne ofte ødelæggende. Det fortæller Daniel Kammen, professor i Energi og Resourcer ved University of California og ledende forsker i FN's klimapanel.
»Vi har mange eksempler på, hvordan det er gjort dårligt, og meget meget få eksempler på, at det er gjort godt,« siger Daniel Kammen.
Gør det økonomisk
Der er mange penge i palmeolie og soyaproduktion. Kan man overhovedet realistisk gøre det mere økonomisk at lade skoven stå?
Ja, siger Daniel Kammen. Faktisk viser flere studier, at skoven er mere økonomisk, hvis man undgår fældning af træer, men høster dens andre produkter såsom nødder, bast og blomster. Problemet handler om ejerskab, fordi en udvikler ofte vil være interesseret i udenlandsk valuta og eksportværdien er højere, hvis du fælder skoven og sælger jorden.
»Hvis vi tænker bredere, så er den bæredygtige praksis bedre, men det er ikke, hvad der sker normalt, fordi det tager måske otte år at få ligeså stort overskud, som hvis du bare fælder skoven,« siger Daniel Kammen professor ved University of California.
I Sherwood-skoven står Robin Hoods berømte egetræ tilbage. Det er mere end 800 år gammelt. Det siger noget om de udfordringer, verdens ledere står overfor, når en beslutning, der er vigtig for menneskehedens overlevelse i fremtiden, men først betaler sig efter otte år, kan være svær at gennemføre. På sin egen måde, kan det stadig lade sig gøre at fare vild.
Kærlig hilsen. Din far.


