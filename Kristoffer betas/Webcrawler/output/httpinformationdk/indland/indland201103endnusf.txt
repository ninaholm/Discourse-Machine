Endnu et af SF's politiske skred
Det er SF's måde at blive regeringsklar på, når den røde cowboy Villy Søvndal taler for en intervention i Libyen med eller uden FN-mandat, lyder det fra Steen Folke, tidligere medlem af folketinget for Vestresocialisterne og seniorforsker ved Dansk Institut for Internationale Studier


 Allerede inden FN's sikkerhedsråd i torsdags besluttede at gribe ind i Libyen, stod SF klar - med eller uden FN-mandat. Endnu et skred i SF's politik, lyder det fra Steen Folke, tidligere medlem af Venstresocialisterne og forhenværende seniorforsker i udviklingsbistand og ulands-problemer ved Dansk Institut for Internationale Studier.
Venstrefløjen har ellers tidligere været kendetegnet som indædte modstandere af internationale interventioner, når USA spillede med musklerne rundt omkring i verden.
Hvor er den pacifistiske og antimilitaristiske venstrefløj blevet af?
»Godt spørgsmål. Et eller andet sted er de jo, men de sidder ikke længere i Folketinget. Enhedslisten er det bedste bud, men de er et lille parti uden den store indflydelse. Mens SF som det mest indflydelsesrige venstreorienterede parti gennem de sidste 20 år langsomt har forladt de standpunkter, de stod for førhen. Den antimilitaristiske og pacifistiske gren er partiet er simpelthen forsvundet,« siger Sten Folke.
Men følger de ikke bare befolkningen i den udvikling?
»Ikke nødvendigvis. Hvis man som antimilitaristisk borger ønsker indflydelse på politik, må man give op, for SF har haft for travlt med at blive stuerene. Klar til regering. Og det her tiltag har været et af mange. Det er kun Enhedslisten, der entydigt har taget afstand fra krigsdeltagelsen i Afghanistan og Irak, mens SF nærmer sig socialdemokratiske positioner og eksempelvis med hensyn til Afghanistan gik med i forsvarsforliget. Endnu et eksempel på det skred, der er foregået i partiet, hvor SF var med til at bevilge 3 mia. ekstra til det danske forsvar. Det er den røde cowboy Villy, der som en del af koalitionen altid er villig,« siger han.
Var det her sket på venstrefløjen for 5-10-20 år siden?
»Det er helt oplagt, at venstrefløjen tidligere havde taget klar afstand til det her. Ud fra en kritisk holdning til internationale magtforhold, hvor USA, dengang såvel som i dag, har været den toneangivende magt og har bestemt slagets gang og set sig selv som verdens politibetjent. Og hvor USA set ud fra et traditionelt venstrefløjssynspunkt i langt de fleste tilfælde har opført sig illegitimt. Og i virkeligheden har handlet for at varetage amerikanske interesser og de amerikanske allieredes interesser. Men det standpunkt har man for længst forladt i SF,« siger han.
Forklaringsproblem
Steen Folke mener, SF må få utroligt svært vedat legitimere, hvorfor det skulle være i orden at gå ind i Libyen uden FN-mandat, som Villy Søvndal tidligere på ugen erklærede, at partiet var rede til. Tilbage ved begyndelsen af krigen i Irak, så SF nemlig markant anderledes på international indblanding uden FN-mandat:
»Villy Søvndal får vældig svært ved at forklare, hvorfor SF havde den holdning til Irak-krigen, som de havde, og hvorfor man dengang synes det var vigtigt med FN-mandat, og hvorfor det i dag er fuldkommen ligegyldigt. Det eneste, der kan forklare det, er det skred der er i gang i partiet, og som bare fortsætter, indtil de har fået regeringsmagten.«
Overordnet set mener Steen Folke, at det internationale samfund skal træde varsomt. Ser man tilbage på de seneste interventioner, taler resultaterne for sig selv, mener han.
»Taler man om en potentiel massakre, kunne man vurdere en intervention nødvendig, men det mener jeg er tvivlsomt i Libyen. Det her er et oprør af en række undertrykte mennesker, som prøver at komme af med en diktatorisk, uduelig og umulig hersker, og det kan man kun have alt muligt sympati for. Men direkte at støtte et oprør militært udefra - det kan få store konsekvenser i situationen, og på længere sigt rejse spørgsmålet, om FN altid skal blande sig. Det er problematisk,« siger han. Fredagen eftermiddag erklærede Libyen våbenhvile. Godt det samme, mener Steen Folke. For hvis FN's flyveforbud med videre kan skræmme Libyens overhoved Muammar Gaddafi til ikke at fortsætte sine forehavender, har det tjent sit formål.


