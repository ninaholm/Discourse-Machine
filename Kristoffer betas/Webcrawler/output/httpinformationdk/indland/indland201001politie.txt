Politiet var 12 timer om at finde tre biler i en ellers tom gård
I går løslod politiet de fire Greenpeace-aktivister, der afbrød dronningens gallamiddag. Selv om politiets egne jurister fra starten anbefalede, at de falske gallagæster skulle løslades med en advarsel og en bøde, bestemte politiledelsen, at sigtelsen mod dem skulle udvides med dokumentfalsk. Chefpolitiinspektør Per Larsen forklarede det med, at politiet var lang tid om at finde tre forladte biler i Prins Jørgens Gård ...
'Hvis vi havde fundet bilerne før, havde vi haft en udvidet sigtelse,' siger chefpolitiinspektør Per Larsen fra Københavns Politi.


 Kan det være rigtigt, at politiet var mere end 12 timer om at lokalisere tre iøjnefaldende biler, nemlig en sort Mercedes S, en sølvgrå Peugeot 607 og en sort firhjulstrukket Range Rover, som torsdag den 17. december om aftenen stod ene og forladte i Prins Jørgens Gård i timerne efter dronningens gallafest for statsoverhoveder under COP 15?
Det lyder usandsynligt, men det er ikke desto mindre, hvad chefpolitiinspektør Per Larsen fra Københavns Politi vil have offentligheden til at tro.
»Rent faktisk blev de biler først fundet tidligt på formiddagen,« har Larsen udtalt til programmet Orientering på DR P1. Ifølge Larsen blev bilerne først fundet fredag formiddag den 18. december, det vil sige mere end 12 timer efter at chaufførerne i Greenpeace-bilerne stille og fredeligt havde parkeret bilerne efter politiets anvisning ved siden af de øvrige Head of State-biler i Prins Jørgens Gård.
Når Larsen nu forsøger at give indtryk af, at danske betjente er så umanerligt sneblinde, at de kan rende rundt mellem de fire Thorvaldsen-statuer i Prins Jørgens Gård i timevis uden at bemærke tre efterladte luksusbiler, er der naturligvis en ganske særlig grund dertil.
Ifølge Orientering havde politiets egne jurister nemlig først anbefalet, at der rent straffemæssigt ikke rigtigt var noget at komme efter i forhold til de falske galla- gæster. To af de i alt tre anholdte Greenpeace-gallagæster kunne slippe med en advarsel og en udvisning, mens den tredje i tillæg ville få en bøde. Denne anbefaling var så langt fremme, at Greenpeaces kontaktmand til politiet blev ringet op kl. 02 om natten til fredagen den 18. december med besked om, at han sikkert kunne hente dem kl. 07. Men det blev snart ændret.
Falske nummerplader
For så let ville den øverste politiledelse ikke lade de tre gallagæster forlade det midlertidige fængsel på Retortvej, hvor de i første omgang var anbragt. Derfor blev sigtelsen i de tidligere morgentimer for ulovlig indtrængen udvidet med en sigtelse for dokumentfalsk, fordi Greenpeace havde anvendt falske nummerplader.
Den falske nummerplade gjorde ifølge Larsen galla- gæsternes forbrydelse meget mere alvorlig, således at der nu var grundlag for at kræve varetægtsfængsling. Både byretten og landsretten accepterede, at en falsk nummerplade kunne være dokumentfalsk, og derfor blev gallagæsterne ikke løsladt, men i stedet varetægtsfængslet i 20 dage. I går ud på eftermiddagen blev de så løsladt.
Greenpeace har før jul i en særlig redegørelse til politiet omhyggeligt forklaret, hvordan de tre falske nummerplader blev fremstillet: Med en almindelig farveprinter på selvklæbende plastic, der derefter blev klæbet over bilernes rigtige nummerplader. De falske nummerplader havde ganske vist en lidt anden skrifttype end danske nummerplader har, de havde ikke refleks, og endelig bulede plastic'en hist og her ud fra nummerpladen indenunder. En af de falske nummerplader endte på James Bonds 007, et andet nummer var kopieret efter en af politiets egne sikkerhedsvagt-køretøjer, fundet på et foto på en hjemmeside. Desuden var bilerne, som til lejligheden var lejet i Tyskland og Holland (Danmark var støvsuget for den slags biler) forsynet med kunstige skilte: Planet Rescue Vehicle og Greenpeace Delegation. Disse falske ID-skilte var ifølge redegørelsen nødtørftigt holdt fast i forruden af et par sokker.
Ifølge retsplejeloven skal politiet finde nye beviser, før statsadvokaten kan udvide en sigtelse. Fundet af de tre biler angiveligt fredag formiddag blev derfor det materielle grundlag for den udvidelse af sigtelsen, som den øverste politiledelse ønskede. Larsen har afvist at udtale sig om, hvad der kunne være sket, hvis politiet allerede havde fundet de tre biler torsdag aften, inden juristerne senere på natten anbefalede løsladelse med advarsel og bøde. For det er et »meget hypotetisk spørgsmål«, mener Larsen. »Hvis vi havde fundet bilerne før, havde vi haft en udvidet sigtelse,« tilføjer han.
Politi til tiden
Enhver kan fundere over, hvordan Larsens forklaring kan være rigtig. I den forbindelse er det måske værd at notere, at chefpolitiinspektøren tidligere har forklaret sig anderledes om, hvornår Greenpeace-bilerne blev fundet. Tidligere har Larsen nemlig sagt, at politiet »ikke ret langt ude på aftenen«, altså i løbet af torsdag aften og nat, i hvert fald blev klar over, at nummeret på den ene falske nummerplade var kopieret efter en af politiets biler. Retfærdigvis må det tilføjes, at denne tidligere forklaring har Larsen senere lagt afstand til.
Til spørgsmålet om, hvorfor politiet kunne være så lang tid om at lokalisere tre biler, efterladt i den tomme Prins Jørgens Gård, har Per Larsens korte svar lydt: »Det er et godt spørgsmål ...«
Ja, det er søreme et godt spørgsmål, for hvis Per Larsen taler sandt, så er der tale om endnu en kæmpe skandale for dansk politi. Tænk, at flere tusinde betjente maser rundt inde på et begrænset areal i så mange timer med så ringe resultat!
En skandale, der lægger sig i kølvandet af det markante hul i politiets sikkerhedsapparatet omkring gallafesten, som Greenpeaces happening blotlagde. Til miljøorganisationens store overraskelse var det let for de tre lejede biler at tilslutte sig en officiel kortege og under politibeskyttelse køre direkte ind i Prins Jørgens Gård. Greenpeace-bilerne holdt afventende ved Nationalmuseet, og da den næste kortege under motorcykelbeskyttelse suste forbi, drejede bilerne ubemærket om hjørnet ad Stormgade og sluttede sig til kortegen.
Erik Albertsen, der var Greenpeaces kontaktmand til politiet under COP 15, lægger ikke skjul på, at organisationen blev overrasket over, at aktionen med de falske gallagæster overhovedet lod sig gennemføre.
»Det var lækkert tøj og store biler, der gjorde udslaget,« vurderer Albertsen, der tilføjer, at overraskelsen blev særlig stor set i lyset af, at Greenpeace i Belgien gennemførte en lignende happening seks dage forinden i Bruxelles. Også her lykkedes det at få falske biler ind i en officiel kortege og dermed adgang for miljøaktivisterne til EU-statsledernes sidste topmøde før COP 15.
I Bruxelles blev aktivisterne ifølge Greenpeace løsladt inden for 24 timer. I København skulle det tage tre uger.


