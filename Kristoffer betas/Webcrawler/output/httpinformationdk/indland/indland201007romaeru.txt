Romaer udvist for at campere
23 rumænske statsborgere er blevet administrativt udvist fra Danmark med indrejseforbud i to år for at have slået teltlejr op på Amager Fælled og for at have overnattet i et nedlagt posthus. Udvisningen er helt ude af proportioner, mener kritikere


 Det kan få konsekvenser at campere på Amager Fælled eller at sove i et nedlagt posthus. I hvert fald hvis man er rumænsk statsborger.
I går udviste Udlændingeservice først 12 rumænske statsborgere, der havde overnattet i en forladt og delvist nedrevet bygning, fra Danmark. Siden fulgte udvisningen af 11 rumænske statsborgere, der havde slået teltlejr op på Amager Fælled. Alle 23 har fået indrejseforbud i to år med henvisning til, at de har forstyrret den offentlige ro og orden. Og det er langt ude, mener Ole Hoff-Lund, der er presseansvarlig i Amnesty International.
»Som vi har fået præsenteret sagen, virker straffen helt ude af proportioner i forhold til det, de måtte have begået, nemlig at have opholdt sig på fremmed grund i en bygning, der mere eller mindre er en ruin. Det er en meget stram fortolkning af reglerne,« siger Ole Hoff-Lund og påpeger, at udvisningen ligger helt i tråd med, hvordan romaer generelt bliver behandlet i Europa.
»De er ikke i fred nogen steder i Europa, de er den i særklasse mest udsatte, forfulgte og diskriminerede befolkningsgruppe i EU, der hverken har adgang til job, bolig, uddannelse eller sundhed. Den diskrimination møder de nu også i Danmark og endda fra højeste sted i og med at justitsministeren har været på banen,« siger han.
Politiaktionen mod romaerne kom, kort efter at justitsminister Lars Barfoed (K) havde lovet, at indsatsen mod kriminelle romaer skal øges. Det skete efter at Københavns overborgmester, Frank Jensen (S), havde krævet, at regeringen gør mere for at få kriminelle romaer udvist. Men selv om politiet fandt en del stjålne cykler og elektronik i teltlejren på Amager Fælled, kan det ikke bevises, at det er romaerne der står bag.
»Vi løser ikke problemerne ved at udvise dem og give dem to års indrejseforbud. Tværtimod skubber vi bare problemerne foran os,« siger Ole Hoff-Lund, der opfordrer de danske politikere til at tage fat om problemet med diskrimination og manglende integration af romaer, når Danmark får EU-formandsskabet i 2012.
Kommer ingen klager
Selve beslutningen om at udvise de rumænske statsborgere med henvisning til forstyrrelse af den offentlige ro og orden er der intet juridisk fordækt i, forklarer forsvarsadvokat Bjørn Elmquist. For udlændinge - herunder også EU-borgere - kan ud- eller afvises administrativt af Udlændingeservice, hvis de eksempelvis ikke har midler til eget underhold eller begår en type lovovertrædelse, som efter loven medfører ud- eller afvisning. Det er typisk i sager om subsistensløshed og mindre berigelseskriminalitet som tricktyveri og butikstyveri, hvor der tilsyneladende har været en tvivl om, hvorvidt der kunne ud- eller afvises.
»Der er næppe noget at komme efter rent juridisk. Men da en udvisning er så indgribende, som den er, og især når det gælder EU-borgere, der frit kan bevæge sig i Europa og hermed Danmark,  burde det følge de almindelige normer for straf,« siger Bjørn Elmquist, der påpeger, at de udviste har mulighed for at klage til Justitsministeriet.
»Men gad vide, hvordan de vil gøre det, for de har ingen juridisk bistand, det har de ikke råd til. Så der kommer næppe nogen klager,« siger Bjørn Elmquist.
Men selv om udvisningerne er retsligt legitime, afspejler de alligevel vores holdning til universelle menneskerettigheder, mener Bjørn Elmquist.
»Anklagerne mod romaerne hviler på en række antagelser, som ikke bliver efterprøvet ved retten. Der var en af de udviste, der fik beslaglagt penge. Han sagde, at det var hans penge, at han havde samlet flasker og fået pant for dem, men det bliver ikke efterprøvet. Det er virkelig et problem, der viser, hvor stor forskel der er på den beskyttelse, man giver egne statsborgere og den, man giver andre landes statsborgere,« siger han.
Det er Enhedslistens Per Clausen enig i.
»Vi ser i Europa, at landene indskrænker den frie bevægelighed mere og mere for de mennesker, der ikke kan få beskæftigelse for eksempel rumænere. Vi synes, at udvisningerne er sket på et meget løst grundlag, og det virker, som om man har den taktik, at hvis bare vi får dem smidt ud af vores land, så løser problemerne sig, men vi har brug for en langsigtet løsning,« siger han.
SF mener, at sagen ligger, hvor den skal ligge.
»Det tragisk og sølle, at der kommer mennesker, der lever på den her usle måde, og det er kæmpe socialt problem, som man må tage hånd om. Det er noget, man må gøre på EU-niveau. Men der er nu engang nogle regler, og det, politiet gør nu, ligger inden for de regler,« siger SF's retsordfører, Karina Lorentzen.

