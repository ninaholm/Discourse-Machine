Stadig mange brosten på vejen til nyt ungdomshus
Naboklager og politisk modstand kan fortsat stikke en kæp i hjulet på de unges ønske om et nyt ungdomshus i Frederiksundsvejens Skole. Venstre vil have folkeafstemning blandt de lokale beboere


Mens vi nærmer os étårs-dagen for rydningen af ungdomshuset på Jagtvej 69, skal der stadig ryddes en række forhindringer af vejen, før de unge kan få opfyldt deres ønske om et nyt hus.Efter et møde mellem repræsentanter for de unge og Københavns overborgmester Ritt Bjerregaard (S) mandag aften, meddelte de unge, at de gerne vil flytte ind i den snart nedlagte Frederiksundsvejens Skole, kun to kilometer fra det tidligere ungdomshus på Nørrebro.Men ifølge Jesper Christensen, gruppeformand for Socialdemokraterne på Københavns Rådhus, må de unge væbne sig med tålmodighed, før en løsning er på plads."I mandags blev vi enige om kontrakter og samarbejdsaftaler. Men der er stadig en del spørgsmål, som vi skal have afklaret, ikke mindst med hensyn til økonomien," siger Jesper Christensen, der i lighed med de radikale helst ser de unge flytte til et mindre centralt beliggende hus i Baunehøj i Københavns sydvestkvarter.Gadens parlamentUd over den politiske accept er en anden forudsætning, at den resterende del af skolen kan lejes ud.Det mener de unges advokat, Knud Foldschack, dog sagtens kan lade sig gøre. I går havde han fået flere henvendelser fra medievirksomheder, undervisningsinstitutioner, uddannelsesinstitutioner og produktionsenheder, der gerne ville flytte ind i skolen.De lokale beboere skal også blåstemple det nye ungdomshus. Ifølge Knud Fold-schack er de unge allerede gået i gang med at skabe lokal goodwill omkring deres projekt."De fleste konkluderer jo, hvad et ungdomshus er, ud fra omtalen i medierne de seneste to år. Men folk glemmer jo, at et ungdomshus er en kulturel og social institution, som i årevis har fungeret på Jagtvejen uden problemer," siger Knud Fold-schack.På Københavns Rådhus er de borgerlige partier fortsat arge modstandere af et nyt hus til de unge:"Gadens parlament skal ikke have lov til at tilsidesætte demokratiet. Man lader ballademagere, som har ødelagt byen, komme forrest i køen. Hvis man ville lave et ungdomshus, som også var åbent for Venstre og Konservatives ungdom, ville det være i orden. Men det er der jo ikke tale om," siger Martin Hirsch, gruppeformand for Venstre i København. I går foreslog han, at de lokale beboerne skal stemme om, hvorvidt de vil have et ungdomshus i deres bydel.Not In My BackyardEn sådan afstemning kan dog ifølge post. doc ph.d. Rene Karpantschof fra Sociologisk Institut, Københavns Universitet, let ende med det modsatte resultat, end venstrepolitikeren ønsker sig:"Flere målinger har bekræftet, at langt den største del af københavnerne gerne vil have et nyt ungdomshus," siger han.Blandt beboerne er der delte meninger om et nyt ungdomshus. Både Bispebjerg Lokaludvalg og den lokale beboersammenslutning Tinget er positive over for at lade de unge flytte ind i kvarteret, mens Andelsboligforeningen Frederikssundsvej er skeptisk.Den lokale modstand er ifølge René Karpantschof et eksempel på det såkaldte Not In My Backyard-syndrom, hvor man generelt er tilhænger af en ny bebyggelse, bare den ikke kommer i ens lokalområde - ligesom når der skal opstilles vindmøller."Men de unge plejer at vinde ved nærmere bekendtskab. Så er der mange, som får gjort op med deres fordomme," siger René Karpantschof.Ritt Bjerregaard, Knud Foldschack og de unge mødes i slutningen af næste uge til nye forhandlinger.
