S og SF uenige om regler for partistøtte
Mens debatten om fagbevægelsens støtte til oppositionen kører, foreslår SF mere åbenhed om partistøtten. Men S siger nej. Vi er bundet af forlig, lyder forklaringen
Villy Søvndal og Helle Thorning-Schmidt til demonstration foran Folketinget mod regeringens genopretningspakke. SF bekræfter, at de to partiers kampagne for 'Fair Løsning' delvist er finansieret af fagbevægelsen.


 Mens debatten kører i fagbevægelsen om økonomisk støtte til markedsføringen af S' og SF's økonomiske plan 'Fair Løsning', er de to partier også indbyrdes uenige om reglerne for partistøtte.
Konkret foreslår SF at nedsætte en kommission, der skal modernisere partistøttereglerne og sikre mere åbenhed om, hvem der giver penge til partierne - og med hvor store beløb.
»Danmark har brug for nogle regler, hvor der er større åbenhed om partistøtten og de pengestrømme, der er i politik,« siger SF's skatteordfører Jesper Petersen.
Han foreslår at sætte beløbsgrænsen ned, så partierne skal oplyse om alle bidragydere, der giver mere end 5.000 kr. - og at der samtidig sættes beløb på, hvor meget der er givet.
»Men med den indirekte støtte, der foregår både på den ene og den anden fløj, er det lidt sværere at lægge snittet. Derfor synes jeg, at vi skal have et udvalg til at undersøge det,« siger Jesper Petersen.
Netop dét forslag fra SF behandlede Folketinget i maj, men det faldt, fordi både de borgerlige - og Socialdemokraterne - sagde nej.
»Vi har tilbage i 1995 lavet en aftale med de konservative og de Radikale om alt, hvad der vedrører partistøtteregler. Den aftale står vi ved - og hvis der ikke er nogle ønsker om at ændre det, så gør vi ikke noget ved det,« siger politisk ordfører Henrik Sass Larsen (S).
S gør det ikke frivilligt
Debatten om partistøtte er blusset op igen, efter at SF i går bekræftede, at de to partiers kampagne for 'Fair Løsning' delvist er finansieret af fagbevægelsen. Jesper Petersen uddyber det dog med, at SF ikke direkte har fået støtte til kampagnen fra fagbevægelsen.
»Vi betragter kampagnen som en del af vores samlede valgkampsbudget. Og dé midler består dels af penge fra faglige organisationer, og dels vores egne midler og andre donationer,« siger han.
Jesper Petersen understreger, at SF er langt mere åbne om partistøtten, end reglerne foreskriver i dag.
»Vi nøjes ikke bare med at fortælle, hvilke organisationer, vi har fået støtte fra. Vi angiver også beløbet,« siger han. Men også på dét punkt går Socialdemokraterne en anden vej.
»Jeg har tidligere udtrykt den holdning, at for min skyld kunne vi sagtens offentliggøre det hele. Men vi har altså denne her aftale - og vi ønsker ikke at pålægges andre regler, end det der gælder for alle de andre partier,« siger Henrik Sass Larsen.
De borgerlige får mere
I fagbevægelsen benægter såvel HK som FOA, at de har støttet S-SF-kampagnen - og FOA-formand Dennis Kristensen advarer direkte sine formandskolleger om at støtte bestemte partier. Fra 3F er meldingen mere ulden.
»Vi udtaler os principielt ikke om 3F's kampagner,« siger kommunikationschef Palle Smed til Berlingske Tidende. I maj benægtede han dog over for Information, at 3F havde støttet kampagnen - men i går lykkes det ikke at få en kommentar fra ham.
Trods uenigheden om partistøttereglerne er S og SF enige om én ting: At de borgerlige partier modtager meget mere. Hvor de to oppositionspartier i valgkampsåret 2007 modtog henholdsvis fire millioner og en million i støtte, så tegnede Venstre sig for 17,5 og de Konservative for 21,5 millioner.
»Når man handler i Netto, der er en del af AP Møller-Mærsk-koncernen, så er man med til at støtte de borgerlige. Det synes jeg, der skulle være noget mere åbenhed om,« siger Jesper Petersen.
- Men vil I have skrevet det ind i et regeringsgrundlag, hvis S og SF vinder næste valg?
»Det har vi ikke taget stilling til endnu. Men det er klart en sag, vi vil arbejde for«, siger Jesper Petersen.
Hos de Radikale - der som sagt er part i partistøtteforliget sammen med S og K - er Johs. Poulsen enig SF.
»Et demokrati bliver ikke dårligere af, at man kan kigge hinanden lidt bedre i kortene. Men der er en lille tendens til, at lige så snart, at det kommer lidt for tæt på hvert parti, så tør man ikke alligevel,« siger han.
Det lykkes i går ikke at få en forklaring fra de Konservative på, hvorfor de i maj sagde nej til at ændre partistøttereglerne. I januar i år anbefalede Europarådets en øget gennemsigtighed i donationerne til danske partier.

