Akkreditering skal ses efter i sømmene
Den massive kritik af akkrediteringen af de videregående uddannelser må føre til, at systemet laves om, mener Socialdemokraterne og Dansk Folkeparti. Radikale ønsker akkrediteringssystemet evalueret


 Kritikken af Akkrediteringsinstitutionen (ACE), der skal godkende alle videregående uddannelser i Danmark, er nu så omfattende, at den må få konsekvenser, mener politikere fra begge sider af folketingssalen. Baggrunden er, at to internationale eksperter i en rapport om Aarhus Universitet har langet hårdt ud efter ACE. I slutningen af 2009 var de internationale eksperter, der evaluerede universitetsloven, også ude med advarsler til de danske politikere om de negative konsekvenser af akkreditering.
»Kritikken er så entydig og massiv, at der skal en ændring af systemet til,« siger Jesper Langballe, der er forskningsordfører for Dansk Folkeparti og i sin tid stemte for loven om akkreditering. Han mener stadig, der er brug for en uafhængig institution, der kan godkende uddannelse, men systemet er blevet for tungt.
De radikales forskningsordfører, Marianne Jelved, er mere forsigtig i sin kritik:
»Det er vigtigt at få Akkrediteringsinstitutionen evalueret for at sikre, at den er skruet rigtigt sammen. Det kan være, at vi er på gale veje, og der ikke er plads nok til fornyelse.«
Socialdemokraternes forskningsordfører, Kirsten Brosbøl, mener, at den massive kritik må føre til, at partierne bag universitetsloven ser på akkrediteringssystemet i de kommende forhandlinger.
»Der skal forenkling og afbureaukratisering til af hele uddannelsesområdet, derfor må vi i de kommende forhandlinger om en revision af universitetsloven se på, hvordan vi kan gøre akkrediteringssystemet mindre tungt og bureaukratisk, men jeg mener, det skal ses i sammenhæng med samtlige styrings- og dokumentationskrav på uddannelsesområdet,« siger Kirsten Brosbøl, der er enig i, at der er behov for en selvstændig evaluering.
Jesper Langballe mener derimod ikke, at der er behov for flere evalueringer af Akkrediteringsinstitutionen:
»Det er helt tydeligt, at akkrediteringssystemet fungerer dårligt, fordi det er meget tungt og uhåndterligt. Derfor skal det laves om, og det behøver vi ikke flere evalueringer af,« mener Jesper Langballe, der i stedet foreslår at nedsætte en arbejdsgruppe, der kan komme med forslag til, hvordan akkrediteringssystemet kan justeres.


