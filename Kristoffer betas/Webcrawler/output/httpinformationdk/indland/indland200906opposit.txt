Oppositionen: Registrerede personer bør have indsigt
Personer, der har været registreret af PET, skal have mulighed for indsigt i personlige oplysninger, mener oppositionen, der kræver mere kontrol og åbenhed i PET's arbejde. Justitsministeren afviser


 Solen skinner, fuglene synger og justitsminister Brian Mikkelsen smiler om kap med PET-chef Jakob Scharf til pressemøde under åben himmel. Det er ikke nogen dårlig dag for de to, for PET-kommissionen har netop frikendt Politiets Efterretningstjeneste.
»PET har bevæget sig på dydens smalle sti langt det meste af tiden,« lød det fra en opstemt justitsminister, der synes, Kommissionen rapport var så fremragende læsning, at den burde gøres til pensum i landets skoler.
Brian Mikkelsen (K) understregede, at han ikke har tænkt sig at indskrænke PETs arbejdsmetoder eller øge kontrol og åbenhed i PET's arbejde.
Men den går ikke, siger oppositionen. De mener, at den 70 millioner kroner dyre rapport rejser behov for at øge kontrollen med den danske efterretningstjeneste.
»Danmark halter langt bagefter i forhold til udlandet. Rapporten har blåtlagt, at der har været vilje til at omgå Wambergudvalget. Det er meget meget kritisabelt og viser bare, at der er behov for øget overvågenhed og åbenhed,« siger Morten Bødskov (S).
De Radikales ordfører på området, Morten Helveg Petersen, er enig:
»Vi investerer mere og mere i efterretningstjenesten. Derfor skal den parlamentariske kontrol følge med og styrkes.«
Adgang gavnligt
Og ikke nok med det. Oppositionen ønsker at gå endnu længere i kampen for mere åbenhed i PET's arbejde. De vil give personer, der før har været registreret af PET, adgang til de oplysninger, som efterretningstjenesten har på dem.
»Det ville absolut være en god idé. I sidste instans vil det være gavnligt, fordi det ville give mulighed for at få rettet åbenlyse fejl om de pågældende personer,« siger Enhedslistens Per Clausen, der mener, at personer, der har været registreret, efterfølgende skal informeres om registreringen og have en begrundelse for den.
Socialdemokraterne er enige i, at registrerede bør have egenadgang, hvis det ikke går ud over hensynet til landets sikkerhed eller samarbejdet med fremmede efterretningstjenester:
»Vi ser ikke noget i vejen for, at man kan se, hvad man har været registreret for,« siger Morten Bødskov.
Det sammen siger De Radikale: »Det lyder som det rigtige at gøre. Vi kan jo se, at mange mennesker er blevet registreret. Derfor er det helt relevant at diskutere, hvad PET har af viden. Det er kun fair,« siger Morten Helveg Petersen.
SF er enige, men understreger, at en person først bør have mulighed for at få indsigt, når en sag er afsluttet og 20-25 år gammel, så indsigten ikke skader sagen.
Intimiderende
Når det er sagt, er det til gengæld vigtigt, at der er mulighed for indsigt for de registrerede personer, siger SFs Anne Baastrup:
»Folk føler sig som regel krænkende og intimiderende, når de er blevet registreret på baggrund af noget, de måske ikke syntes, var okay. Folk skal kunne give deres version af virkeligheden, så bliver det mere nuanceret.«
Venstre vil ikke tage stilling til oppositionens forslag, før partiet har læst og drøftet rapporten.
»Det ville være useriøst at sige noget nu. PET skal selvfølgelig leve op til moderne krav, men det ser det også ud til, de gør,« siger Venstres retsordfører Kim Andersen.
Justitsminister Brian Mikkelsen fastslog flere gange på mødet, at »PET har overholdt regler og retningslinjer,« og at »der ikke bliver yderligere kontrol eller åbenhed.«
Til gengæld erkendte ministeren, at de 10 år, Kommissionen har brugt på rapporten, muligvis har været i overkanten.
»Jeg er jo en positiv mand, men 10 år er lang tid,« sagde Mikkelsen og understregede, at han i fremtiden vil sætte tidsbegrænsning på en kommissions arbejde.

