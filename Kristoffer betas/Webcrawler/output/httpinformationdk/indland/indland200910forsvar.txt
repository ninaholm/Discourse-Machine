Da Forsvaret forsøgte sig som forlag
For ti dage siden dukkede den arabiske oversættelse af Thomas Rathsacks bog 'Jæger -  i krig med eliten' op for første gang. I går blev  det afsløret, at Forsvaret ikke kun har lavet oversættelsen, men også selv har sendt  den ud til pressen
Forsvarschef Tim Sloth Jørgensen erklærede, at han selv er i tvivl om, hvorvidt han er den rette til jobbet. Det sker, efter at det er kommet frem, at det er en medarbejder i Forsvarskommandoen, der har lavet den meget omtalte arabiske oversættelse af jægersoldaten Thomas Rathsacks bog, og at det er kommunikationschefen i Forsvarskommandoen, Lars Sønderskov, der har
 lækket den til B.T.


 Det er kommunikationschef i Forsvaret Lars Sønderskov, som har sendt en arabisk oversættelse af Thomas Rathsacks jæger-bog til B.T. Sådan lyder den seneste afsløring i føljetonen om Forsvaret og jæger-bogen.
Siden BT offentliggjorde den arabiske oversættelse på sin hjemmeside torsdag den 24. september, har det store spørgsmål været, hvem i Forsvaret der lækkede oversættelsen til avisen. Det er nu kommet frem, og det er forsvarsminister Søren gade (V) tilfreds med.
»Jeg er naturligvis dybt oprørt og chokeret over hele denne sag, hvor chefer i forsvaret har foretaget sig gerninger, og derefter har talt usandt for at dække over disse. Jeg afventer nu en nærmere redegørelse fra forsvarschefen, ligesom auditørkorpsets efterforskning vil kunne medvirke til at kaste yderligere lys over denne groteske sag«, lyder det fra Søren Gade i en pressemeddelelse.
Indtil videre får Tim Sloth Jørgensen lov til at beholde posten som forsvarschef.
Bog på internettet
Balladen om den arabiske oversættelse af den kontroversielle bog om Jægerkorpsets operationer i Afghanistan og Irak begyndte, da forsvarsminister Søren Gade onsdag i sidste uge kom ud fra et møde i Udenrigspolitik Nævn, hvor bogen havde været eneste punkt på dagsordenen.
Til de forsamlede journalister meddelte ministeren, at en arabisk oversættelse af jæger-bogen allerede var at finde på internettet, hvilket ifølge ministeren var et tydeligt tegn på den interesse, som afsløringerne i bogen havde vakt uden for landets grænser. Bag ham stod departementschef og tidligere PET-chef Lars Findsen og viftede med oversættelsen. Han havde presset på for at få ministeren til at fortælle om den.
Efterfølgende oplyste Forsvarskommandoen, at oversættelsen kunne findes på fildelingstjenesten alivetorrents.com, men flere mediers forsøg på at hente teksten viste sig forgæves.
Ud på eftermiddagen kunne B.T. som det eneste medie offentliggøre den famøse arabiske oversættelse. Hvor bladet havde fået teksten fra, fremgik ikke af artiklen, men det gjorde det til gengæld af det worddokument med oversættelsen, som avisen havde lagt på sin hjemmeside.
Her stod det klart og tydeligt, at dokumentet var oprettet af Forsvarskommandoen. Det blev signalet til en klapjagt på ophavsmanden. Imens valgte B.T. at fjerne oversættelsen igen. Ifølge chefredaktør Simon Andersen fordi det viste sig, at oversættelsen ifølge en arabisk tolk var en ren maskinoversættelse, som ikke gav mening.
Ny drejning
Torsdag tog sagen så en ny drejning, da Forsvarskommandoens it-chef og ansvarlige for cyperdefense Jesper Britze indrømmede, at det var ham, der har lavet den kompromitterende oversættelse. Med omgående virkning blev chefen bortvist fra sit job, og Forsvarets Auditørkorps gik i gang med at undersøge sagen.
En særdeles presset forsvarsminister fortalte partierne bag forsvarsforliget og pressen, at han var parat til at gå af, hvis Folketinget ikke længere havde tillid til ham. Han var klar til at tage bussen hjem i stedet for ministerbilen, sagde han. Det viste sig imidlertid unødvendigt, for den populære minister blev bakket op af såvel Socialdemokraterne som SF og Dansk Folkeparti.
Lidt senere på dagen begyndte flertallet imidlertid at vakle, da det kom frem, at Forsvarsministerens pressechef Jacob Winther også havde haft fingre i den kontroversielle oversættelse og sendt den videre til DR-journalisten Bent Stuckert.
Ifølge pressechefen var der tale om en fejl, men Socialdemokraternes forsvarsordfører John Dyrby Paulsen meddelte, at han ikke længere havde tillid til Søren Gade. Ingen andre partier bakkede imidlertid Dyrby op.
Søren Gade gør det efterfølgende klart, at han føler sig svigtet af Forsvaret. Forsvarschef Tim Sloth Jørgensen beklager også forløbet, og kalder det udtryk for 'enorm dårlig dømmekraft', at en af hans ledende medarbejdere har oversat bogen. Det er dog sket på eget initiativ, bedyrer forsvarschefen. Heller ikke denne version viser sig at holde.
Flere 'skyldige'
I går kunne B.T. afsløre, at it-chefen ikke oversatte bogen på eget initiativ, men på direkte ordrer fra chefen for ledelsessekretariatet i Forsvaret oberst Morten Danielsson.
Obersten havde bedt it-chefen om at undersøge et ikon på en hjemmeside, hvor det fremgik, at bogen var blevet oversat til flere forskellige sprog. Dokumenterne på hjemmesiden fik formentlig it-chef Jesper Britze til at lave en samlet oversættelse af bogen og sende den til bl.a. Forsvarsministeriet.
Det kom ikke som den største overraskelse, at it-chef Jesper Britze ikke var den eneste i Forsvaret, der kendte til oversættelsen. Til gengæld kom det bag på de fleste, da det viste sig, at det ud på eftermiddagen i går kom frem, at det var selveste Forsvarskommandoens kommunikationschef Lars Sønderskov, som havde lækket oversættelsen til BT.
At sidste kapitel af beretningen endnu ikke er skrevet, synes klart, og forsvarsminister Søren Gade meddelte i går, at han forventer en nærmere redegørelse fra Forsvarschefen.


