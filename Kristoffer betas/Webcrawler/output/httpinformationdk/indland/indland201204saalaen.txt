’Så længe jeg ikke er ulykkelig, er jeg på en måde lykkelig’
Ole Birk Olesen faldt om to gange i efteråret som følge af hjerteproblemer. Det har kastet ham ud i sit livs ’nok største emotionelle krise’. Men lykke er primært fravær af ulykke, mener folketingsmedlemmet fra Liberal Alliance
Ole Birk Olesen har en pacemaker, så hans hjerte ikke sætter ud. Hvis jeg dejsede om, hver gang jeg gik ind i store forsamlinger, ville vælgerne til sidst ikke have tillid til en.


 »Der er fred her. Der er ro. Der er en stemme, der taler til mig. Det er summen af mine erfaringer, som fortæller mig, at jeg her på dette sted skal finde lykken. Det føles næsten fysisk; min krop bliver mere rolig. Jeg skal ikke længere lede. På denne plet i Vanløse med denne kvinde og dette barn har fundet mig selv. Jeg kan slappe af nu.«
For cirka otte år siden lå Ole Birk Olesen på sin terrasse bag huset i Vanløse og havde en oplevelse, som næsten lyder religiøs, når han beskriver den.
Da Information spørger ham, hvad han forbinder med lykken, er det oplevelsen på terrassen i solen, han først beskriver. Dér, hvor han forstod, at han var det helt rigtige sted i sit private liv.
Dér hvor han endegyldigt slap ideen om, ’at græsset er nok grønnere på den anden side’. Og der hvor han opdagede, at lykken også ligger i at passe på det, man har.
»Det kan godt være, at det var den dag, jeg blev voksen. Det var også på tide. Jeg var jo blevet far,« siger han.
Før oplevelsen på terrassen var der ind imellem ’en sten i skoen’ hos Ole Birk Olsen, der få år før havde mødt sin kone, fotografen Sif Meincke, flyttet sammen med hende og fået det første barn.
Mænds umodne rastløshed
»Vi mænd er jo primitive. Hun var sød og smuk. Og sødere og smukkere end alle andre,« siger han, da han bliver bedt om at forklare, hvorfor det blev hende.
Det var egentlig ikke, fordi han var i tvivl. Men indtil dagen på terrassen var der en rastløshed, en søgen som endnu ikke var forbi.
»Før den dag var det måske ikke helt gået op for mig, at jeg var i gang med at binde mig. Det at få et barn krævede, at den mere umodne side af mig blev voksen. Og det var det, jeg kom overens med. Sådan en følelse af: ’Nå ja, det er jo sådan, det er – for sådan skal det være’. Ellers bliver du heller ikke rigtig lykkelig. Det var ikke bare en pligtting. Det var en følelsesmæssig erkendelse af, at det også er ved at binde sig til ting og tage det på sig, at man finder lykken. Det skal ses i en meget større sammenhæng end om man lige synes, konen er irriterende en dag.«
— Var det så nemt bagefter?
»Jaaa ... Jeg tror, at forudsætningen for et længerevarende parforhold, er, at man faktisk har tænkt sig at forfølge det i både medgang og modgang. For ellers er det for let bare at skride i håbet om, at græsset måske er grønnere på den anden side. Og det er det jo ikke. I al fald ikke hvis man har fundet en person, som man er glad for.«
— Det lyder også lidt mandeagtigt: Nu har jeg truffet en beslutning, så ’end of discussion’?
»Jamen, mænd bliver altså nødt til at have et meget stærkt overjeg for at kontrollere deres spontane lyster. Det er jo en velkendt sag fra biologien, at mænd er udstyret med lyst til at forplante sig alle mulige steder – hele tiden. Fordi vi har fundet ud af, at det er bedst for os i længden, har vi fået en kultur, som siger til mænd, at de ikke skal følge deres lyster hele tiden. Og det foregår ved, at overjeget kommer og slår reptilhjernen fra.«
Så vidt den mere dyriske afdeling af den følelsesmæssige splittelse, som tvivlen på, om ’græsset er grønnere på den anden side’, kan afstedkomme. Oplevelsen på terrassen handlede i høj grad for Ole Birk Olesen også om noget større.
»Da jeg lå på bænken, var det mest noget eksistentielt; altså at man ikke bare kan flyde med enhver tilskyndelse og lade enhver lille sten på vejen komme i vejen for det større projekt om at have et forpligtende og dybt forhold til en bestemt kvinde og opbygge et familieliv og være i det på godt og ondt. Fordi det er den måde, man skaber noget vedvarende på med en person. Noget som også er der, når man bliver gammel og affældig. Og det er den måde, man skaber gode forhold for den næste generation – at mor og far er sammen.«
Når man spørger Ole Birk Olesen, hvornår han har været mest ulykkelig i sit liv, kommer to oplevelser til overfladen: Da hans kone for år tilbage fik en hjerneblødning. Den kom hun sig over uden mén, hvilket lærte ham at påskønne livet mere.
Hjertefejl og frygt
Og da han selv besvimede to gange i efteråret som følge af en hjertefejl, han ikke anede, han havde. De to besvimelser foregik i det offentlige rum. Med fuld mediedækning. Først på valgaftenen, hvor Ole Birk Olesen måtte hjælpes af sin partifælle Thyra Frank, der hidkaldte en ambulance. Og senere på Kulturnatten, hvor en næsten identisk episode fandt sted. Senere har en pacemaker sat skik på hjertet, så det ikke så gerne skulle ryge ud af sin rytme. Men for Ole Birk Olesen, der ellers ifølge ham selv har et lyst sind, satte oplevelserne med at besvime gang i en periode »ret langt nede i kulkælderen, som måske heller ikke er helt overstået endnu.«
»Jeg blev nervøs for, at det der besvimelseshalløj kunne komme i vejen for det projekt, jeg nu er gået i gang med, og som jeg gerne vil fortsætte med. Tænk, hvis det var sådan, at hver gang jeg gik ind i store forsamlinger, så dejsede jeg om. På et eller anden tidspunkt ville folk jo sige: Jamen, er han egentlig egnet til det her? Kan vi i det hele taget identificere os med en mand, der går og falder om hele tiden? Forventer vi ikke noget mere autoritet af en person, som vi skal udpege til at tage del i ledelsen af det politiske system i Danmark?«
Tanken om at det der skulle være projektet uden for hjemmets fire vægge, måske alligevel ikke kunne lade sig gøre, sendte Ole Birk Olesen ud i mørke kroge af sindet. »Det var vel en forholdsvis stor emotionel krise, hvor jeg også lod en tåre trille på et tidspunkt alene af ren ynk over mit eget liv.«
»Jeg blev ved med at opsøge de situationer, som potentielt kunne være farlige. Og så mærkede jeg, at jeg godt kunne komme igennem Deadline 22.30 og rampelyset uden at besvime ... Man kommer ud af sin eksistentielle krise.«
— Hvad var du mest bange for?
»Jamen, det der med at besvime er sådan noget, man ser kvinderne gøre i film om 1700-tallet. Du ved: ’Åhh ...’ og så får de lugtesalt. Sådan ser jeg ikke mig selv, og jeg er vel bange for, at omverdenen skulle se mig sådan – som sådan et skrøbeligt menneske.«
— Hvorfor var du bange for det?
»Jamen, jeg opfatter ikke mig som et skrøbeligt menneske. Og det ville i al fald være en lille ulykke for mig, hvis alle folk så mig anderledes, end jeg mener, jeg er ...«
— Handler det om anerkendelse?
»Ja. Jeg drives også af anerkendelse. Det gør mig glad at blive anerkendt for det, jeg synes, jeg kan.
— Blev du det som barn?
»Jo. Jeg fik da ros, når jeg kom hjem med fine karakterer. Men jeg synes da også, at der nogle gange var lidt for meget fokus på det, jeg ikke kunne ...«
– Hvornår var der det f. eks.?
»Jeg gik ikke meget op i det praktiske arbejde på gården. Det gav mig ingen mening i tilværelsen at gå og male den samme gavl igen, som blev malet for fem år siden. Eller feje den samme midtergang, som blev fejet dagen i forvejen, fordi den skulle fejes hver dag. Det sådan rene maskinelle, fysiske arbejde gav mig ingen tilfredsstillelse. Det kunne jo godt udlægges, som om jeg var doven eller et eller andet. Og det blev det vel også.«
Retten til at vælge selv er helt central for Ole Birk Olesens politiske ståsted.
Han mener, at politik dybest set er ’et onde’ i forhold til at skabe lykke i befolkningen: Der skal være nogle rammer, som sikrer, at de fattigste f.eks. har tag over hovedet og tøj til kroppen. Men derudover skal politikerne blande sig mindst muligt i befolkningens hverdag – hvilket bl.a. betyder, at skatten skal være mindre, mens borgerne til gengæld selv betaler for en stor del af deres velfærdsydelser.
Lykke er fravær af ulykke
Det vil ifølge Liberal Alliances værdier give folk mest mulig frihed til at skabe deres egen lykke. Det er bl.a. på grund af denne antagelse, at mange politikere i Folketinget mener, at Liberal Alliance ikke kerer sig nok om de svageste i samfundet.
For Ole Birk Olesen selv hænger hans definition af begrebet lykke sammen med hans oplevelse på terrassen af, at tingene faldt på plads:
»Jeg tror, at der er to måder at anskue lykke på, som bor i os alle sammen. Den ene er, at når man ikke er lykkelig, så er man ulykkelig. Derfor må man hele tiden stræbe efter den her lykkefølelse, fordi alternativet er ulykke. Den anden er, at man er lykkelig, når blot man ikke er ulykkelig. Derfor handler det om at undgå de episoder i livet, som gør en ulykkelig.«
— Forskellen er altså, hvordan vi hver især oplever normaltilstanden altså det ind imellem?
»I store dele af livet føler vi jo hverken den store lykke eller den store ulykke. Vi er i et eller andet gråt i hverdagen, hvor vi måske bare er tilfredse med vores liv og synes, det er okay. Man kan opfatte den del af livet, hvor der er et fravær af den store lykke, som en ulykkelig del af livet ... Man kan også opfatte den som et fravær af ulykke, og derfor er man i bund og grund lykkelig. Jeg hører absolut til dem, der så længe jeg ikke er ulykkelig, er jeg i en eller anden forstand lykkelig. Jeg behøver ikke at stræbe efter de meget store øjeblikke, hvor det bobler i livet.«

