’Det skal være muligt at sige, at noget er bedre end andet’
Brian Mikkelsen mener, at han som kulturminister og ’borgerlig værdikæmper’ har været med til at skabe et debatklima, hvor der er bedre plads til forskellige holdninger
Brian Mikkelsen siger, at han som Kulturminister kæmpede for at fremme ytringsfriheden i den offentlige debat.


 Hvis man i dag spørger den tidligere konservative kultur-, justits og økonomi- og erhvervsminister Brian Mikkelsen, hvad der var hans største bedrift i de næsten 10 år, han var minister, er svaret den omdiskuterede Kulturkanon fra 2006. En liste med 108 værker, som skulle være et officielt katalog over det bedste af det bedste i den danske kulturarv.
»Jeg har den faktisk stående herinde et sted, for jeg skulle bruge den til en gave,« siger han, mens han rejser sig fra skrivebordet på sit kontor på Christiansborg og begynder at lede efter den i bogreolen.
»Der var den.«
Han sætter sig og bladrer ivrigt.
– Brian, da Kulturkanonen blev udgivet, var der en kritik af…
»Så kan man læse noget Steen Steensen Blicher, H.C. Andersen, Søren Kierkegaard…«
– Men kan du forstå den kritik, der var af…
»… Herman Bang, Henrik Pontoppidan, Johannes V. Jensen.«
– …at kulturkanonen var noget smagsdommeri?
»Årh. Jeg får sgu helt lyst til at gå i gymnasiet igen,« griner han og klapper bogen sammen, inden han svarer på spørgsmålet.
»Ja, det forstår jeg godt. Men det var en misforståelse, og det er det stadig. For kanonen var jo en erkendelse af, at der var noget, der var bedre end andet. Så kan man have forskellige meninger om, hvad der er det bedste, men det var nødvendigt, at vi fik den diskussion.«
En dyne over debatten
Ifølge Brian Mikkelsen er ytrings- og trykkefriheden blandt de vigtigste af de grundlovssikrede rettigheder, for det er i kraft af muligheden for at have forskellige meninger og debattere de meninger, at et samfund og et demokrati kan udvikle sig.
Ved regeringsskiftet i november 2001 blev han den første borgerlige kulturminister i næsten ni år og en helt central spiller i Anders Fogh Rasmussens (V) værdikamp.
Ifølge ham selv var hans værdikamp baseret på ytringsfriheden, og her mener han netop, at Kulturkanonen på trods af en hård fødsel var med til at skabe større rum for forskellige meninger i kulturlivet, end der i hans øjne havde været tidligere, ved at skabe en debat om, hvad der er god kultur, og hvad der er mindre god kultur og på den måde skabe en udvikling.
»Det er jo også en del af ytringsfriheden, at folk kan komme til mig og sige: ’De valg er jeg fuldstændigt uenig i. Det er da de værste valg, jeg nogensinde kunne forestille mig,’« Men det var ikke kun i kulturens verden, at Brian Mikkelsen havde et ønske om, at debatkulturen skulle være anderledes. Han var af den opfattelse, at der siden 1970’erne havde hersket et meningshegemoni i samfundsdebatten, hvor de venstreorienterede monopoliserede på de rigtige meninger. Derfor blæste han i et interview med Politiken i 2003 til kamp mod »det venstreorienterede meningstyranni«, som han kaldte det.
»Da vi kom til magten, lå der en dyne hen over debatten. Man skulle have den rigtige tone i flygtningedebatten. Man skulle mene, at alle offentlige udgifter var af det gode. Det var mit opgør at bryde med det, så der ikke var nogen, der havde monopol på at mene det rigtige. Der skulle være plads til meninger, så man kunne strides om dem og på den måde finde frem til, hvad der var det rigtige,« siger han i dag.
– Du mener altså ikke, at der var fuldstændig ytringsfrihed i tiden op til jeres regeringsperiode?
»Det har der jo været i kraft af grundloven. Men det var ikke alle holdninger, der var acceptable. Det er jo nuancen, for man blev selvfølgelig ikke straffet for at have de forkerte holdninger, ligesom man gør i andre lande. Man blev bare holdt ude af det gode selskab.«
I dag, efter de borgerlige havde magten i næsten 10 år, mener Brian Mikkelsen, at de har vundet opgøret med »det venstreorienterede meningstyranni«, og i hans øjne er der ikke længere den samme berøringsangst over for visse emner, som han mente, der tidligere var.
»Og det er sundt, for så kan meninger brydes, og når meninger brydes, så opstår der noget diskurs i forhold til, hvor vi som samfund er på vej hen,« siger han.
– Men er det ikke bare et borgerligt meningstyranni at udgive en bog og sige nu fortæller vi jer, hvad der er god kultur?
»Nej, for der er noget, der er bedre end andet. Der er nogle værker, der er mere interessante og vigtigere at læse end andre. Med kanonen kan man blive præsenteret for de værker, og så kan man læse dem eller lade være. Man kan være enig eller uenig, men det essentielle er, at man får en diskussion af, hvad der er kulturel kvalitet,« siger han.
Med små syv år på taburetten er Brian Mikkelsen den kulturminister, der til dato har siddet længst tid i streg. Når han tænker tilbage på dengang, han startede i Kulturministeriet, var det en periode, hvor han som ’borgerlig værdikæmper’, som han selv kalder det, måtte tage mange kampe med det typisk venstreorienterede miljø.
»Jeg havde en idé om, at når jeg blev minister, så skulle jeg ændre ting. Jeg skulle ikke bare administrere. Det var en forpligtelse, for det var det, jeg var blevet valgt på. Men de kulturfolk, der sad derude, var trænet til, at sådan en borgerlig konservativ som mig automatisk var en modstander. Så der var mange kampe og slagsmål i starten, og når jeg ser tilbage på det i dag, var jeg nok også selv for utålmodig og for bombastisk i nogle ting,« siger han og fortsætter:»Men efter et par år begyndte vi at finde hinanden. De kunne se, hvad det var, jeg ville. Nemlig at gøre noget ved kvaliteten og glæden i kulturen. Jeg ville have, at børn og unge skulle opleve kvalitetslitteratur og ikke bare poppet litteratur og tegneserier. Jeg ville have en erkendelse af, at der er nogle danske værdier, der er bedre end andre. Den måde, vi taler på og opfører os på, er jo formet af den kultur, vi lever i. Dansk film, dansk musik og dansk design er med til at definere os som danskere, og der er H.C. Andersens eventyr altså bare bedre end en eller anden tilfældig forfatter, for han fortæller vores historier.«
Brian Mikkelsen mener selv, at han brugte sin plads i Kulturministeriet til at kæmpe en kamp for at fremme ytringsfriheden i den offentlige debat, og at samfundsdebatten i dag er blevet »lidt tam«.
»Hvor er de venstreorienterede henne? I nullerne havde vi mange gode diskussioner om, hvor vi er på vej hen som samfund. Men hvor er de holdningsmæssige modstandere henne i dag?« spørger han med henvisning til, at regeringen i hans øjne har overtaget den tidligere regerings politik på en række områder.
»Da vi fik den nye regering sidste år, var der kolossale forventninger til, at tingene ville skifte. Her taler jeg ikke bare om løftebryder diskussionen, men om at den politiske stemning ville skifte. Så der må sidde nogle desillusionerede mennesker derude og sige: ’Hvor blev det af, det alle de gode mennesker ville levere?’ Jeg savner i hvert fald en skarpere, mere nuanceret debat i dag, for hvis vores samfund skal udvikle sig, kræver det, at folk kan stille sig op og sige, hvad de mener.«

