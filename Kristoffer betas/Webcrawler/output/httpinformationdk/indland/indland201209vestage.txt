Vestager vil måles på, hvordan regeringen bekæmper fattigdom
Regeringen vil fremover måles på socialpolitik, der bekæmper fattigdom og sikrer lige muligheder, siger den radikale leder Margrethe Vestager i sin tale i dag på Radikale Venstres landsmøde
Når Margrethe Vestager i dag stiller sig på talerstolen ved Radikale Venstres landsmøde er det et år siden folketingsvalget banede vejen for SFSR-regeringen. Et år som har slidt på regeringspartierne, dog mindst på de radiale, som kun har oplevet en beskeden tilbagegang i meningsmålingerne.


 Ligesom vælgerne kan bedømme regeringen på, om den fører en økonomisk ansvarlig politik, skal de også konkret kunne se, hvilken indflydelse SRSF-regeringens politik har på sociale forhold i Danmark. Det vil den radikale leder Margrethe Vestager foreslå i sin tale i dag på førstedagen for Radikale Venstres landsmøde i Nyborg, erfarer Information.
»Lige så vel som vi kan sætte mål for at nedbringe budgetunderskuddet og mindske gælden, så vil vi også sætte socialpolitiske målsætninger for, hvordan vi bekæmper fattigdom og sikrer folks lige muligheder,« siger Margrethe Vestager i et interview forud for landsmødet.
»Vi kan ikke sige, at vi er i hus med vores økonomiske målsætninger fra 2020-planen, men vi er trods alt kommet et godt stykke. Der er en rytme i vores politiske arbejde, og vi er nu et sted, hvor vi godt kan sætte mål for, hvordan vi så gerne vil have, at vores samfunds sociale sammenhængskraft skal se ud,« siger hun.
Margrethe Vestager vil endnu ikke konkretisere de socialpolitiske målsætninger yderligere, men lover, at de kommer.
»Jeg gør et nummer ud af ikke at sige 1, 2, 3, 4, 5 og procent a, b, c, d, e, men i stedet sige, at de socialpolitiske mål er næste fase. Hvad de vil omfatte vil vi selvfølgelig fastsætte internt i regeringen, men vi vil også gerne have en bredere diskussion af det på landsmødet.«
– Vil I være ligeså konkrete med jeres socialpolitiske mål, som I har været med jeres økonomiske mål fra 2020-planen?
»Ja, jeg synes, vi skal være ret konkrete. Jeg vil hellere kunne sige: Se, det er det her, vi gør, i stedet for at forelske mig i nogle flyvske ambitioner. Når man opstiller klare mål, er det også nemmere at forholde til de resultater, man når frem til.,«
I denne uge lærte danskerne kontanthjælpsmodtageren Robert at kende. Efter han bramfrit i et tv-program betegnede sig selv som en ’doven skid’, der ikke ville tage et hvilket som helst job, men tværtimod stillede krav, har samtlige politiske partier taget afstand fra hans retorik. Men på Debatten på DR2 torsdag aften, var der bred politisk enighed om, at systemet ikke virker optimalt i dag. Det er Margrethe Vestager enig i. Ifølge hende har det offentlige i de senere år været så optaget af processer, at det har skygget for fokus på, om målene egentlig blev nået.
»De ledige går til samtaler i jobcentrene og sendes i aktivering, men kommer de ind på arbejdsmarkedet? Jeg synes, det er testet ret grundigt, om vi her fra Slotsholmen kan se præcis, hvilke processer der virker, når en jobkonsulent møder en ledig, og den test viser, at processerne virker, uden at målet nås. Mon ikke vi skal prøve noget andet nu,« spørger Margrethe Vestager og svarer selv:
»Vi kan blive meget bedre til at nå vore politiske mål, hvis vi skaber større frihed til at vælge de metoder, der virker.«
Frihed til at vælge var netop budskabet i sidste uges socialpolitiske forslag fra de radikale om at give kommunerne frihed til at bruge de redskaber, der virker, i forhold til det radikales mål om at halvere antallet af mennesker, der får besøg af kongens foged og sættes på gaden.
»Én lejer, der sættes på gaden, er én for meget,« sagde socialordfører Liv Holm Andersen (R) i Information, om det nye mål om at halvere antallet af udsættelser.
Og skal man tro partiets formand, økonomi- og indenrigsminister Margrethe Vestager, står Liv Holm Andersens socialpolitiske forslag altså ikke alene.
Skånsomt rædselsår
Når Margrethe Vestager i dag stiller sig på talerstolen i Nyborg, er det præcis et år siden folketingsvalget, der for første gang siden 2001 gav hende mulighed for igen at sætte sig i en ministerstol. Regeringen har som helhed haft et annus horribilis, men indtil videre har tilbagegangen været forholdsvis skånsom over for Radikale Venstre.
En meningsmåling lavet af Epinion for DR Nyheder i denne uge viser imidlertid en ny retning. Siden valget i september 2011 har regeringen og Enhedslisten tilsammen mistet 14 mandater, hvilket svarer til, at de fire partier har mistet hele 291.000 vælgere. I målingen går også Radikale Venstre tilbage – de får tre mandater mindre end ved valget i fjor.
Nu skal man jo passe på med at konkludere noget på en enkelt meningsmåling, men nogen vil nok spekulere på, om tilbagegangen skyldes Margrethe Vestagers efterhånden berømte kommentar »sådan er det jo« til, at dagpengemodtagere falder ud af systemet med de stramninger, som bliver indført fra nytår.
I dag fortryder Margrethe Vestager ikke sine ord, for sætningen illustrerer ifølge partilederen, at de radikale siger, hvad de mener.
»Vi står inde for det, vi siger, og de kompromiser vi indgår. Vi ved jo om nogen, at vi ikke har 90 mandater. Vi har haft seks, syv, 11 og nu har vi 17 mandater. Ved klart at sige, hvad vi vil, er det enklere og nemmere at stå bag et kompromis. Én ting er at sige, hvad man mener. En anden ting er at tro, at man kan få sin vilje.«
Det er også den gennemgående besked i partilederens tale i dag på landsmødet, hvor hun gentagne gange vender tilbage til udtrykket ’sådan er det jo’ for at illustrere, at de radikale står for den samme politik, som partiet altid har gjort.
»Når man nu alligevel ved, at det er et kompromis, der skal til, så er det da lettere, at sige, hvad man mener om en sag. Ellers bliver det noget mærkeligt spilfægteri.«
– Hvad vil det sige at være radikal anno 2012?
»Vi har gennem tiden haft uendelig mange valgplakater, der har kredset om begrebet balance. En stærk ansvarlig økonomisk politik er forudsætningen for, at man også kan have et samfund med stærk social sammenhængskraft,« siger Margrethe Vestager.
»Med jævne mellemrum er vi nødt til at definere, hvad der er det sociale i det socialliberale, og hvad der er det liberale i det socialliberale, for det er hverken det socialdemokratiske eller det liberale hos Venstre. Regeringspartierne har et regeringsgrundlag, som knytter os sammen, men det bliver vi ikke ens af. Vi er stadig tre vidt forskellige partier med forskellige fokus, partikulturer og temperamenter. Og sådan er det jo.«

