Ungdomsudfordringen
Ved gårsdagens fremlæggelse af sin 2020-plan lovede regeringen en kommende Ungepakke, der skal nedbringe den galopperende ungdomsarbejdsløshed. Information har i de seneste dage været på jobcenter for at tale med nogle af de unge, der i disse måneder fylder ledighedsstatistikkerne


 Sune Rodt, 29 år
– Hvorfor er du her i dag?
»Jeg skulle til et møde omkring aktivering, men efter en halv time fandt vi ud af, at jeg alligevel ikke skal i aktivering før til september. Men vi fik en hyggelig snak. Jeg blev færdiguddannet som film- og tv-assistent i 2008 og kom på dagpenge. Efter et halvt år startede jeg i et job med løntilskud og fik derefter ansættelse på Nordisk Film. Siden blev jeg arbejdsløs og har taget alle de job, jeg kunne få fingre i. Mit job er meget projektorienteret med korte ansættelser. De job, jeg får, kommer via mit netværk. På et tidspunkt lavede jeg nogle reklamejob, som jeg blev anbefalet til af en veninde, så også der hjalp mit netværk«
– Påvirker ungdomsarbejdsløsheden din omgangskreds?
»Ja, helt klart. En af mine venner har dog lige fået en stilling på et stort reklamebureau, men han har også kæmpet hårdt utroligt længe for at blive fastansat.«
– Hvad kunne politikerne gøre for at hjælpe de unge? 
»Jeg synes, dansk politik efterhånden er en kæmpe børnehave, som jeg ikke gider følge med i. Men en forbedring kunne være at fjerne kravet om, at man skal søge job, mens man sidder i en løntilskudsstilling. Det gør det svært
at fokusere på at gøre begge dele ordentligt.«
Christian Andreasen, 26 år
– Hvorfor er du her i dag?
»Fordi jeg søger en læreplads som VVS’er. Tidligere var jeg på kontanthjælp, og jeg har også taget grundforløbet som elektriker, men så gik jeg i gang med grundforløbet som VVS-­installatør i oktober og tænkte: ’Nu skal det være’. Nu har jeg afsluttet grundforløbet og sendt flere en 100 ansøgninger for at få en læreplads, men det er svært uden netværk. Ud af min klasse på 20 er der kun tre, der har fået læreplads, og det er fordi, deres fædre er VVS’ere. Der er også skolepraktik, men det er jo ikke der, man lærer noget. Jeg vil ud og møde kunderne. Selvtilliden ryger ned, når man får afslag, men det skal nok gå. Man må bare have gåpåmod og blive ved.«
– Kunne politikerne gøre noget anderledes? 
»Jeg synes, det er et problem, at det er lettere at være på kontanthjælp end at læse. Jeg får masser af penge i kontanthjælp, men hvis jeg er på SU, halveres min indtægt, og jeg har også to børn. Så det med, at man skal have bedre kompetencer, bliver altså svært, når økonomien ikke hænger sammen.«
– Kunne de unge gøre noget andet?
»Det er svært, for der jo kun de job, der er, så det handler vel bare om, at vi skal kæmpe for at slå hinanden på målstregen.«
Stefan Fjeldsted, 20 år
– Hvorfor er du her i dag?
»Jeg ikke har noget job, og fordi jeg er under 25, så skal jeg finde et studie, hvor jeg skal starte til september. Det er et krav for at få kontanthjælp. Men jeg synes, de har for travlt med at presse én i uddannelse. Jeg vil meget hellere arbejde end studere. Jeg vil ikke være en af dem, der stryger gennem studiet, men så ikke har prøvet at opleve det virkelige liv. Jeg er i gang med det famøse sabbatår, og har arbejdet i et vikariat i en børnehave, men der stoppede jeg i slutningen af marts. Jeg har søgt cirka 20 pædagogmedhjælperstillinger, som er et område, jeg har erfaring inden for. Men der er mange om buddet, og tit og ofte får man ikke engang svar på sin ansøgning. Netværket betyder utroligt meget. Vi er en gruppe venner, der lige er flyttet til byen fra Næstved, og vi kan se, hvor vigtigt det er at kende nogen, der kender nogen.«
– Påvirker ungdomsarbejdsløsheden din omgangskreds?
»Ja, bestemt. Mange af mine venner er arbejdsløse eller pendler mellem småjob i et callcenter eller i 7-Eleven. Både mig og ham jeg bor sammen med, er arbejdsløse, og vi søger job for fuld smadder. Og det skal nok gå. Jeg har en jobsamtale i næste uge, som jeg ser frem til.«
Elisabeth Ampthor, 22 år 
– Hvorfor er du her i dag?
»Jeg har søgt arbejde og fået kontanthjælp de sidste seks måneder, siden jeg flyttede til Danmark. Jeg har en bachelor i samfundsvidenskab, og så tog jeg en måneds uddannelse i at undervise i engelsk, da jeg boede Istanbul, men det er nok en uddannelse, der er lettere at bruge i udlandet. Alle de andre, der tog det kursus, har fået job som engelsklærer i Istanbul, men herhjemme kan man ikke rigtig bruge den. Jeg har søgt job såsom engelsklærer, cafémedarbejder eller biblioteksassistent – jeg søger meget bredt. Sidste uge fik jeg svar fra et bibliotek, der havde fået 452 ansøgninger til en stilling, så det er svært.«
– Politikere taler om, at de unge skal i arbejde og i uddannelse. Hvad synes du om det? 
»Det lyder fint, men når der ikke er arbejdspladser, er det lige meget, om man er uddannet eller ej. En af mine venner afleverede speciale i dansk og engelsk i maj sidste år, og han er stadig arbejdsløs. Og jo flere man uddanner, jo mindre er den enkelte uddannelse værd i konkurrencen om job. «
– Er der noget, de unge kunne gøre bedre?
»Det er vigtigere at have et stort netværk end før. De fleste, jeg kender, der har fået arbejde, har fået det via en de kendte og ikke på jobcentret. Det handler ikke om, hvad man kan, men om, hvem man kender.«
Pernille Nielsen, 18 år
– Hvorfor er du her i dag?
»Fordi jeg skal melde mig jobløs og i gang med at søge kontanthjælp. Siden juleferien har jeg ikke haft indtægt. Jeg har jeg søgt 50 stillinger, de fleste som pædagogmedhjælper i børnehaver og fritidshjem. Jeg har sendt ansøgninger, ringet og også mødt personligt op. Det er selvfølgelig virkelig irriterende at få afslag, men man kan ikke gøre så meget ved det. Men nu vil jeg søge ind på studiet som pædagogisk assistent.«
– Hvad synes du om politikernes fokus på, at unge skal i gang med arbejde og uddannelse? 
»Det er fedt nok, for man skal jo komme i gang. Man kan jo ikke bare sidde derhjemme og dovne den af. Hvis ikke de unge kommer i gang, bliver deres liv ikke til noget. Men jeg synes ikke, man gør nok for at hjælpe dem i gang.«
– Påvirker ungdomsarbejdsløsheden din omgangskreds?
»Ja. Mange spørger deres omgangskreds, om de ved, hvor der er ledige stillinger.«
– Kunne de unge gøre mere?
»Ja, jeg synes de skal komme ind i kampen i stedet for at sidde derhjemme og være på Facebook. Mange er for dovne, de gider ikke, og de ved ikke, hvad de vil. Det er også svært at vide. Jeg er ikke selv hundrede procent sikker på, hvad jeg vil, men hvis man ikke kommer i gang med noget, finder man aldrig ud af det.«
Ask Emil Corell, 29 år
– Hvorfor er du her i dag?
»Jeg er elektronikmekaniker, men er blevet ledig efter syv års ansættelse, da min arbejdsplads gik konkurs.
– Hvilke job søger du?
»Jeg søger selvfølgelig primært job inden for mit uddannelsesområde. Jobcentret oplister rimeligt meget et skræmmescenario. De siger, man skal sende 50-60 ansøgninger inden for tre måneder. Men jeg har ikke lyst til at gå ud og arbejde som gadefejer, når jeg har en uddannelse og erhvervs­erfaring inden for et område. Men jeg har en ven, der forsker i sukkersyge, og der skal jeg starte i en løntilskudsstilling, hvor jeg skal reparere noget gammelt udstyr.«
– Kan du mærke arbejdsløsheden i din omgangskreds? 
»Nej, i min omgangskreds er beskæftigelsen forholdsvis stabil.«
– Synes du, man kunne stille større krav til de unge? 
»Folk i min alder, ved godt, hvad de vil, mens folk fra 18 til 25 måske er lidt mere i vildrede. Der kunne jeg godt forestille mig, at man kunne gøre noget for at hjælpe dem i gang. Men jeg er generelt modstander af tvang.«
– Hvad kunne de unge gøre?
»Min uddannelse skyldes, at jeg havde en god matematiklærer, der så, at jeg havde flair for elektronik. Havde han ikke set mit potentiale, tror jeg ikke, jeg ville have haft en uddannelse i dag. En mentor, tror jeg, ville være guld værd for mange af de unge.«
Kasper Svenson, 22
– Hvorfor er du her i dag?
»Jeg har været lidt rundt i systemet. Jeg er uddannet som pædagogisk assistent, og var også ved at blive kok. Jeg afbrød min uddannelse som datatekniker sidste år, og så har jeg gået derhjemme og fundet ud af, hvad jeg skulle gøre. Nu har jeg meldt mig som ledig, for jeg vil gerne ud og arbejde i detailhandlen et års tid, inden jeg tager en HF.«
– Oplever du ungdomsarbejdsløshed i din omgangskreds? 
»Ja, det har jeg, men de sidste par måneder har flere af mine venner fået job.
En som it-supporter, en anden i 7-Eleven, og en tredje har fået job i Tyskland. Det er folk, der har været langtidsledige, der nu har fået job, og det er de superglade for. Det påvirker en mentalt at være arbejdsløs. Det er rart, at folk få mening med livet og har noget at stå op til.«
– Politikerne taler om, at flere unge skal uddannes. Hvad synes du om det?
»Man vil virkelig gerne presse de unge til uddannelse, men det er skadeligt både for den unge og for de klasser, man bliver presset ind i. Det vil sikkert også give højt frafald. I stedet burde der være mere rådgivning af de unge, når de slutter folkeskolen, for uddannelsessystemet er virkelig en jungle.«
Mehdi Salman, 26 år
– Hvorfor er du her i dag?
»Jeg har været uden job siden januar, hvor jeg arbejdede i Danmarks Radio i fem år, men blev fyret, da jeg var syg. Nu er jeg blevet rask og er startet på taxakursus. Jeg håber, jeg kan komme til at komme til at arbejde som taxachauffør, mens jeg tager VUC-fag – på sigt vil jeg gennemføre en gymnasial uddannelse. Jeg har en diplomuddannelse i computerprogrammering fra Iran, men den kan jeg ikke bruge i Danmark. Men jeg er 100 procent sikker på, at når jeg er færdig med taxakurset, så finder jeg et job.«
– Påvirker ungdomsarbejdsløs­heden din omgangskreds?
»Ja, der er faktisk rigtig mange af mine venner, der er arbejdsløse i øjeblikket. Når man bor i København, er der mange udgifter.«
– Hvad synes du, politikerne skal gøre?
»Jeg synes, man burde gøre det muligt at tage fag om og forbedre sine karakterer på HF. En af mine veninder vil gerne være tandlæge, men hun har ikke fået så gode HF-karakterer, så nu må hun tage en anden uddannelse.
– Kunne de unge gøre mere?
»De kunne sørge for at færdiggøre deres uddannelse i stedet for at stoppe efter et år. Et problem er også, at der ikke er den store lønforskel på at arbejde på kontor eller som tjener på en restaurant. Så tænker de unge, at de ikke behøver at uddanne sig, og det er et problem.«

