'Klippet viser bare nogle arresterede kriminelle'
Youtube-klippet af en gruppe unge fra Vollsmose, der håner og chikanerer politiet, blæste i sidste uge en mediestorm op, der fik Politiforbundet til at kræve en 'massiv indsats'.  I dag trækker Odense Politi på skuldrene over videoklippet, der ifølge lokalbeboerne ikke  siger ret meget om den udskældte bydel


 »Eklatant manglende respekt for politiets arbejde«, »fuldstændig uacceptabelt«, »Kæmpe falliterklæring for integrationsindsatsen«.
Politiforbundet og Dansk Folkeparti talte med store bogstaver, da politiet i sidste uge blev opmærksom på Youtube-klippet 'Politi Køre Ind i Mand På Crosser i Vollsmose'.
I videoklippet, der blev lagt på YouTube 18. maj og siden er blevet fjernet af gruppen bag klippet, ser man to politibetjente fra Fyns Politi blive chikaneret og hånet af en gruppe mænd fra Vollsmose-området. En af dem stjæler en politiradio fra betjentene, mens de løber rundt og forsøger at anholde en crosser-tyv på en sti bag Bøgeparken i Vollsmose.
Et par hundrede meter derfra har en sløv middagsstemning sænket sig, da Information triller ind på parkeringspladsen ved Bøgeparkens butikstorv onsdag middag.
En brøkdel af Vollsmoses omkring 10.000 indbyggere slentrer rundt på torvet eller sidder og nyder solen på bænkene.
Vi er langt fra parcelhus-danmark, og ved første øjekast bærer Vollsmose alle de æstetiske brændemærker, der associeres med begreber som 'udsat boligområde' og 'ghetto'; grå og hvid beton, hvide paraboler på lejlighedsaltanerne, en halalslagter, et pizzeria, en herrefrisør. Og selvfølgelig en grønthandler.
For enden af butikstorvet ligger Soussi Falaffel. Her byder butikkens ejer, Samir, på cigaretter og kaffe og en stol at sidde på.
Samir sidder sammen med Bassam Chatle, en 48-årig libaneser, der har boet i Vollsmose i 25 år, og som er i gang med at spise frokost.
Få meter fra vores bord hænger den hårde kerne af unge normalt ud, fortæller Bassam Chatle.
Glade for politiet
Han har hørt om Youtube-klippet, men mener ikke, det siger ret meget om bydelen eller forholdet til politiet.
»Vi er glade for politiet. Det er bare en lille gruppe unge, der hverken har respekt for politiet eller nogen som helst andre myndigheder. Flere af dem kommer ikke fra Bøgeparken,« siger Bassam Chatle. Han mener, det er manglende opdragelse, der er skyld i gruppens opførsel, og at det ikke hjælper at være blødsøden over for dem.
Ligesom de andre beboere, Information møder, er Bassam Chatle glad for at bo i kvarteret, men træt af, at hans liv og hverdag gang på gang fremstilles i fjernsynet og aviserne som en skole for unge kriminelle.
»Hvorfor hører vi aldrig om alle de unge herfra, der tager en universitetsuddannelse,« spørger han.
Bassam Chatle synes, Vollsmose er blevet et bedre sted at bo de seneste år.
»For fire år siden var balladen værre herude. Det har hjulpet, at vi har fået videoovervågning, og at beboerne er begyndt at sige fra. I dag går både unge og gamle hen og konfronterer gruppen, når de står og opfører sig dumt her på torvet. Beboerne er trætte af al balladen,« fortæller han.
Følelser forvrænger
Det er en uge siden, Youtube-klippet fik Politiforbundets formand, Peter Ibsen, til at kræve en »massiv indsats« over for de kriminelle unge fra Vollsmose. Men i dag er der er ro i lejren hos Odense Politi.
»Vi har kendt denne gruppe i mange år, og de har aldrig haft respekt for politiet eller andre myndigheder,« fortæller chefpolitiinspektør i Fyns Politi, John Thorup Jacobsen over telefonen.
Han hæfter sig først og fremmest ved, at Youtube-klippet viser, at politiet fik gennemført deres arbejde.
»Man skal passe på med at blive for følelsesmæssigt engageret, når man ser den her slags klip. Reelt viser det jo bare en gruppe kriminelle, der bliver arresteret. Andet ser vi ikke,« siger politichefen.
Heller ikke Bjarne Puggard, vicepolitikommissær hos Odense Politi, lader sig hidse op over Youtube-klippet: »Jeg tænker da, at hvis hændelsen i stedet havde fundet sted på Amager Fælled, var der så overhovedet blevet skrevet om det? Det spørgsmål kan man godt stille sig selv. Nu er det så blevet lagt ud på nettet og har fået stor mediebevågenhed,« siger han.
Mindre ballade i dag
Tilbage på Bøgeparkens butiksfortov møder Information Lars Thorup.
Han er pædagog, har boet i Vollsmose i to et halvt år og tilhører den tredjedel af bydelens omkring 10.000 beboere, der hverken går under den statistiske betegnelse 'indvandrer' eller 'efterkommer'.
På det seneste har han godt nok haft svært ved at sove om natten.
»De unge kører rundt på deres scootere og larmer, og jeg er nødt til at have vinduet åbent. Det er lidt irriterende, når jeg skal tidligt op på arbejde,« forklarer han. Men generelt mener han, der er mindre ballade i bydelen i dag, end da han flyttede hertil.
De få gange, der har været ballade i Vollsmose, finder han som regel først ud af, når hans mor ringer og fortæller ham det.
»F.eks. da der i maj sidste år var problemer med nogle rockere herude. Der var jeg på fisketur.«
Midt på butikstorvet ligger Frisør Guldsaks. Inde i salonen sidder et par unge mænd og ryger cigaretter. Den ene hedder Mohamed Yassine, han er 21 år, har boet i Vollsmose hele livet, går på HF og arbejder i den lokale ungdomsklub. Mohamed Yassine vil læse til bioanalytiker og har søgt ind flere steder i landet.
»Men jeg vil helst blive her i Odense. Jeg har ikke lyst til at flytte væk fra Vollsmose,« siger han.
Mohamed Yassine bliver irriteret, da han fortæller, hvad han mener om Youtube-klippet.
»Den er latterlig. Hvad skal jeg bruge sådan en til? Hvad er det for noget at lave? Det er spild af tid,« siger han en smule ophidset og ryster på hovedet.
»Politiet passer bare deres arbejder herude. Hvis ikke de var her, ville området være færdigt. Jeg kender flere politifolk, og de er fornuftige,« siger Mohamed Yassine, der heller ikke kan forstå, hvorfor medierne kun kommer til Vollsmose, når der er problemer.
»Der er mange unge herfra, der er blevet til noget. Læger, ingeniører. Herude knokler folk,« siger han.
Som et åbent fængsel
Ude på butikstorvet råber en dreng pludselig oppe fra en lejlighed på tredje sal: »Er du journalist? Jeg kommer lige ned. Jeg har lige noget jeg skal sige.«
Drengen er 16 år, men vil ikke fortælle sit navn. Youtube-klippet blev ikke lavet for at håne politiet, siger hans 17-årige ven, der nu også er dukket op.
»Skriv det her ned,« siger drenge og dikterer.
»Vi er en gruppe på 20-25 stykker, der går og keder os herude. Vi går ikke i skole, vi har ikke noget arbejde, vi må ikke stå her foran butikkerne, når politiet kommer forbi, selv om vi bor her. Vi får bøder hele tiden for at køre på scooter uden hjelm. Vi mangler noget at lave,« siger de.
»At bo her er som at være i et åbent fængsel. På torvet bliver vi konstant overvåget af kameraerne. De hænger over det hele. Vi sidder herude til klokken fem om morgenen og ryger os skæve, til vi brækker os. Jeg er først lige stået op nu,« siger han og peger på sit ur, der viser 13.



