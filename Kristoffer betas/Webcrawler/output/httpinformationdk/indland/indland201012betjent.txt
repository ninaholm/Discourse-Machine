Betjente: Straf til unge har ikke hjulpet
Sænkningen af den kriminelle lavalder til 14 år har ikke haft nogen effekt på kriminaliteten, mener landets betjente. Til gengæld skal politiet nu bruge tid på knallertbøller


Sommerens sænkning af den kriminelle lavalder til 14 år begynder nu at trække synlige spor efter sig. Ikke i form af mindre kriminalitet blandt de unge, men derimod med øget travlhed hos landets betjente, der nu skal udskrive bøder og udarbejde rapporter for knallertforseelser og smårapserier. Sådan lyder meldingen fra betjentene mindre end et halvt år efter, at regeringen og Dansk Folkeparti trodsede råd fra dommere, advokater og eksperter og sænkede lavalderen.»De tilbagemeldinger, vi får fra politikredsene, peger på, at sænkningen af lavalderen ikke har påvirket kriminaliteten blandt de 14-årige,« siger næstformand i Politiforbundet, Claus Hartmann.»I stedet bruger betjentene nu tid på at udskrive bøder for småting. Det er ærgerligt, at fordi riget fattes penge, strammer man bare loven i stedet for, som eksperterne siger, at satse mere på at forebygge kriminaliteten,« siger Claus Hartmann.Hos Østjyllands Politi kan man sagtens genkende billedet af, at sænkningen af lavalderen mest af alt har haft indflydelse på politiet og ikke kriminaliteten.»Den kriminelle lavalder blev primært sænket for at gøre noget ved de meget få tilfælde af grove forbrydelser, som 14-årige står bag. Men sænkningen betyder frem for alt, at vi nu bruger mange flere kræfter på at tage os af småting,« siger lederen af den Kriminalpræventive Sektion i Østjyllands Politi, Allan Aarslev.Han forklarer, at hvor politiet før ringede til forældrene, hvis en 14-årig havde brudt færdselsloven eller haft lange fingre hos købmanden, skal der nu også skrives en rapport hjemme på kontoret.UmodneAllan Aarslev peger desuden på, at de 14-årige ofte er så umodne, at de slet ikke overvejer konsekvenserne af deres handlinger.»Der ligger ikke ret mange overvejelser bag det, som de unge mennesker laver. De tænker faktisk ikke engang over, at de risikerer at blive taget, når de bryder loven. Refleksionerne kommer først bagefter, når fælden er klappet, men der er jobbet nede på tanken jo røget og pletten på straffeattesten en realitet,« forklarer han.Ifølge en opgørelse fra Justitsministeriet havde i alt seks 14-årige tilbragt tid i et fængsel eller et arresthus sammen med voksne i løbet af de første fire måneder efter lovændringen.Kriminaliteten blandt unge har været for nedadgående i adskillige år. Danmark er ifølge en rapport fra Ungdomskommissionen suverænt det land i Norden, der straffer de unge hårdest.
