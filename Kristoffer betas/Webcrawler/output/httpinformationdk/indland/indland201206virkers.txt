’Det virker stokkonservativt’
Sara Dynesens bachelor i litteratur fra et britisk universitet blev fundet for let til at komme ind på litteraturvidenskab på Københavns Universitet, fordi hun ikke havde læst nok udenlandske tekster. Det betød et års forsinkelse af studierne og en stor skuffelse over, hvor lukkede danske universiteter er
Sara Dynesen skulle læse et førsteårskursus, før hun kunne komme ind på kandidatdelen i Danmark. Hun kalder det selv spild af tid og penge.


 Sara Dynesen havde ikke et øjeblik forestillet sig, at det kunne blive et problem for hende, at hun havde taget en bachelor i litteratur fra Westminster University i London.
»Jeg tordnede igennem min bachelor på normeret tid med et snit på 12 og skulle bare direkte ind på en kandidat herhjemme og så tage en ph.d. Så jeg synes bare Københavns Universitet var heldige, at jeg havde valgt dem,« siger Sara Dynesen.
Egentlig gik turen til London som en del af sabbatåret, før hun ville søge ind på en videregående uddannelse, men byen, en kæreste og de mange spændende studier trak. Derfor søgte hun i 2006 ind på bacheloruddannelsen i engelsk litteratur og kreativ skrivning, som ifølge hendes egen beskrivelse kombinerer litteraturvidenskab med Forfatterskolen.
»Jeg tænkte, at det aldrig kunne være en dårlig idé at læse noget på et engelsk universitet, da det ville kunne bruges alligevel, hvis jeg ville hjem og læse videre,« siger Sara Dynesen.
Da hun i 2009 besluttede sig for at vende hjem til Danmark for at læse til kandidat, viste det sig imidlertid at være problemer med at blive optaget på litteraturvidenskab på Københavns Universitet. Begrundelsen for afslaget lød, at der manglede studier af udenlandske tekster, hvilket undrede Sara Dynesen, der i tre år havde fordybet sig i engelsksproget litteratur fra hele verden. Hvis hun ville optages på uddannelsen, måtte hun derfor tage et mindre kursus i europæiske litteratur.
»Det er jo fair nok, hvis jeg manglede nogle kompetencer, men det underlige var, at jeg skulle tage et førsteårskursus på åbent universitet, som var lidt i stil med gymnasiet. Det var ren spild af tid og penge,« fortæller Sara Dynesen
Flueknepperi
Langsom og fejlagtig studieadministration betød alt i alt et års forsinkelse af studierne. Sara Dynesen undrer sig over, at det kan være så svært at komme ind på netop de humanistiske studier, der lægger op til, at den studerende selv designer sin uddannelse, fordi studiet ikke kvalificerer til bestemte job.
»Det virker stokkonservativt, at universitetet ikke tænker bredere. Selvfølgelig skal de stille faglige krav til kandidaterne, men det her er, undskyld udtrykket, flueknepperi,« siger Sara Dynesen, der fik fornemmelsen af, at hendes bachelor ikke var god nok. Men i realiteten har den betydet, at hun har fået dobbelt så meget undervisning om ugen som på KU’s litteraturstudie, har langt bedre engelskkundskaber og en unik uddannelse, der ikke eksisterer i Danmark.
»Jeg havde ikke forestillet mig, at det danske uddannelsessystem var så snævert. Men de her hurdler fik virkelig sat skår i glæden for mit vedkommende, fordi jeg begyndte at tvivle på, hvad jeg kunne og ikke følte mig velkommen,« siger hun.
Litteraturvidenskabsstudiet er i dag blevet skiftet ud med cand.public.-studiet på Aarhus Universitet, fordi Sara Dynesen var skuffet over, hvor lidt undervisning KU havde på kandidatuddannelsen. Hun mangler stadig et år, før hun er færdig, men trods forhindringerne fortryder hun dog ikke et sekund, at hun tog den britiske bachelor. »Det giver virkelig meget at læse i udlandet, derfor kan jeg godt forstå politikernes ønske om, at vi rejser ud, men så må de også opfordre universiteterne til at se nærmere på, hvad folk egentlig kan, når de kommer hjem igen,« siger Sara Dynesen og påpeger, at de studerende også selv har et ansvar for ikke at vælge alt for eksotiske studier.
»Det, du skal kunne som akademiker, er hovedsageligt en bestemt måde at tænke og løse problemer på. Hvis du kan det og har en tilsvarende uddannelse, så burde du kunne komme ind,« siger Sara Dynesen og foreslår motiverede ansøgninger og optagelsessamtaler i stedet for de lidt rigide skrivebordsregler, som hun er stødt ind i.
»Universiteterne burde være mere fleksible over for de mange spændende muligheder i udlandet, især når de så gerne vil fremme tværfaglighed. Det ville de virkelig kunne lære meget af,« siger hun.

