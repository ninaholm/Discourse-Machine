Hækkerup vil ikke gøre op med tidligere fangepolitik
Selv om der er kommet ny forsvarsminister og nye oplysninger om danske soldaters håndtering af tilfange-tagende i Irak, kommer der ikke noget opgør med den tidligere regerings fangepolitik, siger forsvarsministeren


 Meldingen var klar, da forsvarsminister Nick Hækkerup (S) i weekenden kommenterede på det forhold, at danske soldater tilsyneladende systematisk har ladet britiske og irakiske sikkerhedsstyrker foretage de formelle anholdelser under danske operationer i Irak og således risikeret indirekte at have udleveret fanger til tortur.
»Det er et brud på torturkonventionen at udlevere fanger, hvis der er mistanke om, at fangerne risikerer tortur. Når danske soldater er ude i verden, er det vigtigt, at konventionerne efterleves. Vi skal behandle folk, der er i vores varetægt, ordentligt. Vi kan jo ikke svinge menneskerettighedsfanen højt ved festlige lejligheder og så knægte konventionerne i praksis,« som han sagde til Politiken, og selv om han understregede, at han ikke ville udtale sig om den konkrete sag, kaldte han det en »teknisk omgåelse« af reglerne.
»Det er godt nok folkeretligt sådan, at den, der lægger hånden på skulderen af en anholdt, er ansvarlig for hans skæbne. Men man kan ikke søge helle ved at lade andre tage ansvaret, og derfor skal der heller ikke være en instruks i dansk forsvar om, at danske soldater skal afholde sig fra at tage fanger.«
Men udtalelserne få ingen konsekvenser for det danske forsvar, siger han nu til Information. De skal ikke læses som et opgør med den tidligere regerings fangepolitik
»Det, jeg har sagt, er, at Danmark skal overholde de internationale konventioner. Vi skal ikke prøve at smyge os uden om de konventionsforpligtelser, vi har. Jeg taler ikke om, hvad der foregik i Irak, det skal den kommende Irak-undersøgelse afklare. Jeg taler udelukkende fremadrettet.«
— Har der eksisteret sådan en instruks. Sådan kan man godt forstå din udtalelse til Politiken?
»Der har de nok strammet den lidt. Det var meget magtpåliggende for mig at sige til Politiken, at jeg ikke forholder mig til den konkrete operation i Irak, hvordan det forholder sig må den kommende Irak-undersøgelse afklare. Jeg forholder mig udelukkende til det fremadrettede.«
— Får det nogen konsekvenser for vores fangepraksis i Afghanistan?
»Nej, det kan jeg ikke se, at det skulle gøre« siger forsvarsminister Nick Hækkerup.

