Kritik af de konservatives demokratisyn
De konservatives plan for 'demokratisk integration' møder skepsis hos flere af professorerne bag regeringens demokratikanon
Justitsminister Brian Mikkelsen, finansminister Lene Espersen og de konservatives integrationsordfører, Naser Khader, præsenterede i går partiets plan for bedre integration. Helt centralt i udspillet er kravet om, at borgere med udenlandsk herkomst skal tage danske demokratiske værdier til sig.


 At have et arbejde, tale dansk og at overholde landets love er ikke nok. Borgere med udenlandsk baggrund skal også tage 'danske demokratiske værdier' til sig, før de kan kalde sig fuldt integrerede i det danske samfund.
Sådan lød budskabet fra den konservative formand, Lene Espersen, da hun i går på det konservative sommergruppemøde præsenterede et omfattende program for »demokratisk integration«.
»Vi må erkende, at selv om man kommer i arbejde, så findes der stadig mennesker i det her land, der ikke deler værdier med alle os andre. Derfor skal fremtidens integration også være en værdimæssig integration i det demokrati, man er en del af,« sagde Espersen, der præsenterede en lang række forslag, der skal styrke indvandreres deltagelse i demokratiet og få dem til at dele flertallets demokratiske værdier.
Integrationsordfører Naser Khader går så vidt som at kalde det for »demokratisk assimilering«.
»Det handler ikke om, at indvandrere skal spise røde pølser eller frikadeller. Det handler om, at de skal assimileres fuldstændig i forhold til vores demokrati,« siger han.
Men dén demokratiopfattelse mødes med skepsis fra en række af de professorer, der stod bag regeringens egen demokratikanon fra sidste år.
Voldsom indsnævring
»Det her er en ganske voldsom indsnævring i forhold til de rammer, der hidtil har været gældende for hvilken grad af ikke-demokratiske opfattelser, som man vil acceptere i det liberale demokrati,« siger professor i statskundskab Peter Kurrild-Klitgaard fra Københavns Universitet.
Han henviser til, at vi i Danmark ikke har tradition for at påbyde eller forbyde visse holdninger eller værdier på forhånd.
»Specielt når det drejer sig om religiøse holdninger, har man været meget tilbageholdende,« siger han og henviser direkte til et forslag om at forbyde burkaer:
»Jeg vil ikke sige, at der ikke er nogen kvinder, der er blevet tvunget til at bære burka - jeg har bare ikke set nogen dokumentation for, at de pågældende kvinder ikke har valgt det selv. Og hvis man ikke har dokumentation for, at der er anvendt tvang, men bare baserer det på en mavefornemmelse, så er det et ganske gevaldigt indgreb i folks religionsfrihed.«
Andre væsentlige dele i det konservative forslag er, at indvandrere skal undervises i demokratisk medborgerskab. Sådan en undervisning i medborgerskab findes allerede i skolerne i bl.a. England, Polen og Spanien, fortæller en anden professor bag demokratikanonen, dr.pæd. Ove Korsgaard fra Danmarks Pædagogiske Universitet, der som udgangspunkt er positiv.
»Men jeg er meget skeptisk over for, hvis man ene og alene fokuserer på, at det er indvandrere, der har brug for særlig undervisning. Det er en skævvridning af hele problemstillingen,« siger han.
Ikke kun for indvandrere
Ove Korsgaard mener ikke, at det kun er indvandrere, der skal lære at begå sig i det danske samfund - men også danskerne, der skal lære at bo i et demokrati, der er under forandring.
»Når man melder ud, som de konservative gør her, så styrker man opfattelsen af, at vi har fundet på den endelige løsning på demokratiet. Men dermed ser man bort fra, at demokratiet er en fortsat læreproces for alle - ikke kun for indvandrere,« siger han.
En tredje professor bag demokratikanonen, Ole Thyssen fra CBS, er enig.
»Hvis det kun er indvandrere, man vil undervise i demokrati, så laver man lige præcis den forskelsbehandling, som demokratiet er et skridt væk fra,« siger han.

