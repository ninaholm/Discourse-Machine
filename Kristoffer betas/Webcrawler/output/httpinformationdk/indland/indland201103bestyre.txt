Bestyrelsesformand for CBS: Det er loven den er gal med
Det er ikke den nu afgående rektor Johan Roos' visioner, der fejler noget, mener bestyrelsesformanden for Copenhagen Business School, Anders Knutsen. Den rigide universitetslov får skylden
Det er ikke kun Johan Roos, den
 er gal med i sagen om den nu afgåede CBS-rektor. Også universitetsloven fra 2003 står for skud, når der skal placeres et ansvar for hele affæren, mener bestyrelsesformand Anders Knutsen.


 Bestyrelsesformanden for Copenhagen Business School, Anders Knutsen, bakker fortsat op om den nu afgående rektor Johan Roos' visioner for CBS.
Johan Roos besluttede i weekenden at trække sig efter det fallerede projekt CBS-SIMI, som skulle udbyde dyre masteruddannelser til folk fra erhvervslivet i samarbejde med den private kursusudbyder SIMI. Fusionen viste sig at være ulovlig, som Information har kunnet dokumentere, men det slet ikke Johan Roos' visioner, den er gal med, mener Anders Knutsen. Det er alt for rigide regler.
»Håndteringen har ikke været perfekt, det er rigtigt. Men Johan Roos' visioner for CBS fejler ingenting. Og det er vi altså ikke det eneste universitet, der synes,« siger Anders Knutsen.
Desuden er han utilfreds med, at CBS har fået hele skylden for det fejlslagne projekt.
»Det fremstilles som om, at det alene er CBS, der ikke har været tjekkede nok. Men der er altså også noget, der hedder SIMI. Og det faktum, at der nu er 25 studerende, der nu har et problem med eksamensbeviset, det er også  SIMI's problem. Det ærgrer mig, at vi er de eneste, der får skylden,« siger Anders Knutsen.
Han mener alligevel, at beslutningen om at afbryde samarbejdet med rektor var det rigtige at gøre.
»Han har mistet sin autoritet blandt de ansatte, og man kan godt sige, at vi har taget fejl af hans evner som leder,« siger han.
Det var i weekenden, at den kontroversielle rektor endeligt besluttede at trække sig. Den konkrete anledning til afskedigelsen var CBS-SIMI-projektet, men som  Information gennem den seneste tid har kunnet dokumentere, skabte Johan Roos allerede inden fusionsskandalen masser af uro på CBS. Og i aftes offentliggjorde CBS en pressemeddelelse, som netop slog fast, at SIMI-skandalen blot var sidste dråbe.
Egenrådig
Johan Roos kendes på CBS som en 'egenrådig' person, der gør som det passer ham.
Efter blot seks måneder blev fællestillidsrepræsentant Lise Lyck eksempelvis tvunget til at træde tilbage, fordi ledelsen på CBS mente, at hun ikke både kunne være centerleder og tillidsrepræsentant. Flere af de ansatte tolkede den tvungne tilbagetrækning som et forsøg på at svække tillidsmandssystemet på CBS.
Samtidig udsendte personalekontoret nye regler for tillidsrepræsentanterne, der ifølge flere ansatte i praksis ville betyde, at ledelsen løbende ville kunne bestemme, hvem der kan blive tillidsmænd, skrev Forskerforum i april 2010.
I december 2010 var det Roos' afvisning af en verdenskendt forsker, som bedømmelsesudvalget havde fundet særdeles egnet, der vakte undren blandt de ansatte på CBS. Argumentet for afvisningen var, at den pågældende forsker ikke levede op til et nyt ansættelseskriterium, der betyder, at CBS' professorer og lektorer skal have »evne til at knytte produktiv kontakt til business-samfundet«.
Dårligt for CBS' ry
Men det er ikke kun de konkrete episoder, der skader CBS' ry. Det er også universitets håndtering af sagerne, mener flere CBS-ansatte, som Information har talt med.
Efter at Information kunne dokumentere, at SIMI-fusionen var ulovlig, skyndte ledelsen sig eksempelvis at affeje enhver kritik ved at lægge ansvaret over på universitetsloven.
Men når ledelsen tørrer ansvaret af på omstændighederne og ikke påtager sig et ansvar, går det ud over CBS' ry, mener flere CBS-ansatte. De fleste ønsker ikke at udtale sit til citat, men én af kritikerne, der står frem, er professor i organisation Tor Hernes. Han mener, at ledelsens forklaring om, at den forliste fusion ikke er CBS' problem, risikerer at skabe et billede i omverdenen af en lukket og topstyret institution.
»Når rektor svarer, at det eneste problem ved fusionen er den danske bureaukratisering af universiteterne, og bestyrelsen forsvarer dette, selvom alle ved, at der er et problem, så bliver svaret formaliseret til et billede af CBS som institution,« siger Tor Hernes, der sammenligner det med KU's bestyrelse opbakning til rektor efter Kammeradvokatens redegørelse i Penkowa-sagen.
Den kritik kan Anders Knutsen dog ikke genkende.
»Jeg er ikke enig i, at bestyrelsen har forsvaret det. Jeg har sagt, at Johan Roos' ageren i sagen ikke har været perfekt, og det er klart, at vi skal overholde reglerne. Jeg siger bare, at vi ikke er de eneste, der synes, der er noget galt med reglerne.«
Forskningsdekan Alan Irwin er af bestyrelsen udpeget til ny konstitueret rektor for CBS.


