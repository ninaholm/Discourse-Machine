Må vi bede om kammertonen?
Startvanskeligheder er ikke nødvendigvis lig med styrt på lang sigt. Det stormvejr, som regeringen og statsministeren er ude i, siger intet om, hvorvidt SRSF-regeringen bliver en succeshistorie eller en fiasko
Statsminister Helle Thorning-Schmidt så alt andet end godt ud på denne uges pressemøde. Men historien viser, at man langtfra kan afskrive en statsminister blot på grund af en dårlig start.


 Statsministeren har tabt anseelse i befolkningen og mangler at træde i karakter som leder. Statsministeren har optrådt både »pinligt« og »pinagtigt« og kan ikke huske såre simple fakta som f.eks. navnet på Brasiliens præsident.
Statsministeren skræmmer vælgerne bort.
Ovenstående er et hurtigt opkog af forskellige avisers, kommentatorers og eksperters vurdering af tidligere statsminister Lars Løkke Rasmussen (V) efter hans første år i den varme stol i Prins Jørgens Gård.
Lars Løkke Rasmussen fik med andre ord en ganske hård medfart, da han overtog tjansen efter Anders Fogh Rasmussen - som også denne sammenfatning af ekspertvurderinger, som Ritzau lavede i marts 2010, bekræfter:
»Han mangler at sætte sig igennem som den ubestridte leder af det danske samfund. Han har ikke sat en klar retning for sit arbejde. Og han tøver med at bruge sin magt,« lød det.
Giv os Løkke tilbage
Så vidt, så skidt. I dag vil danskerne ifølge meningsmålingerne have Lars Løkke tilbage i Statsministeriet.
Verden så ikke stort anderledes ud i begyndelsen af 1990’erne. Da Poul Nyrup Rasmussen (S) blev statsminister i Danmark, var der også smæk for skillingen i beskrivelserne af den nye firkløverregering. Der var intern palaver om regeringsgrundlaget – de radikale mente, at CD havde fået for store fingeraftryk. Nyrup måtte ifølge et ritzautelegram mødes med den daværende økonomiminister Marianne Jelved (R) »et hemmeligt sted for at få afklaret de uoverensstemmelser, der er opstået om grundlaget for en ny regering.«
Ekstra Bladet indledte en leder i marts 1993 således:
»Siden Poul Nyrup Rasmussen fik kantet sig op på statsministertaburetten, har der været skrevet meget om den uld, han angiveligt har i munden. Nu er det på tide at interessere sig for de enorme vattamponer, han efter alt at dømme har blokeret øregangene med ...«
Herefter fulgte en beskrivelse af Nyrups ageren i en konkret debat om overdækning af Øresundsforbindelsen i Tårnby, som ikke har relevans i nærværende analyse, en opremsning af andre fejltrin samt et prædikat som »politisk dilettant«.
Konklusionen lød: »Nyrup har afsløret sig som et svagt, politisk dyr, der ikke magter at slå til, når tiden er inde.«
Palaver om Øresund
Der var i parentes bemærket heftig intern uenighed i regeringen om Øresundsforbindelsen.
Senere kom anklager om manglende lederskab samt en fraværende evne til at sætte retning for regeringens projekt.
Så kom der en periode, hvor det gik godt – den periode som Nyrup roses for i dag.
Senere kom brutaliteten tilbage. Pendulet svingede, som det nu engang ofte gør i dansk politik.
Og lad os da blot for morskabs skyld kigge endnu længere tilbage til, da Poul Schlüter blev statsminister i Danmark.
Her kan man tale om en undertippet en af slagsen! Han blev kaldt »parfumesælgeren« og »fætter Højben« og blev ikke levnet mange chancer for at levere noget som helst i Statsministeriet.
Men parfumesælgeren blev stille og roligt den længst siddende statsminister i Danmark siden Stauning.
Bambi på glatis
Hvad er det, vi har oplevet i denne uge?
Helle Thorning-Schmidt og hendes regering er blevet kaldt »klaphatte« af støttepartiet Enhedslisten. »Bambi i Prins Jørgens Gård,« »inkompetent« og sågar »spejlblank« er nogle af de anmeldelser, hun modtog efter sit kiksede pressemøde i tirsdags.
Se blot denne svada fra Christopher Arzrouni i Børsen i onsdags: »Det var både pinligt og pinagtigt at opleve statsminister Helle Thorning-Schmidt sno sig på sit ugentlige pressemøde. Gang på gang måtte hun glat afvise at besvare journalisternes spørgsmål. Glat – som i ’spejlblank’.«
Den indledende korte opsummering af nyere politisk statsministerhistorie skal ikke tjene som et forsvar for Helle Thorning-Schmidts håndtering af sagen om betalingsringen eller på anden måde forsøge at skønmale regeringens første temmelig uskønne måneder.
Tilbageblikket har mere til formål at konstatere – hvis nogen skulle have glemt det - at det ikke er nemt at være statsminister – og at det ikke er første gang, at en statsminister får en hård medfart i pressen i begyndelsen af sin regeringstid.
Der findes som altid en undtagelse, der bekræfter reglen.
Kigger man på mediebilledet fra slutningen af 2001 og et års tid frem, var karaktergivningen til Anders Fogh Rasmussen generelt pæn. Men det hører altså ikke til almindelighederne.
Det er altid vanskeligt at sammenligne bagud i historien, og man kan diskutere graden af stormvejr, ligesom man kan tage bestik af det politiske vejrlig, som forårsager modvinden. Er Helle Thorning-Schmidt med andre ord mere personlig ansvarlig for de problemer, SRSF-regeringen har nu, end Nyrup var for sin regerings startvanskeligheder i 1993?
Spejlblank?
Man kan også spørge sig selv om tonen, hvormed vi omtaler hinanden, er blevet hårdere siden 1982 og 1993:
Vi lader lige »spejlblank« stå et øjeblik. Efter sociologen Henrik Dahl sidste år åbnede jagtsæsonen på Thorning, har perfiditeterne åbenbart ligget lige for. Man kunne også blot nøjes med at konstatere, at statsminister Helle Thorning-Schmidts præstation på pressemødet var famlende, at indtrykket af forløbet omkring betalingsringen er kaotisk, og at regeringens begyndelse bestemt efterlader plads til forbedring. Men »spejlblank«?
Hvad betyder det egentlig? Og tror vi virkelig på, at nogen ville være i stand til at blive statsminister i Danmark, hvis vedkommende vitterligt er »spejlblank«?
Man kan diskutere meget, men indiskutabelt er det, at en regerings første leveår er ubrugelig som indikation på dens samlede langsigtede præstation.
Det, der var afgørende for både Schlüters og Nyrups eftermæle, som for begges vedkommende jo ikke er så ringe endda, var deres evne til at gennemføre nødvendige reformer. Det bliver det også for regeringen Helle Thorning-Schmidt.
2012 bliver reformernes år, og regeringens evne til at holde sammen, mens der reformeres i førtidspension, kontanthjælp og skat, bliver afgørende for, om projektet bliver en succes eller ej.
Ingen kan være uenig i, at der er plads til forbedring. Men må vi minde om, at dommen over SRSF-regeringen endnu ikke kan afsiges – og må vi så i øvrigt bede om kammertonen?

