Fagbevægelsen frygter flere private forsikringer
En ny form for private arbejdsløshedsforsikringer vækker bekymring internt i fagbevægelsen. Det kan blive enden på flexicurity-modellen, frygter Bente Sorgenfrey, formand for FTF
Bente Sorgenfrey, formand for FTF, finder det problematisk, at flere danskere nu får en ny type arbejdsløshedsforsikring. Det er en kendsgerning efter, at tre afdelinger af HK har lavet en aftale med forsikringsselskabet Alka.


 
	Solidariteten i den danske fagbevægelse er kommet under nyt pres efter, at tre afdelinger af fagforbundet HK har tegnet en ny type arbejdsløshedsforsikringer hos forsikringsselskabet Alka. Den øgede brug af private forsikringer kan sætte den danske flexicurity-model under pres, mener formanden for FTF, Bente Sorgenfrey.

	»Jeg så hellere, at vi havde et dagpengesystem, der dækker alle. Flexicurity fungerer jo ved, at vi har en rimelig kompensation ved ledighed, og derfor kan have fleksibilitet på arbejdsmarkedet. Det er derfor, at fagbevægelsen aldrig har krævet lange opsigelser, som man ser i mange andre europæiske lande,« siger Bente Sorgenfrey.

	Hun peger på, at prisen på private arbejdsløshedsforsikringerne varierer meget afhængig af, hvilket arbejde man har.

	»En gruppe med høj risiko for ledighed som f.eks. skuespillere, musikere eller kunstnere skal betale meget, meget mere end f.eks. forsikringsmæglere eller medlemmerne af finansforbundet. Spørgsmålet er, om det er rimeligt, at man skal betale en forskellig pris? I længden kan det få folk til at sætte spørgsmålstegn ved skattesystemet og spørge: ’hvorfor skal vi egentlig betale så meget i skat, når vi også selv skal betale for så mange ting’,« siger Bente Sorgenfrey.

	35 kroner om måneden sikrer HK-medlemmerne en økonomisk kompensationsgrad på op til 90 procent af deres løn det første halve ledighedsår, og ordningen lægger sig således oven på det generelle dagpengesystem, der ikke kan tilbyde HK’erne samme dækning.Både a-kasser og fagforeninger har igennem længere tid tilbudt individuelle tillægsforsikringer igennem private selskaber som et supplement til dagpengene, men ifølge arbejdsmarkedsforsker ved Aalborg Universitet Flemming Ibsen er det en nyskabelse, at HK’s forsikring inkluderer alle foreningens medlemmer på en gang.

	»Det nye er det kollektive element. Alkas tilbud gælder kun, hvis alle er med. Det er derfor, det kan gøres så billigt,« siger Flemming Ibsen.

	Hverken a-kassernes brancheorganisation, AK-Samvirke, FTF eller FOA kender til andre fagforeninger i Danmark, der har lignende ordninger.

	Flemming Ibsen peger også på, at initiaitvet er en del af kampen imod ’de gule’ fagforeninger.

	»Den her ordning er et medlemsgode, som du kun kan få, hvis du er medlem af forbundet. Medlemmerne af ’de gule’ fagforeninger får automatisk goderne fra overenskomsterne, men de får ikke glæde af de her forsikringer, hvis de ikke er medlemmer af HK,« fortæller Flemming Ibsen.

	Pressede a-kasser

	HK’s nye ordning puster til ilden i debatten om organiseringen af det danske arbejdsmarked, hvor a-kasserne i forvejen er pressede. Blandt andet viser en nyligt publiceret ph.d.-afhandling af Stine Rasmussen fra Aalborg Universitet, at antallet af personer, der er forsikret imod arbejdsløshed, er faldet fra 80 procent i 1990 til 70,2 procent i 2009. Det skyldes blandt andet, at en række politiske tiltag har begrænset den andel af ens løn, man kan få udbetalt som dagpenge– den såkaldte kompensationsgrad.

	»Politikerne har sænket kompensationsgraden for at øge incitamentet til at arbejde. Men på den måde er trygheden jo samtidig blevet forringet. For højtlønnede er det jo nede på en kompensationsgrad på 40 procent. Det gør systemet mindre fordelagtigt at være med i, og derfor har a-kasserne tilbudt ekstraforsikringer,« siger Flemming Ibsen.

	På grund af det såkaldte dagpengeloft, der sætter et maksimumloft over dagpengebeløbets størrelse, rammer den lavere kompensationsgrad især højtlønnede.

	Desuden er genoptjeningperioden gjort længere, dagengeperionen er blevet kortere og regeringens skattereform fra 2012 betyder, at overførselsindkomster ikke stiger i takt med lønningerne. Det giver alt sammen forringede vilkår for dagpengemodtagere og har gjort det mindre attraktivt at være medlem af en a-kasse.

	»Kompensationsgraden for dagpenge er stille og rolig blevet udhulet ganske betydeligt. Sammen med de stramninger, der er lavet på dagpengeområdet, udvider det efterspørgslen efter private forsikringer,« mener Verner Sand Krik, direktør i AK Samvirke, a-kassernes brancheorganisation.

