'Christiania må tage det sure med det søde'
På Christiania-sagens sidste retsmøde afviste Kammeradvokaten, at christianitterne kunne have berettigede forventninger om, at deres brugsret er uopsigelig


 Advokaterne Kasper Mortensen og Stig Grønbæk Jensen fra Kammeradvokaten havde to søjler i deres afsluttende procedure: For det første var statens opsigelsesvarsel til christianitterne ikke for kort og derfor heller ikke uforbindende. For det andet havde christianitterne ingen anledning til at nære berettigede forventninger om, at deres brugsret til bygningerne på det gamle kaserneområde var uopsigelig.
Kasper Mortensen tog sig af den første søjle, og hans hovedsynspunkt var, at der ikke - som påstået af Christianias advokater - var tale om et for kort opsigelsesvarsel på kun halvandet år. 
Tværtimod mente Kasper Mortensen, at opsigelsesvarslet reelt var på mindst tre år, idet han medregnede de 18 måneder, som gik, indtil beboernes kollektive brugsret udløb i 2004. Dertil kommer, at Slots- og Ejendomsstyrelsen flere gange har udsat fristen for de tildelte brugstilladelser, sidste gang til 1. januar 2010.
"På den måde har Slots- og Ejendomsstyrelsen udvist en ganske betydelig hensyntagen til sagsøgernes mulighed for at indrette sig på en ny virkelighed," mente Kasper Mortensen og henviste i den forbindelse til, at det længste varsel i den almindelige lejelov (som ganske vist ikke gælder på Christiania) er på 12 måneder.
Det sure med det søde
Stig Grønbæk Jensen tog sig af den anden søjle, nemlig Christianias påstand om, at stort set alle christianitter har fået en eller anden form for tilladelse til at bo på området, hvorfor de har haft berettigede forventninger om, at denne brugsret i praksis var uopsigelig. 
Men hverken i Christianialoven fra 1989 eller i Lokalplanen fra 1991 kunne Stig Grønbæk Jensen finde noget, der skulle give anledning til den slags berettigede forventninger hos christianitterne. "Groft sagt måtte christianitterne tage det sure med det søde," sagde han og uddybede: "Der er mange positive ting på Christiania, f.eks. ingen husleje og mange sociale tilbud. Omvendt er det sure, at der ikke var den samme sikkerhed som for en lejebolig på Vesterbro eller Hvidovre. At bo på Christiania havde ikke en særlig beskyttet karakter, tværtimod," sagde han.
Han mente heller ikke, at Landsretten kunne lægge til grund, at hovedparten af de sagsøgtes boliger eller virksomheder havde været genstand for en myndighedsbehandling i lokalplanen. Planen drejede sig om arealudlægning.
"En lokalplan regulerer derimod ikke forholdet mellem ejer og bruger. Og allerede her halter sagsøgers påstand om, at lokalplanen kan have udløst berettigede forventninger," fortsatte han.
Heller ikke i fristadens udviklingsplaner fra 1990'erne fandt Stig Grønbæk Jensen holdepunkter for en berettiget forventning om en tidsubegrænset brugsret. Ifølge Kammeradvokatens opgørelser var to tredjedele af sagsøgernes bygninger i delområde I, dvs. den forreste og tættest bebyggede del af fristaden, alene omtalt i udviklingsplanen på den måde, at bygningerne enten var bevaringsværdige eller placeret i et byggefelt.
"Og ud fra det kan man ikke få berettigede forventninger," konkluderede han. 
I og med at staten ikke fornyede rammeaftalen, men i stedet lod den løbe ud med udgangen af 2004, betød det ifølge Stig Grønbæk Jensen, at alle tidligere tilladelser og deraf afledte rettigheder var "udslukte".
Heller ikke lovliggørelsen af de forskellige 'sorte pletter' i delområde II, dvs. de fjernere dele af Christiania, kunne opfattes sådan, mente Kammeradvokaten. En lovliggørelse var nemlig alene en godkendelse af en brugsret i den periode, som Rammeaftalen løb i. 
"I forhold til et forventningssynspunkt kan man ikke selv tage sig til rette. I en sådan sammenhæng har beskyttelseshensyn ingen eller kun meget begrænset tyngde," forklarede han.
Efter replik fra advokaterne og duplik fra Kammeradvokaten kunne retsformand, landsdommer Bertil Vollmond, takke parterne for deres anstrengelser i "en meget kompliceret sag" og meddele, at dommen afsiges tirsdag den 26. maj kl. 9.

