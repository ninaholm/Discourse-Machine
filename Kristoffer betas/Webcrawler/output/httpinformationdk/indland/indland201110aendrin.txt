Ændring af Flygtningenævnet skal øge retssikkerheden
Dansk Flygtningehjælp og Udenrigsministeriet skal nu igen udpege medlemmer af Flygtningenævnet. Endnu et klart signal om, at den nye regering vil rulle dansk udlændingepolitik tilbage til tilstanden før 2001, mener Venstre


 På linje med nedlæggelsen af Integrationsministeriet synes også en anden af de mange ændringer på udlændingeområdet, som den nye regering vil gennemføre, at have stor symbolkraft: Helle Thorning-Schmidt-regeringen vil føre asylmyndighedernes øverste instans, Flygtningenævnet, tilbage til den sammensætning, nævnet havde under Poul Nyrup Rasmussen — før VK-regeringens omfattende stramninger på området.
Ifølge det regeringsgrundlag, der blev offentliggjort mandag, skal Flygtningenævnet således udvides med repræsentanter for Udenrigsministeriet og Dansk Flygtningehjælp.
Radikale Venstres integrationsordfører Marianne Jelved forklarer, at hensigten er at »øge retssikkerheden for asylansøgere«.
»Udenrigsministeriet har viden om forholdene i de lande, flygtninge kommer fra, og Flygtningehjælpen har stor viden om asylsagsbehandlingen generelt. Det vil forbedre sagsbehandlingen.«
Fjernet i 2002
Som det er nu, består Flygtningenævnet af medlemmer, der er henholdsvis dommere, advokater udpeget af Advokatrådet og embedsmænd i Integrationsministeriet. Tidligere var netop embedsmænd fra Udenrigsministeriet og repræsentanter udpeget af Dansk Flygtningehjælp også medlemmer af Flygtningenævnet med det formål at sikre en bred faglig ekspertise i nævnet.
Men efter VK-regeringen kom til magten, blev de i 2002 fjernet. Det skete som en central del af den daværende regerings første store udlændingepakke, der på forhånd var forhandlet på plads med DF.
I egen kapacitet
VKO-blokken blev i sin tid kritiseret for at give relativt mere magt til nævnsmedlemmerne fra Integrationsministeriet, der til daglig arbejder for en regering, som var gået til valg på at reducere antallet af udlændinge i Danmark.
Regeringen og dens støtteparti begrundede til gengæld beskæringen af Flygtningenævnet med, at Udenrigsministeriet og Dansk Flygtningehjælp er inhabile, fordi ministeriet leverer baggrundsoplysninger til nævnet, og Flygtningehjælpen er en organisation, der taler flygtningenes sag.
Generalsekretær i Dansk Flygtningehjælp Andreas Kamm understreger, at Flygtningehjælpen aldrig har haft medarbejdere i Flygtningenævnet, men tidligere udpegede medlemmer til nævnet, som efterfølgende skulle godkendes af ministeren.
»Jeg vil tro, vi nu skal tilbage til sådan en ordning. Det vil sige, at de medlemmer, vi kommer til at udpege, skal sidde i nævnet i egen kapacitet og alene har mulighed for at trække på vores kompetencer. De vil ikke være forpligtet over for organisationen.«
Men er I som interesseorganisation ikke inhabile til at udpege medlemmer?
»Jeg synes ikke, man kan tale om en interessekonflikt. Tværtimod øger man retssikkerheden ved, at de kompetencer og den viden, vi har, bliver sat til rådighed for Flygtningenævnet. Og det sker, uden at Flygtningehjælpen selv sidder i nævnet, hvad der næppe ville være en god ide.«
Ti år tilbage
Venstres integrationsordfører Karsten Lauritzen er fortsat bekymret for, at særlig Dansk Flygtningehjælp vil have svært ved at træffe objektive afgørelser i Flygtningenævnet, der har status af »et uafhængigt domstolslignende organ«:
»Det her vil gøre nævnet mindre uafhængigt og mindre domstolslignende. Uanset om det er folk fra Flygtningehjælpen, der er medlemmer af nævnet, er det jo Flygtningehjælpen, der udpeger dem, og hvis jeg skal være helt ærlig, er det jo smart nok, hvis man vil have, at flere asylansøgere får opholdstilladelse.«
Karsten Lauritzen kæder planerne om at ændre Flygtningenævnet sammen med nedlæggelsen af Integrationsministeriet, der blev etableret af VK-regeringen i 2001:
»Det ser meget ud, som om man vil tilbage til det, der var udgangspunktet, da vi kom til for ti år siden, selv om S og SF før og under valget har sagt, de var enige i regeringens faste og fair udlændingepolitik. Det er ganske uærligt.«
Ingen kommentarer
Flygtningenævnet ønsker ikke at kommentere sagen før et eventuelt lovforslag om en ændring af nævnet ligger klar.
Da VK regeringen i 2002 foreslog at fjerne Udenrigsministeriet og Dansk Flygtningehjælps repræsentanter i nævnet, skrev nævnets formandskab i et høringssvar:
»De hensyn, der ligger bag den foreslåede fremtidige sammensætning af Flygtningenævnet, beror på politiske overvejelser og henhører under Folketinget. Formandskabet skal dog bemærke, at nævnet med sin nuværende sammensætning fungerer godt og hensigtsmæssigt. Det er formandskabets erfaring, at det er en styrke og giver bredde i nævnets arbejde, at en flerhed af synspunkter indgår i beslutningsprocessen.«

