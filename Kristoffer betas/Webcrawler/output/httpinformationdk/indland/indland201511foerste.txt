Første kommune strammer praksis for sygedagpenge
Efter at Ankestyrelsen har indskærpet reglerne om forlængelse af sygedagpenge, er det nu op til landets kommuner at stramme deres praksis, når de skal revurdere syge borgere. Det har Roskilde allerede gjort, og kommunen vil nu sende borgere i jobafklaring, selv om de ikke er udredt


 Alvorligt syge borgere bosat i Roskilde kan nu ikke længere få forlænget deres sygedagpenge efter 22 uger, hvis deres arbejdsevne og helbred ikke er klart dokumenteret af læger og sagsbehandlere.
I en såkaldt praksisundersøgelse fra Ankestyrelsen, omtalt i Information i går, peger ni ud af 13 kommuner på, at det ikke er muligt at fremskaffe de oplysninger, der skal til for at kunne vurdere, om syge borgere skal have forlænget deres sygedagpenge inden for de 22 uger, som sygedagpengereformen fastsætter. Netop tidspres har fået Roskilde Kommune til at forlænge stort set alle alvorligt syge borgere efter 22 uger.
Læs også: Vi vurderer syge på uforsvarligt grundlag
Men efter at Ankestyrelsen i går indskærpede over for landets kommuner, at der skal være indhentet tilstrækkelige lægelige oplysninger, før man kan tage stilling til forlængelse af sygedagpengeperioden, har Roskilde Kommune nu blot dagen efter styrelsens krav ændret praksis.
»Vi har taget Ankestyrelsens anbefalinger til efterretning og vil sende flere i jobafklaring, når de 22 uger er gået,« siger Jakob Bojsen (S), næstformand i Roskildes beskæftigelses- og socialudvalg.
»Det betyder, at flere vil komme i jobafklaringsforløb, selv om de ikke er udredt,« siger han.
Økonomisk besparelse
Ifølge Henning Jørgensen, arbejdsmarkedsforsker ved Aalborg Universitet, er det et kvalitetsbrist i sygedagpengereformen, at man må sende syge borgere i jobafklaringsforløb.
»Man skal ikke sende syge i forløb, hvis de ikke er afklaret. Det er fagligt set forkert og kan have rigtig dårlige effekter både for samfundet og for borgerne,« siger Henning Jørgensen.
Jakob Bojsen (S) understreger, at kommunen blot følger reglerne ved at ændre praksis, men er samtidig bekymret for de borgere, der bliver ramt af det, han kaldet »en stramning af reglerne for forlængelse«.
»Ankestyrelsen har lagt op til, at vores vurdering af borgerne har været for blød inden for de 22 uger, og det må vi så gå ind at ændre. For de borgere, det berører, er det bestemt ikke godt,« siger Jakob Bojsen (S).
Fordi borgere i jobafklaringsforløb overgår til en lavere ydelse, der svarer til kontanthjælp, forventer kommunen en økonomisk besparelse.
»Det vil helt klart betyde, at vores samlede udgifter vil falde, fordi flere vil overgå til kontanthjælpsydelsen, som er lavere end sygedagpengeydelsen,« siger Jakob Bojsen (S).
Beskæftigelsesminister Jørn Neergaard Larsen (V) vil ikke kommentere på Roskilde Kommunes håndtering af Ankestyrelsens anbefalinger. Han siger dog generelt om tidsrammen for revurdering af sygedagpenge.
»På nuværende tidspunkt er opgaven at få kvalificeret arbejdsmetoder og sagsbehandling på det eksisterende regelgrundlag bedre. Så skaffer vi yderligere viden til næste år, og så laver vi en evaluering af sygedagpengereformen i forligskredsen.«
Det var i går ikke muligt at få en kommentar fra Ankestyrelsen.
Læs også: Minister afviser at ændre regler om sygedagpenge

