Nyt parti kan true Venstre
Fælleslisten er ikke som andre nye partier opstået som afhopper fra et større politisk parti, men kommer fra bunden af den vestjyske, politiske muld. Fælleslisten vil tale udkantsdanmarks sag, som de mener er en overset faktor i dansk politik. Venstre skal i allerhøjeste grad føle sig truet, mener politiske kommentatorer


 Det nye danske parti Fælleslisten er spiret i bunden af den politiske arena, i det yderste af Danmark, som normalt er overset i dansk politik. Netop derfor spås partiet fine chancer ved et kommende valg. Fordi Fælleslisten tager et tema op, ingen af de etablerede partier rigtigt piller ved - den stigende utilfredshed med centraliseringen og udkantsdanmarks død.
Roger Buch, kommunalforsker fra Danmarks Journalisthøjskole spår Fælleslisten gode chancer. Han mener, at der ude i det yderste af Danmark sidder en stor potentiel vælgerskare, der er utilfredse med centralisering, og som føler, at velfærdsamfundet smuldrer i udkantsområderne.
Og det kan Fælleslisten profitere på:
»Alle de problemer, som borgerne derude oplever, er et politisk tema og et vælgermæssigt grundlag, der er stort potentiale i. DF er jo også begyndt at fiske i det farvand af vælgere, der er utilfredse med, at skolerne, sygehusene, kommunekontorerne og bibliotekerne lukker,« siger Roger Buch og understreger, at netop den vælgerskare er blandt dem, der oplever ældrebyrden, den erhvervsmæssige tilbagegang, og den befolkningsmæssige tilbagegang i højeste grad.
Borgerlig utilfredshed
Og ifølge Roger Buch kan samtlige partier føle sig truet af det nye parti, men i særdeleshed Venstre, da Fælleslisten samler en stigende gruppe utilfredse borgerlige vælgere op. Hans Engell, der er politisk kommentator er enig i, at Fælleslistens fokus rammer plet hos en gruppe af utilfredse borgerlige vælgere.
»Jeg dømmer slet ikke projektet som håbløst - det er den rigtige gruppe, på det rigtige tidspunkt, med den rigtige profil. Og de kan klart kapre stemmer fra Venstre, da hele initiativet er groet af borgerlig utilfredshed,« siger Hans Engell og påpeger dog, at det af partiet kræver en bedre slagkraft i medierne, end de hidtil har haft.
Både Roger Buch og Hans Engell fastslår dog, at nye partier generelt skal have store muskler for at slå igennem på den politiske scene, da det økonomisk kan være svært at komme på fode med den partistøtteordning der føres. Buch og Engell fastslår også, at Fælleslisten - udover landet -også skal have et bedre greb om byerne, hvis de vil opnå mandater:
»Hvis de formår at stille op i hele landet, og får nogle rimelige kandidater, så tror jeg, de har en god chance for at blive valgt ind,« siger Roger Buch.
Hverken røde eller blå
Fælleslisten vil hverken defineres som en del af den blå eller den røde blok, men formanden for partiet Leif Hornshøj er sikker på, at partiet bliver en magtfaktor efter næste valg. Og at partiets holdning vil veje tungt, når der skal peges på, hvem der løber med regeringsmagten.
Han ved endnu ikke, hvem de vil pege på, For det afhænger nemlig af, hvem der vil støtte deres mærkesager, da det er dem og ikke partiet, der spiller den afgørende rolle. Det hele handler om de danskere, som Fælleslisten mener bliver overset i de politiske magtkampe, danskerne i udkantsdanmark:
»Hvis Fælleslisten får indflydelse vil menneskene i udkantsområderne i særdeleshed kunne mærke det. Som det ser ud i dag, bliver de jo nærmest ikke betragtet som ligeværdige mennesker. Og det skal der laves om på,« siger Leif Hornshøj.


