'Så sent som i forgårs blev jeg kaldt for socialist'
Ellen Trane Nørby, der er ny politisk ordfører for Venstre, kommer til at tegne helt andet politisk ansigt udadtil, end forgængerne på posten gjorde. Hun lægger sig allerede nu ud med integrationsminister Søren Pind og taler for opgør med  'one liner'-politik
Selv om der er udbredt enighed både inden- og uden for Venstre om, at Ellen Trane Nørby er talentfuld og uhyre flittig, så har hun i årene, hvor regeringen har samarbejdet med Dansk Folkeparti, ikke passet ind som frontfigur


 Venstres nye politiske ordfører Ellen Trane Nørby fik i sine unge dage i VU ry for at være 'rød', og det er et omdømme, hun aldrig rigtig er kommet af med. Rød er ellers næppe den rigtige betegnelse for den 31-årige kunsthistoriker - men et eller andet er der om snakken.
»Så sent som i forgårs på min Facebookprofil var der en, som mente, at jeg var den argeste socialist, der bare burde sælges til oppositionen. Det er nok kendetegnende for den måde, jeg er på. Der er altid nogen, der har syntes, at jeg var for liberal i ordets rigtige forstand,« siger hun.
Og måske er det også svaret på, hvorfor hun først i dag har fået titel af politisk ordfører, selv om hun allerede som nyvalgt luftede sine mini-sterambitioner og også tidligere har bejlet til den tunge post som politisk ordfører.
For selv om der er udbredt enighed både inden- og uden for Venstre om, at Ellen Trane Nørby er talentfuld og uhyre flittig, så har hun i årene, hvor regeringen har samarbejdet tæt med Dansk Folkeparti, ikke passet ind som frontfigur.
De sidste to gange, der har skullet fordeles ordførerposter, er valget i stedet for faldet på først hardlineren Inger Støjberg og siden Peter Christensen, der måske er Ellen Trane Nørbys diametrale modsætning.
Mens han var inkarnationen af en politisk ordfører, der kunne tale timevis på  TV 2 News uden rigtig at nå til andet end overskrifterne, så er Ellen Trane Nørbys fremtoning anderledes kosmopolitisk og urban.
Opgør med oneliners
Hun taler ikke med en partisoldats forenklende automatik, og det kommer hun heller ikke til nu, fastholder hun.
»Både som medie-, social- og ligestillings-ordfører har jeg vægtet, at man skal kunne sit stof. Jeg er ikke til onelinere medmindre der er indhold i, og jeg vil ikke gøre politik til noget sort-hvidt. I en medieverden, hvor det ofte bliver overskrifterne, der tæller, er det min ambition alligevel at trække de store linjer op og få lidt mere sammenhæng i tingene.«
»Selvfølgelig er det også en politisk ordførers opgave at provokere, men provokation for provokationens skyld bliver ikke til min måde at arbejde på.«
- Du har også sagt, at du er dårlig til at levere 'de hurtige kommentarer til medierne'. Men dit job bliver nu at stå op klokken seks om morgenen og forklare Radioavisen på ti sekunder, hvorfor oppositionens politik er noget sludder. Hvordan skal du kunne det?
»Den gode formidler kan godt sige tingene på ti sekunder. Det skal bare være funderet i substans og ikke overskrifter. Min anke har gået på, at det er farligt, når politik bare bliver retorik og overskrifter.«
Ud af osteklokken
Apropos provokation og overskrifter, så understreger Ellen Trane Nørby også, at hun ikke er frygtelig begejstret for de seneste dages debat om assimilation frem for integration, som den nyudnævnte integrationsminister Søren Pind har ført an i.
»I Venstre har vi en integrationspolitik. Det havde vi i går, og det har vi i morgen, og derfor bruger jeg det ord. Ellers bliver det netop en debat om ordene,« siger hun og ville aldrig selv bruge ordet 'assimilation' om sine holdninger.
»Selvfølgelig skal folk blive en del af det danske samfund og lære det danske sprog, når de kommer hertil, men vi må lade være med at se på det, der skiller og i stedet se på det, vi kan blive enige om. Målet er at få folk til at føle sig hjemme i det nye samfund, de skal være en del af, selv om de selvfølgelig også selv skal gøre deres til det.«
- Nogen vil kalde Søren Pind nationalliberal. Hvilken slags liberal er du?
»Jeg er internationalist med stort I, og det har jeg aldrig lagt skjult på. Verden er større end Danmark, og vi må forholde os til, at vi er en del af en global verden. Vi skal have ind i den danske debat, at vi ikke lever hverken i en osteklokke eller et akvarium.«
- I en måling fra tirsdag står Venstre til sølle 18,6 procent. Hvad i al verden skal rette op på det?'
»Vi skal til at snakke om politik, og vi skal komme med vores bud på, hvordan vi løser samfundets udfordringer.«
- Men har I ikke hele tiden gjort det?
»Nej, de seneste par måneder har det været alt andet end politik. Der har været fokus på proces og personer og konflikter. Diskussionerne umiddelbart efter statsministerens nytårstale var i helt anderledes præget af de politiske visioner og forskellige bud på, hvordan Danmark skal se ud.«
- Hvor længe kan du blive ved med at tro på, at I vinder valget?
»Man skal ikke være i politik, hvis man ikke tror på det.«
Uanset hvad betragtes valget af Ellen Trane Nørby som Venstres forsøg på at skærpe deres egen politiske profil. En opgave, som bliver vigtigere end hensynet til DF og regeringens samlede politik, jo mere alt tyder på, at blå blok ikke kan bevare statsministerposten efter et valg.
Desuden har 'røde Ellen' måske held til at nå de kvindelige vælgere, som Venstre traditionelt har det svært med at overbevise.

