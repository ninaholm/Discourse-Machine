Jægermission op i Folketinget
Enhedslisten vil have regeringen til at se nærmere på, om Jægerkorpsets træningsmission i Afghanistan er for luksuriøs. Venstre afviser at ændre noget


 Flere af Folketingets oppositionspartier vil have regeringen til at se nærmere på Jægerkorpsets træningsmission i Afghanistan, efter flere forskere har karakteriseret den som meget luksuriøs.
Det er især bemandingen på missionen, der falder politikerne for brystet. I øjeblikket træner 45 toptrænede danske jægersoldater og frømænd blot 90 middelmådige afghanske politifolk i Helmand – en opgave, som USA ifølge flere amerikanske medier bruger tolv specialstyrker til at løse i andre provinser.
»Det virker vildt overdrevet at bruge så mange penge og så stærke lærerkræfter på en så begrænset opgave,« siger Enhedslistens forsvarsordfører Nikolaj Villumsen.
Også Liberal Alliance er skeptisk over for, om pengene bliver brugt fornuftigt på jægermissionen i Afghanistan.
»Det er jo vildt ærgerligt, hvis man skal spare på de operative enheder herhjemme, fordi pengene bliver udnyttet så dårligt i udlandet, som tilfældet er her,« siger forsvarsordfører Villum Christensen. Han håber dog, at forsvaret af sig selv finder ud at stramme op på opgaven.
De to kritikere får ikke umiddelbart medvind fra andre partier i Folketinget.
»Jeg har ikke noget at udsætte på forsvarets opgaveløsning i Afghanistan,« siger Venstres forsvarsordfører Troels Lund Poulsen.
Han mener ikke umiddelbart, at det er ressourcespild at have to elever for hver dansk elitesoldat.
»Det er jo en særlig politistyrke, de skal uddanne, og det kræver særlige ressourcer,« siger han.
Kunne anvendes bedre
Nikolaj Villumsen fra Enhedslisten mener til gengæld, at de 125 millioner kroner, som militæranalytiker Jeppe Plenge Trautner fra Aalborg Universitet anslår, at udsendelsen af de danske specialoperationsstyrker koster, kan anvendes meget bedre til andre formål.
»Jeg kan ikke begribe, hvorfor regeringen hele tiden insisterer på at sende de danske soldaterne ud til de områder, hvor der er mest mulig krig. De 125 millioner kroner kunne bruges meget mere fornuftigt, f.eks. på fredsbevarende FN-operationer,« siger han.
Enhedslisten mener, at Danmark på længere sigt bør sløjfe specialstyrkerne, som i øjeblikket tæller 150 jægere og 80 frømænd.
»Jeg kan ikke umiddelbart få øje på en opgave, som jeg mener, vi skal bruge dem til,« siger Villumsen.
»Forsvaret skal spare to milliarder, og en del af de penge kunne passende findes ved at reducere eller helt nedlægge de to korps.«
Heller ikke på det punkt er Venstre enig, men Troels Lund Poulsen understreger dog, at besparelser på de to korps ikke er udelukket.
»Intet er helligt i den kommende sparerunde, heller ikke specialstyrkerne,« siger han.
Det har ikke været muligt at få Forsvarskommandoen til at oplyse, hvad de to korps koster årligt, eller hvad den igangværende træningsmission i Afghanistan ventes at koste.
»Det afhænger af, hvordan man opgør det,« siger en presseofficer.

