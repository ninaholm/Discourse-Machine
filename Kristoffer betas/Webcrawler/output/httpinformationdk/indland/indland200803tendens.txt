Tendens: SF kan score DF-vælgere
Der tegner sig en tendens til, at SF's fremgang for tiden - ud over hovedsageligt at komme fra oppositionspartierne - også kan komme fra Dansk Folkeparti og til dels Venstre
En decideret vælgervandring fra Dansk Folkeparti til Socialistisk Folkeparti kan komme på tale, viser en ny måling.


 SF kan stjæle DF-vælgere. Det viser en måling, som Catinét Research har gennemført for Ritzau.
I Dansk Folkepartis vælgerskare svarer 11,3 procent af de adspurgte, at de - hvis de ikke skulle stemme på Dansk Folkeparti - ville sætte krydset hos SF. For de konservative vælgeres vedkommende er det tilsvarende tal tre procent og i Venstre 5,7 procent.
Målingens resultat kommer ikke bag på DF's gruppeformand, Kristian Thulesen Dahl. Han mener dog, at SF kun har succesen til låns.
"Først havde De Radikale en stor optur, og succes avler succes. Men så gik luften ud af den ballon. Så kom Ny Alliance sidste år ud fra devisen om, at succes avler succes. Men luften gik også ud af dem. Nu kører SF så i en periode, hvor de får lov til at mærke suset, men jeg tror også, at luften vil gå ud af den ballon," siger han.
Thulesen Dahl begrunder det blandt andet med, at SF og Villy Søvndal har hånet DF's vælgere ved at kalde Dansk Folkeparti for "politiske fundamentalister" og afvise, at DF-formand Pia Kjærsgaard må tale ved en SF-demonstration imod religiøs og politisk fanatisme.
"Han har hængt vores vælgere ud. Og hvis visionen er at tage vores vælgere, så er det tåbeligt," siger han.
Kommer ikke bag på DF
Modsat vurderer gruppeformand Ole Sohn fra SF, at en gruppe S- og SF-vælgere kun midlertidigt har parkeret deres stemmer hos Venstre og Dansk Folkeparti, fordi oppositionen ikke har løftet integrationsspørgsmålet godt nok:
"Dansk Folkepartis styrke har været nogle markante holdninger omkring velfærd, og så har de sat dagsorden i den periode, hvor centrum-venstrepartierne ikke løftede integrationsopgaven på en ordentlig og tilstrækkelig god måde," siger Ole Sohn.
Den største gruppe af Dansk Folkepartis vælgere - 41,2 procent -ville flytte krydset til Venstre, mens Socialdemokraterne, som historisk har mistet mange vælgere til Dansk Folkeparti, ikke skal forvente at få mange tilbage. Blot 3,8 procent af Dansk Folkepartis vælgere ser Socialdemokratiet som deres andenprioritet.
At DF-vælgerne er mere til Søvndal end Thorning kommer ikke bag på DF's Kristian Thulesen Dahl:
"Det er ikke mærkeligt nu, hvor Socialdemokratiet ligger ned, og SF har stor medvind," siger han. 
Undersøgelsen er gennemført 10.-15. marts med 1052 personer over 18 år. ritzau 

