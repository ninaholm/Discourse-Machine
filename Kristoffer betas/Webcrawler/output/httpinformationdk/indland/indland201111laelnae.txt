LA og EL nærmer sig hinanden i sag om afviste asylansøgere
Liberal Alliance åbner for at se nærmere på, om også afviste asylansøgere, der ikke kan tvangshjemsendes og nægter at rejse selv, kan få lov at flytte ud af asylcentrene. ’Et skridt nærmere et opgør med VKO,’ mener Enhedslisten
’Vi mener, at så længe asylansøgere er i Danmark, skal vi så vidt muligt undgå, at de bliver i centrene og bliver mere og mere syge,’ siger Liberal Alliances Simon Emil Ammitzbøll.

Før Folketingets partiet begyndte at forhandle finanslov, kaldte Enhedslisten det »helt afgørende« for forhandlingerne, at regeringspartierne levede op til deres løfte om at lade afviste asylansøgere få lov at flytte ud af asylcentrene og arbejde.Det fik Liberal Alliance til at advare om, at Enhedslistens ikke må blive et nyt Dansk Folkeparti, som i forbindelse med finanslovsforhandlingerne kræver ændringer af udlændingereglerne til gengæld for at indgå forlig.Men nu ser det ud til, at de to partier er ved at nærme sig hinanden. Både Enhedslisten og Liberal Alliance indgik således tirsdag en asylaftale med regeringen, og selv om aftalen fortsat er uklar på en række punkter, er partierne enige om, at der skal ses nærmere på, hvad det vil sige, at afviste asylansøgere skal »samarbejde« med de danske myndigheder.»Det er et skridt nærmere et opgør med VKO,« siger Enhedslistens politiske ordfører Johanne Schmidt-Nielsen.Hun var tidligere bekymret over, at SRSF-regeringen havde slået fast, at afviste asylansøgere kun kan få lov at flytte ud af centrene og arbejde, hvis de samarbejder om deres egen hjemsendelse.Med de nuværende definitioner på samarbejde ville det nemlig udelukke de afviste asylansøgere, der nægter at rejse hjem, og som ikke kan tvangshjemsendelse, fordi Danmark ikke har nogen hjemsendelsesaftale med deres hjemlande.Aftalerne skal blandt andet sikre asylansøgernes rettigheder, når de er vendt hjem, og ifølge Johanne Schmidt-Nielsen er det et urimeligt krav, at asylansøgerne selv skal rejse hjem, når der ikke findes sådanne aftaler.Gruppeformand og politisk ordfører i Liberal Alliance, Simon Emil Ammitzbøll, understreger, at et embedsmandsudvalg ifølge den nye asylaftale »blandt andet skal se på definitionen af samarbejde«, og før udvalget er færdig med sit arbejde, ønsker Liberal Alliance ikke at lægge sig fast på en holdning i sagen.Ingen bagdør»Nu venter vi på arbejdsgruppens anbefalinger. Vores udgangspunkt er, at så længe asylansøgere er i Danmark, skal vi så vidt muligt undgå, at de bliver i centrene og bliver mere og mere syge. Men det er også klart, at der skal være en form for samarbejde, for det skal ikke være en bagdør til bestemte rettigheder, at afviste asylansøgere ikke retter sig efter myndighedernes afgørelse,« siger Simon Emil Ammitzbøll.Han er imidlertid indstillet på, at afviste asylansøgere, som ikke kan tvangshjemsendes, ikke nødvendigvis skal acceptere at rejse hjem selv, så snart det kan lade sig gøre, for at leve op til kravet om at samarbejde:»Man kunne for eksempel forestille sig, at vi begyndte at arbejde med forskellige former for samarbejde i forskellige situationer.«Simon Emil Ammitzbøll vil således ikke udelukke, at afviste asylansøgere i visse situationer kan leve op til kravet om samarbejde alene ved at belyse deres egen asylsag bedst muligt over for de danske myndigheder, sådan som Radikale Venstre tidligere har lagt op til.Det kunne ifølge LA’s politiske ordfører blandt andet være tilfældet i sager, hvor FN’s Flygtningehøjkommissariat UNHCR advarer landene imod at sende asylansøgere hjem, sådan som det var tilfældet med de afviste irakiske asylansøgere i Danmark, som nægtede at rejse selv.
