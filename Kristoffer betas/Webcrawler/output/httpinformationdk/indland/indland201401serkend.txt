S erkender: Ingen aftale om, at Goldman Sachs betaler dansk skat
Selvom Socialdemokraternes finansordfører flere gange har udtalt, at Goldman Sachs har lovet at betale dansk udbytteskat af sin investering i Dong Energy, så vil hverken Finansministeriet eller Goldman Sachs bekræfte den aftale. Jeg tog fejl, siger finansordføreren
Jesper Petersen tog fejl, da han sagde, at Goldman Sachs har tilkendegivet, at de forventer at betale udbytteskat i Danmark


 
	Der er ingen aftale mellem Finansministeriet og Goldman Sachs om, at Goldman Sachs skal betale udbytteskat i Danmark. Det var ellers sådan svaret i går lød fra socialdemokraternes ordfører Jesper Petersen, da han blev konfronteret med afsløringen af, at Goldman Sachs vil investere i Dong Energy gennem et skuffeselskab i et skattely-land.

	»Goldman Sachs har tilkendegivet, at de forventer at betale udbytteskat i Danmark,« lød Jesper Petersens svar for eksempel til DR i går.

	Spørgsmålet om udbytteskat handler om, hvorvidt Goldman Sachs skal betale dansk skat af den andel af DONG’s løbende overskud, som de får udbetalt som måske kommende medejere.

	Finansministeriet vil ikke bekræfte, at Goldman Sachs i løbet af forhandlingerne har tilkendegivet, at de vil betale udbytteskat i Danmark. Heller ikke Goldman Sachs vil bekræfte Jesper Petersens udlægning, ligesom de ikke vil garantere, at de kommer til at betale dansk udbytteskat. I stedet lyder svaret fra Goldman Sachs:

	»Der er ikke blevet lavet nogen særlige regler for Goldman Sachs i denne henseende. Goldman Sachs overholder og vil fortsætte med at overholde al gældende skattelovgivning i Danmark, Luxembourg, USA og andre relevante lande,« skriver Goldman Sachs’ talsperson, Sophie Ramsay i en mail til Information.

	I går sagde de to skatteeksperter Christen Amby og Torben Bagge til Information, at når Goldman Sachs gennemfører købet via skuffeselskaber i Luxembourg, Cayman Island og Delaware, så betyder det netop, at Goldman Sachs undgår at betale udbytteskat i Danmark.

	Jesper Petersen erkender nu også, at han ikke har grundlag for at garantere, at Goldman Sachs vil betale udbytteskat i Danmark.

	»Det er så enkelt, at det er en information, som jeg har misforstået. Det må jeg beklage, at jeg har viderebragt noget, jeg har misforstået,« siger Jesper Petersen.

	Mens han erkender, at der ikke ligger nogen aftale, der forpligter Goldman Sachs til at betale udbytteskat i Danmark, vil han ikke udelukke, at det alligevel bliver tilfældet. Det afhænger af, i hvilket land Goldman Sachs vælger at placere deres andel af overskuddet i DONG, fastholder Jesper Petersen. Han siger samtidig, at han godt forstår, at det vækker opsigt, at Goldman Sachs vil investere i DONG gennem et skuffeselskab på Cayman Island.

	»Jeg studsede da selv over, at det var sådan her, konstruktionen er,« siger han og tilføjer: »I en diskussion hvor alle mulige ting bliver blandet sammen, havde det selvfølgelig været nemmere for regeringen, hvis det var en nuttet norsk pensionskasse, eller hvis Goldman Sachs havde hjemmeadresse i Danmark.«

	Men han fastholder, at valget af Goldman Sachs er det bedste for »skatteyderne og for DONG«.

