Bagsiden: Fokus fastholder presset
Til trods for, at både Venstre og Socialdemokraterne stiller med statsministerkandidater,  der vil slå dyr ihjel, er Fokus-formanden fortrøstningsfuld


 Christian H. Hansen, du skrev i en kronik, at partiet afviser statsministerkandidater, der vil slå dyr ihjel. Men hverken Helle Thorning-Schmidt eller Lars Løkke vil holde op med at slå dyr ihjel - hvad gør du så nu?
»Så kan det være, de vil holde op med at være statsministre, hvis jeg får de afgørende mandater.«
- Men stiller du så selv op som statsminister?
»Nej. Det er et spørgsmål om, at man vil forbyde 13 hunderacer, til trods for at eksperterne siger, at det slet ikke er løsningen. Når vi kommer i en forhandlingssituation, tager vi den. Socialdemokraterne har hverken stemt for eller imod. Der sker jo mange ting i politik i dag, og selvfølgelig kan ting ændres, så vi skaber et samfund, hvor alle kan være.«
- Men grise er jo også en del af samfundet, og dem afliver vi - hvorfor er det værre at slå hunde ihjel?
»Jeg vil også gerne have et opgør med den måde, vi har vores produktionsdyr på. Men det her handler om, at nogle mennesker har nogle fredelige hunde, som bliver ramt. I stedet skulle man gå efter de, der ikke kan håndtere deres hunde, og indføre et hundekørekort.«
- Når I nu ikke vil være med til at slå dyr ihjel, skal jagt så forbydes?
»Nej, der er mange former for jagt. Der findes de jagtformer, som er med til at regulere naturen, og de - jeg ikke bryder mig om - hvor man klapper dyr ud af skoven.«
- Men hvorfor skal jagt ikke forbydes - det er vel også dyr, der bare går og hygger sig i naturen?
»Det kan slet ikke sammenlignes med den lov, der er lavet mod 13 hunderacer. I naturen laver man ikke et forbud mod 13 dyreracer.«
- Spiser du selv kød?
»Ikke ret meget - og når jeg gør, er det økologisk.«
-Men er du så ikke også med til at slå dyr ihjel?
»Nej, det kan du jo heller ikke sammenligne med den her hundelov. Der er noget, man gør, som er naturligt og noget, som er unaturligt.«
- Så det er mest hunde, man ikke må slå ihjel?
»Hvis man læser min kronik fornuftigt, forstår man udmærket, hvad jeg mener.«
- Har du og Fokus yderligere tiltag i ærmet, der kan begrænse menneskernes vilje til at dræbe dyr?
»Vi har et fuldt partiprogram, hvor vi gerne vil have et opgør med de produktionsformer, vi har herhjemme. Jeg tror ikke, at vi skal være det land, som eksporterer flest svin,« siger Christian H. Hansen.
Hvorvidt han kan finde en statsministerkandidat, der vil være med til at nedbringe den danske eksportrekord vil tiden måske vise.

