Mandeforsker: Ligestillingen er kammet over
Med forældreansvarsloven er politikerne er gået for langt i forsøget på at ligestille mænd og kvinder, lyder kritikken fra mandeforsker. Men skal den rulles tilbage, kan det lige så vel være far som mor, der skal have forældremyndigheden, vurderer chefpsykolog
Primær omsorg. Der er intet argument for, at det være skal moderen, der skal varetage den primære omsorg, hvis loven laves om, siger eksperter.


 Den aktuelle ballade om forældreansvarsloven, hvor organisationer og politikere vil have den kun ét år gamle lov revideret, kommer slet ikke bag på mandeforsker Kenneth Reinicke fra RUC.
"Loven er jo skræddersyet til familier, der godt kan finde ud af at blive enige. Men den tager ikke højde for de konfliktfyldte familier, hvor forældrene ikke kan finde ud af at tale sammen," siger han. 
Den situation mener han godt man kunne have undgået, hvis politikerne havde taget mere hensyn til anbefalingerne fra det lovforberedende arbejde, som en række centrale aktører deltog i. Men i stedet valgte de at udvide den fælles forældremyndighed, så der nu skal "tungtvejende grunde" til at ophæve den. 
Hvor regeringen på områder som barsel, kvoter og lønstatistikker stejlt afviser oppositionens krav om mere regulering, er politikerne ifølge Kenneth Reinicke gået skridtet for langt i deres iver for at skabe ligestilling for mændene. 
"Spørgsmål om forældremyndighed og samvær har jo været mænds store, demokratiske ligestillingsprojekt i mange år. Der er også blevet postet masser af penge i krisecentre og behandlingstilbud for voldelige mænd. Men det virker som om, at politikerne er kammet over her," siger han. 
Øremærket barsel
Undren er der også hos professor og ligestillingsforsker ved Aalborg Universitet, Anette Borchorst. 
Men hendes undren går på, hvorfor politikerne finder det så vigtigt at sikre mændene fælles forældremyndighed, når de ikke vil øremærke mere end to ugers barsel til faderen, som det er tilfældet i de øvrige nordiske lande. 
"Det er altså paradoksalt, at man først vil starte ligestillingen, når det er gået galt - når folk bliver skilt. For flere undersøgelser viser jo, at der er færre skilsmisser i de familier, hvor faderen har taget meget barsel," siger hun. 
Blandt lovens kritikere er der flere, som taler varmt for, at man skal rulle loven tilbage, så det igen i højere grad kun bliver den ene forældre, der har forældremyndigheden. 
Og her er det oftest moderen, der bliver nævnt, som den rette udøver af forældremyndigheden. For eksempel lyder det fra Dansk Kvindesamfund, at "kvinder fortsat er den primære omsorgsgiver".
Men ifølge sagkundskaben er der intet argument for, at det nødvendigvis skal være moderen, som skal have tildelt forældremyndigheden, hvis loven skal laves om igen:
"Et barn knytter sig til den person, der tager sig af det. Det kan lige så godt være faderen som moderen. Mænds evne til knytte sig til et barn er fuldt til stede på alle parametre," siger Svend Aage Madsen, chefpsykolog på Rigshospitalet. 
Masser af konflikt
Det er langt fra første gang, at der er ballade om lovgivning om forældremyndighed og samvær ved skilsmisser. 
Den daværende socialdemokratiske justitsminister, Frank Jensen, husker tilbage på 1990'erne, da han stod i spidsen for ændringer af lovningen på dette område. 
"Der har altid være en masse konflikt, når man har ville ændre på love om forældreansvar," husker han.
Ifølge Frank Jensen er der nemlig et fællestræk blandt de politikerne over tid, som er med til at gøre området sprængfarligt:
"Lovgiverne plejer at være ret konsistente i at respektere, at fædrene er kommet mere på banen, når det kommer til at tage sig af børnene. Så er der altid nogen, som prøver at skyde os i skoene, at vi kun tager hensyn til faderen. Men vores udgangspunkt er jo, at et barn både har ret til en far og en mor," siger Frank Jensen. 


