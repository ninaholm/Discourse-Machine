Status på omstillingen
Omstillingskampagnen ‘Hvad gør vi nu?‘ er slut, men arbejdet for at styrke omstillingen og bygge Danmarks største fællesskab for omstillingsprojekter fortsætter? På vores nye blog vil vi løbende skrive til jer om vores arbejde og bede jer om råd, ideer og sparring – både på vores egne ideer og de ideer, der opstår her på bloggen.


 
	Der er gået godt tre måneder siden konkurrencen sluttede, og vi har brugt tiden dels på at evaluere kampagnen og dels på at se fremad. Nu er vi nået et skridt videre, og vil nu til at inddrage jer.

	Kampagnen ‘Hvad gør vi nu?‘ og samarbejdet med DR i så stort et projekt, der har været finansieret af Velux Fonden har været en forholdsvis ny måde at arbejde på for Information. Men vi har været glade for det, og det er vores opfattelse, at vi kan bidrage til omstillingen ved mere end den journalistik, vi normalt beskæftiger os med.

	Derfor stod det også hurtigt klart, at vi ville fortsætte, og her er vi så. Det betyder i første omgang, at jeg d. 1. december flytter fra redaktionen og fast ind i den rolle som projektleder, som jeg udfyldte under kampagnen.

	Herfra begynder det fremadrettede arbejde, for hvad gør vi nu? Hvordan bygger vi Danmarks største fællesskab for omstillingsprojekter? Det har vi en masse ideer til, men vil gerne involvere jer i processen. Dette blogindlæg er startskuddet for det arbejde, der ligger forud. Her vil jeg løbende skrive til jer om vores arbejde og bede jer om råd, ideer og sparring – både på vores egne ideer og de ideer, der opstår her på bloggen.

	Vi vil først og fremmest arbejde for at styrke de omstillingsprojekter, der starter nedefra. Det er dem, vi mener, vi bedst kan hjælpe til at blive større, stærkere og ikke mindst mere udbredt. Voresomstilling.dk har vist at løsningerne findes – nu har vi alle fortjent, at de gode projekter bliver spredt.

	Det handler dels om at udvikle voresomstilling.dk, så det bliver et nyttigt værktøj for omstillingsprojekter og omstillingsaktivister, og dels om at udvikle aktiviteter, hvor omstillingsfolket mødes, for det er ofte her de bedste ideer og netværk opstår.

	Målet er i første omgang, at vi kan lancere en ny version af voresomstilling.dk i løbet af foråret. Derudover regner vi med at afholde fire møder rundt om i Danmark, der dels skal bruges til at lytte til jer omstillingsaktivister og dels bruges til at teste og udvikle koncepter, der kan indgå i den fremadrettede indsats.

	Omstillingen tager tid, gode ideer og planlægning. Først skal vi finde ud af præcist, hvad projekterne har brug for, og vi har bedt alle om at bidrage med deres inputs i denne formular. Hvis ikke I allerede har udfyldt den, så skynd jer ind og giv jeres ideer med. Jeg samler op på alle inputs om et par uger.

	I dette første indlæg er spørgsmålet bredt - hvad mener I vi kan gøre for at styrke omstillingsprojekterne og hjælpe flere med i omstillingen? Kom endelig med konkrete ideer. Er det en kalender over aktiviteter nær jer, en omstillingsskole, et omstillingsmagasin, politisk aktivisme? I de fremtidige indlæg på bloggen bliver det mere konkret, og vi vil bede jer om inputs til de specikke ideer der opstår her, så de bliver udviklet i fællesskab.

	Skyd løs – vi er kun lige begyndt! 

