Nordiske socialdemokrater: Køb af sex er et voldeligt overgreb
De danske socialdemokrater strides om et forbud mod købesex, men opfordringen fra både norske og svenske partifæller er klar: Kriminalisér kunderne og hjælp de prostituerede
Oslos gader er ryddet for en stor del af de prostituerede, som førhen levede af at sælge sex, fortæller den norske socialdemokrat Marit Nybakk.


 Når socialdemokraterne i Danmark på september måneds kongres skal debattere et forbud mod købesex, vil dele af partiets ledelse komme i mindretal. Samme erfaring havde man hos søsterpartiet i Norge, hvor et f0rbud mod at købe sex kom igennem med to tredjedeles flertal på landsmødet i 2007.
Blandt fortalerne var det mangeårige stortingsmedlem Marit Nybakk, og hendes opfordring til de danske partifæller er klar: Se på den norske lov og >lav en samlet pakke, som kriminaliserer kunderne og hjælper de prostituerede.
»Vi har et ansvar for både internationalt og i EU-regi at få gjort noget mod menneskehandlen. Lovene i både Sverige og Norge har vist, at det nytter at sætte fokus på markedet for prostitution. Lovgivning er også normgivende, for ud over at hjælpe kvinderne, drejer det sig om at holdningsbearbejde,« siger hun og peger på, at det tidligere var kutyme for unge mennesker at fejre en eksamen eller andre begivenheder ved at gå til en prostitueret.
Den norske lov trådte i kraft 1. januar i år, og allerede nu har man ifølge Marit Nybakk set, at Oslos gader er ryddet for de især nigerianere, som førhen levede af at sælge sex.
Også hos de svenske socialdemokrater var der hidsig debat om et forbud, før man midt i 90'erne nåede til enighed. Partiets retsordfører, Elisebeht Markström, betoner, at man gennemførte to store undersøgelser af de prostitueredes baggrund, før man vedtog forbuddet mod at købe sex.
»Vi kender deres baggrund og deres levevilkår, og der er ingen sandhed i, at der findes en lykkelig luder,« siger hun.
Prostitutionen eksisterer
Udover at gøre Danmark mindre attraktiv for trafficking sætter et forbud en stopper for en handling, der ifølge Elisebeht Markström kan sidestilles med vold.
»Vi betragter køb af seksuelle ydelser som en form for vold og en krænkelse mod mennesker - oftest kvinder. Det tillader vi ikke i nogle andre sammenhænge. Og når vi kender kvindernes baggrund og ved, hvad de udsættes for, er det vigtigt, at vi sætter en stopper for det. Det vil jeg gerne sige videre til mine danske kollegaer,« siger den svenske socialdemokrat, som understreger, at forbuddet sender et vigtigt signal til både de mænd, der køber, og de kvinder der sælger:
»Det er ikke ok at købe sig adgang til et menneskes krop, og det er en stilling, samfundet har taget,« siger Elisebeht Markström.
Ifølge Marit Nybakk har forbuddet også til formål at bremse for tilstrømningen til faget.
»Du får aldrig fjernet prostitution, men man kan sænke tærsklen,« >siger hun og medgiver, at et forbud kan gøre tilværelsen som prostitueret mere risikabel.
»Derfor er det helt afgørende at sætte ind med mange sociale tilbud,« siger den norske socialdemokrat.
Protest fra luksusludere
Ud over at gøre køb af sex ulovligt har man med den norske lov sat massivt ind med ressourcer til både politimæssige og sociale tiltag, der skal hjælpe de prostituerede ud af prostitution. Og det gælder også de udenlandske kvinder, som får tilbud om forlænget ophold med jobtræning og et dertilhørende certifikat, de kan medbringe til deres hjemland som bevist for, at de har tilegnet sig kompetencer i Norge.
For det er især de udenlandske prostituerede, der har domineret gadebilledet i de store norske byer, hvor bordeller har været forbudt i årevis. Udover de handlede kvinder, som der ifølge Nybakk blev stadig flere af, før loven trådte i kraft, er der især to slags norske prostituerede; stofmisbrugerne, som skal have tilbud om afvænning - og så de såkaldte luksusludere:
»De var meget imod loven, som også vil betyde, at deres indtægt falder. Men det drejer sig altså primært om at bekæmpe den internationale menneskehandel og om det principielle i ikke at lade kvinder leve af at sælge deres krop,« siger hun og peger på, at behovet for en holdningsændring ikke mindst i en del af de tidligere Sovjet-republikker.
»Deres holdning til prostituerede er ganske forfærdelig, og dér har ikke mindst de skandinaviske lande et ansvar for at gå forrest med en holdningsændring,«siger Marit Nybakk.
Hos de danske socialdemokrater strides to af gruppens næstformænd om et forbud købesex.
Imens Mette Frederiksen taler for, afviser Morten Bødskov med argumentet om, at det rejser væsentlige retspolitiske problemer, og det kræver store ressourcer fra politiet.
Sidstnævnte er Marit Nybakk helt enig i. I Norge har man oprettet en såkaldt Stopgruppe i politiet, som for nylig anholdt en gruppe tyrkiske mænd, som havde hele 60 prostituerede under sig.
Men argumentet om, at det er retssikkerhedsmæssigt betænkeligt at gøre det ulovligt at købe sex, men lovligt at sælge, deler man ikke hos hverken svenskerne eller i Norge.
»At kriminalisere kunderne svækker markedet og viser det ulige magtforhold, der er mellem kunder og de prostituerede,« >siger Marit Nybakk.


