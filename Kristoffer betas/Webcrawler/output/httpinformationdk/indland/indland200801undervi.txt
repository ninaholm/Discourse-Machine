Undervisningsminister ind i sag om skolerapporter
Et brud med de almindelige offentlighedsprincipper, mener ekspert i offentlighedsloven Oluf Jørgensen om et nyt lovforslag fra Bertel Haarder (V). Oppositionen inddrager nu ministeren i sagen


Et brud med offentlighedslovens principper og et klart forspring til ministeren. Sådan lyder det fra jurist og ekspert i offentlighed i forvaltningen Oluf Jørgensen fra Danmarks Journalisthøjskole. Han har gransket et nyt lovforslag fra undervisningsministeren, som lægger op til at undtage rapporter fra Danmarks Evalueringsinstitut fra offentlighedsloven.Konkret foreslår ministeren at ændre praksis, således at der ikke længere kan gives aktindsigt i rapporterne - før de er offentliggjort. Samtidig skal ministeren have tilsendt evalueringerne 14 dage før, de bliver offentliggjort. Samlet set et klart brud med de almindelige retningslinjer, mener Oluf Jørgensen."Det bryder helt med de almindelige offentlighedsprincipper. Hvis man, efter at ministeren har set en rapport, beslutter, at den ikke skal offentliggøres, bliver det jo en hemmelig rapport," siger han.Fra undervisningsministeriet side fastholder man, at undtagelsen fra reglerne om aktindsigt sker af hensyn til de institutioner, der medvirker i evalueringen, men den argumentation giver Oluf Jørgensen ikke meget for."Hvis man udelukkende ville varetage det hensyn, burde bestemmelsen formuleres anderledes. Nu får ministeren mulighed for et fortrin i den offentlige debat ved i ro og mag at kunne forberede sig, uden at andre interessenter har mulighed for at gøre tilsvarende," siger han.SF: BekymrendeSom medlem af den såkaldte offentlighedskommission, der efter seks års arbejde ventes at barsle med en betænkning i år, undrer Oluf Jørgensen sig over, at man lægger op til at udvide undtagelsen fra offentlighedsloven.Han henviser til, at der rundt om i loven allerede er særlige undtagelser:"Og jeg kan ikke få øje på, at der skulle gælde noget helt særligt for Evalueringsinstituttet i forhold til alle andre evalueringer og kontroller," siger han og tilføjer:"Det virker underligt, at de undtagelser skal fremmes i lige præcis det år, hvor vi i kommissionen skal tage stilling til en generel problemstilling."Forslaget forventes at træde i kraft den 1. april i år, og under førstebehandlingen i Folketinget i december udtalte samtlige partier med undtagelse af Enhedslisten sig positivt om udspillet.Men nu stiller både SF og Socialdemokraterne spørgsmål til ministeren om sagen. Uddannelsesordfører Pernille Vigsø-Bagge (SF) er bekymret over, at forslaget fører til en forringelse af den demokratiske debat.Bertel Haarder henviser til, at lovforslaget blot har til hensigt at tydeliggøre loven, som den blev vedtaget allerde under med den radikale Margrethe Vestager.
