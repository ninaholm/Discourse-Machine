Elbæk: Vi er et visionært pragmatisk parti
Alternativet har forsøgt at indrage medlemmerne i udviklingen af partiets program og politik. Men hvor meget kommer baglandet til at bestemme fremover, når Uffe Elbæk og de otte andre i folketingsgruppen sætter sig til forhandlingsbordet?
 Alternativet er talrige gange blevet erklæret død, men ’alligevel har vi leveret’, siger Uffe Elbæk. ’Jeg kunne kun smile, da jeg læste en blogger , som skrev om de tre grunde til, at Alternativet kollapser. Lad os se.’


 Da jeg sidst interviewede Uffe Elbæk om Alternativet, tilbage i februar 2014, var partiet lige gået i gang med at skrive sit program i de såkaldte politiske laboratorier og indsamle de nødvendige 22.000 underskrifter for at blive stillet op til Folketinget, hvilket var mere end tvivlsomt. For slet ikke at tale om derefter også at klare spærregrænsen. »Hvem har bedt om et alternativ,« spurgte en leder i BT dagen efter præsentationen af partiet.
Og så ville det for alvor blive svært.
»Hvordan fastholder vi kontakten til vores vælgere, hvis vi får valgt ’x’ antal medlemmer ved det næste folketingsvalg,« lød det ved den lejlighed fra Uffe Elbæk.
Hvad der for halvandet år siden var en teoretisk diskussion er i dag blevet til virkelighed. Alternativet har fået valgt ni folketingsmedlemmer, og når partiet i den kommende weekend mødes i Odense til sit årsmøde, kommer der 400 delegerede og ikke de forventede 200.
Men spørger man Uffe Elbæk, hvordan Alternativet vil fastholde denne kontakt til vælgerne – og selvfølgelig ikke mindst medlemmerne – er han ikke kommet svaret så meget nærmere. Svaret må findes i den kommende tid.
»Opgaven bliver at finde den rigtige balance mellem på den ene side at have en folketingsgruppe som rent faktisk kan arbejde og på den anden side understøtte den måde, vi tænker politikudvikling på i de politiske laboratorier,« siger Uffe Elbæk, som lige er kommet tilbage fra endnu en dronningerunde. Denne gang efter at Venstres formand, Lars Løkke Rasmussen, har fået mandat til at forsøge at danne en mindretalsregering.
»Alternativet har den samme struktur som De Radikale: En hovedbestyrelse og en politisk ledelse, som udgøres af de folkevalgte. Det ligger ikke i vedtægterne, at folketingsgruppen skal tilbage til hovedbestyrelsen for at få et ’go’ i forhold til finanslovs- eller andre forhandlinger. Den beslutning ligger i gruppen. Men det er ikke sådan, at nu bliver vi suget ind af Christiansborg, og så bliver det derfra, at vi ser verden. Tværtimod. Vi ved godt, at det næste år skal bruges til at udbygge platformen både fagligt og organisatorisk. Og vi vil bygge den demokratiske bro mellem Christiansborg og verden udenfor – med andre ord at rykke det repræsentative demokrati til det involverende demokrati.«
– I Det Radikale Venstre har folketingsgruppen ofte siddet ikke bare hovedbestyrelsens men landsmødernes beslutninger overhørig. Kan det også blive tilfældet i Alternativet?
»Som udgangspunkt vil jeg formode, at vi følger det, som besluttes på landsmøderne. Det vil være det, som vi tager pejling af i det daglige arbejde. Hvordan håndterer vi det, når der vil være uenighed? Der er svaret, at vi må gøre os vores erfaringer og finde ud af, om det er hensigtsmæssigt eller ej, den måde som det er organiseret på.«
– Hvis I vil engagere medlemmerne, skal de så ikke også fremover kunne bestemme noget og ikke bare komme med gode idéer?
»Som udgangspunkt er det også sådan, at vi arbejder i dag. Vi taler ikke imod det, som der står i det politiske program. Det tager vi afsæt i. Men i et tænkt eksempel hvor der træffes en beslutning, som de folkevalgte er stik imod, hvad gør vi så? Det har vi af gode grunde ikke prøvet.«
– Hvorfor skulle I – af alle partier – aldrig komme i den situation?
»Jeg siger bare, at sådan er vedtægterne skruet sammen.«
– Hvorfor har I skruet vedtægterne sådan sammen?
»Det skyldes en respekt for – og forståelse af – den parlamentariske virkelighed på Christiansborg, så vores folkevalgte har en fleksibilitet og handlingsrum i en given politisk forhandling. Det skal ikke være for tungt og bureaukratisk. Men vores succes ved valget skyldes, at folk vil en anden politisk kultur. Derfor vil de involveres, og de vil forstå mellemregningerne, og hvorfor vi har truffet de trufne beslutninger. Selv om den formelle struktur giver forhandlingsrummet til de folkevalgte, er det under forventningen om, at man er dybt involveret i det politiske udviklingsarbejde sammem med medlemmerne. Kun en tåbe frygter ikke ...«
– Baglandet?
»Ja, men sagt med et smil, hvis du citerer mig for det her!«
– Er det i virkeligheden ikke heldigt for Alternativets fremtid, at regeringsmagten skiftede ved folketingsvalget, så I ikke bliver tvunget til måske at skulle tage ansvar for en række upopulære kompromisser for at holde SR-regeringen ved magten?
»Det ved jeg sgu ikke, om det er rigtigt. Jeg synes, at valgresultatet var ambivalent. På den ene side er det, vi har gjort, flot på alle ledder og kanter. Samtidig er vi kede af, at regeringen måtte gå af.«
– Men er det ikke lettere at fastholde en klar politisk profil og undgå eventuelle uenigheder i folketingsgruppen og partiet, når I ikke bliver tvunget til sådanne kompromisser?
»Omvendt er vi et visionært pragmatisk parti. Det mener jeg virkelig. Da vi var inde og snakke med Lars Løkke Rasmussen om regeringsdannelsen, sagde jeg: På de områder, hvor det giver mening for os og jer at samarbejde, vil vi det faktisk rigtig gerne. Vi kommer ikke til at sidde ovre i det ene hjørne.«
– Men er det trods alt ikke lettere?
»Jo, jo. Men Alternativet er erklæret død af mange undervejs og alligevel har vi leveret. Jeg kunne kun smile, da jeg læste en blogger på Berlingske, som skrev om de tre grunde til, at Alternativet kollapser. Lad os se.«

