Vantroen storblomstrer i folkekirken
Den professor emeritus, som biskoppen satte til at retlede en sognepræst om Jesu fysiske genopstandelse, tror heller ikke selv på den


 Hvad skal man dog tro om den danske folkekirke? Tror kirkens folk selv på det, som de forkynder, at andre skal tro? Det spørgsmål går igen i den aktuelle balladesag om pastor Per Ramsdal. Han er præst i Sydhavn Sogn i Københavns Kommune og kom første juledag sidste år for skade at tilstå i Jyllands-Posten:
»Jeg kan ikke tro på, at Jesus fysisk stod op af graven.« Ramsdal indrømmede samtidig, at der her kunne være en konflikt med, hvad han prædiker til begravelser, om at de efterladte vil gense den afdøde: »Så kommer jeg med lidt af en nødløgn, for det tror jeg ikke selv på.« Stor opstandelse brød ud blandt landets rettroende. Ramsdal blev kaldt til tjenstlig samtale med Københavns biskop, Peter Skov-Jakobsen. For at lede Ramsdal til den rette tro satte biskoppen Ramsdal i et ni et halvt måneders ’mentorforløb’ med professor emeritus i teologi, Theodor Jørgensen.
Da dette forløb nåede sin afslutning i begyndelsen af denne måned, udsendte Ramsdal via Facebook denne jubelsang: »Yes!!!! Så kom endelig dagen, hvor jeg fik udstået min straf.«
Ramsdal kaldte sine samtaler med Theodor Jørgensen »en lektiecafé« og oplyste: »Forløbet sluttede med, at jeg skulle aflevere en 10-siders opgave om ’Himlens Lyksaligheder’«. Den muntre tone i Ramsdals Facebook-besked kunne tydes som mangel på evangelisk alvor, og Kristeligt Dagblad rynkede på lederplads sine bryn.
Munter drejning
Sagens krængning ind i det muntre fik ny kraft, da Radio 24syv ringede til professor emeritus Theodor Jørgensen for at få hans udlægning. Adspurgt om han havde søgt at omvende Per Ramsdal til tro på Jesu kødelige genopstandelse, svarede Theodor Jørgensen:
»Det kunne jeg ikke have som mål, da jeg ikke selv tror på fysisk genopstandelse.«
Theodor Jørgensen kunne tilmed oplyse, at det gør Københavns biskop, Skov-Jakobsen, heller ikke. I Jyllands-Posten har Ramsdals nærmeste foresatte, Københavns domprovst Anders Gadegaard, nu erklæret, at Ramsdal slet ikke behøver at tro på den fysiske genopstandelse:
»Han skal ikke tro på noget andet. Han skal bare koncentrere sig om at udlægge den tro.«
Det har udløst nye kor af klagesange over troens forfald i folkekirken. Om Theodor Jørgensens radioudlægning af teksten skriver pastor emeritus Niels Andersen i Kristeligt Dagblad:
»Theodor Jørgensen har kun forværret sagen og været med til at skabe endnu mere uklarhed.« I samme avis søger lektor ved Folkekirkens Uddannelses- og Videnscenter, Anita Hansen, at forklare, hvorfor Ramsdal og andre benægtere af den fysiske genopstandelse bliver udsat for så mange bandbuller. Hun siger:
»I disse år hvæsses knivene i den teologiske debat, og netop opstandelsen er et kernepunkt blandt lutherske hardlinere i både tidehvervske og missionske kredse, som har vind i sejlene. De er vant til at debattere og kan bruge opstandelsesdebatten til at slå deres tydning af dogmerne fast.«

