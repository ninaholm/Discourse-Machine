Robotter skal sikre velfærden
Mange har i årevis spurgt sig selv, hvad Danmark skal leve af i fremtiden. Nu er svaret her måske: velfærdsteknologi. Vi kan kombinere viden, teknologi og velfærdstraditioner i produkter, der kan erstatte hænder og sparke døren ind på eksportmarkedet
Den er sød og vamset, ligner noget, der sælges i Fætter BR, men robotsælen bruges til at underholde demente ældre på enkelte plejehjem i Danmark. Den er indkodet til at skabe bånd mellem robot og menneske - den interagerer og er 'social'.


 Tekstilfabrikkerne flyttede til Asien og slagterierne til Polen. Men nu åbner sig måske et nyt væksteventyr: velfærdsteknologien. Kunsten at løse borgerbehov med teknologi, der både kan erstatte hænder, spare penge og bidrage til borgerens livskvalitet. Robotter, der kan made de gamle, lagener, der kan forhindre liggesår, plastre, der selv råber på insulin og videoudstyr til hjemmebehandling af alkoholmisbrug. Der er ideer nok, og lige nu afprøves et hav af projekter, som har fået støtte af Anvendt Borgernær Teknologi Fonden, hvor der ligger tre milliarder til kickstart af velfærdsteknologiske ideer.
Velfærdsteknologi er imidlertid allerede blevet et buzzword blandt både politikere og erhvervsledere, og ser man på de virksomheder, som producerer velfærdsteknologi, tegner der sig en succes, som også er værd at tale om. Velfærdsteknologi-virksomhederne har en vækst, der ligger tre-fire gange over gennemsnittet for danske virksomheder, fremgår det af Ugebrevet Mandag Morgen og en ny rapport, som Region Syddanmark har udarbejdet. Væksten forventes at stige yderligere, fordi der øjnes en stadig større international efterspørgsel på velfærdsteknologien.
Unik mulighed
Nu gælder det for Danmark om at positionere sig centralt på det nye marked, forklarer økonomiprofessor på RUC, Bent Greve, der har store forventninger til mulighederne i velfærdsteknologien.
»Hvis man følger de historiske traditioner, har Danmark en unik position, fordi vi kan noget med velfærd, som ingen andre har kunnet. Nu handler det om at være først på markedet med det. Medicinalindustrien blomstrede op, fordi det offentlige tog initiativ. Det samme gælder vindområdet. Så hvis det offentlige efterspørger det tilstrækkeligt, burde Danmark kunne skabe noget vigtigt her. Vi er ikke det eneste land, hvor vi ser aldrende arbejdskraft, det vil de fleste andre europæiske lande også opleve, og de vil også have vanskeligt ved at skaffe arbejdskraft,« siger han og peger på, at det særlige ved Danmark er, at vi allerede er så gode til velfærd. Danmark har også længe været førende på høreapparatområdet, men »det er måske først nu, det går op for os, at det også er velfærdsteknologi«, som Bent Greve siger.
Lighedsdimser
Høreapparatet er et godt gammeldags eksempel på, hvad velfærdsteknologi er. Det er den dims, der betyder, at en døv ikke skal sidde ovre i hjørnet og være uden for, men i stedet kan sidde mit i fællesskabet og deltage i samfundet på lige vilkår med andre. Udfordringen med velfærdsteknologi er, at det ikke er nok at komme på ideen til en robot eller blot at kunne se behovet for den. Det handler om at kunne kombinere både idé, produkt og behov på en måde, der bliver værdifuld for borgerne.
»Og vi i Danmark burde have forståelse for, hvordan teknologi og ideer omsættes og bruges fornuftigt, for her har de nordiske velfærdsstater, også kaldet servicevelfærdsstater, et langt bedre udgangspunkt end andre lande. Vores tradition for service bør give os et forspring på området,« mener Bent Greve.
Desuden er »vi vant til at tænke i offentlige løsninger, og nu kan det offentlige sikre, at der kommer et marked«, siger han.
I S og SF's fælles økonomioplæg 'En Fair Løsning' er der også afsat et helt afsnit til løfter på området. Statslig prioritering og målrettede investeringer skal være velfærdsteknologiens løftestang, lyder logikken.
Heldige sammenfald
Hvor stor succesen bliver, afhænger meget af, hvorvidt staten vælger at prioritere og efterspørge velfærdsteknologien i en grad, der for alvor kan skabe et privat marked også, mener Greve. Men alt i alt taler mange forhold for, at velfærdsteknologien er værd at satse på.
Robotter og andre hjælpemidler kan potentielt erstatte nogle af de hænder i plejesektoren, som Danmark kommer til at mangle fremover. Derfor har beslutningstagerne også et vigtigt økonomisk incitament til at booste velfærdsteknologien, og således mødes mange muligheder og behov i debatten om velfærdsteknologien.
»Der er mange heldige omstændigheder, som falder sammen og øger forventningerne. Kan man erstatte nogle hænder med teknologi, letter vi presset på arbejdskraftbehovet, og derfor vil både diskussionen om økonomi og arbejdskraftmangel se anderledes ud, hvis det lykkes,« spår Greve.
FOA har dog advaret mod, at vækstdrømmene ikke må ske med bind for øjnene. »Teknologien kan aldrig erstatte den menneskelige omsorg og nærvær. Den varme hånd. Det lille smil. Den gode snak,« lyder det i en kampagne fra fagforbundet, der appellerer til at »bevare fornuften«.
Sæl eller smil
Særligt en lille mekanisk robotsæl fra Japan er blevet billedet på, hvad fremtiden byder. Den er sød og vamset, ligner noget, der sælges i Fætter BR, men bruges til at underholde demente ældre på enkelte plejehjem i Danmark. Robotten er indkodet til at skabe bånd mellem robot og menneske - den interagerer og er 'social'.
Det er helt fint, men et menneske kan hverken erstattes af sæler eller lokumsrobotter, lyder meldingen fra FOA.
Hos Kommunernes Landsforening forsikrer konsulent Poul Erik Kristensen, at det skam heller ikke er intentionen.
»Vi står over for en gigantisk demografisk udvikling med flere ældre og færre yngre i den erhvervsaktive alder, og det betyder helt banalt, at vi ikke vil kunne løse de opgaver, som vi hidtil har kunnet. Teknologien er ikke et 'quick fix', men det er en del af løsningen. Det er ikke et alternativ mellem varme hænder og teknologi. Det er et valg mellem teknologi eller ingenting,« siger han og minder om den store prioriteringsdiskussion, som kommunerne står over for i de kommende år.
Og mon ikke også, de fleste vil foretrække at få en knap mere på toilettet frem for at skulle tørres bagi af en fremmed, påpeger han og advarer samtidig mod at tro, at robotterne kan sikre hele velfærdsstatens fremtid.
»Nogle er så teknikfascinerede, at de tror, det her kan løse alverdens problemer. Men i bedste fald kan det måske løse 10 procent af den arbejdskraftudfordring, vi står over for. 90 procent af udfordringen står stadig uløst, og derfor er vi nødt til at fortsætte prioriteringsdiskussionen,« siger han og efterlyser også at velfærdsteknologien på ældreområdet laves som »storskalaforsøg, hvor vi kan se et antal kommuner og regioner gøre det til en del af deres driftsdagligdag, så vi kan dokumentere effekten på bundlinjen. Hvis vi virkelig skal kaste os over det her med investeringer, så skal vi være sikre på, at der er noget i det«.


