Dansk enegang: Borgerkrigen i Syrien er ikke nok til at få asyl
De svenske og norske myndigheder mener nu, situationen i Syrien i lyset af en principiel menneskerettighedsdom er så alvorlig, at syrere alene på den baggrund kan få asyl. Danmark fortsætter med at bede syrere om at rejse hjem
Situationen spidser til for soldaterne fra den syriske opposition. Men Flygtningenævnet afviser at ændre praksis overfor syriske flygtningen – også selv om både Sverige og Norge har gjort det.


 FN kalder det en borgerkrig. Og hver dag er der nye rapporter om talrige omkomne i Syrien – en FN-observatør taler om »den værste« brug af vold, han har set. Samtidig har Flygtningenævnet i Danmark afvist at ændre praksis over for syriske asylansøgere. Det fremgår af et svar til Dansk Flygtningehjælp, der havde bedt nævnet om at genoverveje sagen.
Omvendt mener både de svenske og norske myndigheder nu, at den generelle situation i Syrien er så alvorlig, at syrere alene af den grund kan få asyl. Den beslutning har de to andre nordiske lande truffet i lyset af en principiel dom fra Menneskerettighedsdomstolen.
I et notat af 15. juni skriver retschefen i Migrationsverket i Sverige, Mikael Ribbenvik:
»Som følge af den aktuelle nuværende situation af generel vold i Syrien (…) bør kriterierne for alternativt beskyttelsesbehov (…) i øjeblikket i almindelighed være opfyldt.«
De syrere, der herefter får asyl efter det såkaldte ’alternative beskyttelsesbehov’, får midlertidigt ophold i tre år, skriver retchefen videre.
Som Information tidligere har skrevet, har Utlendingsdirektoratet (UDI) i Norge vurderet, at »så længe forholdene i Syrien er som i dag, antager vi, at de fleste, som kun anfører den generelle situation i landet (som asylmotiv, red.), vil blive anset for at opfylde betingelserne« for at få asyl.
Vurderingen kom i forbindelse med et forslag til Justitsministeriet om at genoptage sagsbehandlingen af syriske asylsager. Nu har ministeriet i Norge godkendt forslaget, og UDI har genoptaget sagsbehandlingen.
Selv om mange syrere i øjeblikket får asyl i Danmark, får nogle også afslag og bliver bedt om at rejse tilbage til Syrien. Det fik i maj Dansk Flygtningehjælp til at appellere til Flygtningenævnet om at give asyl til afviste syrere med henvisning til »den generelle menneskeretslige og sikkerhedsmæssige situation i landet«. Flygtningenævnet har sat tvangsudsendelser i bero, netop med henvisning til situationen i Syrien, og derfor mener Dansk Flygtningehjælp, at betingelserne for opholdstilladelse efter udlændingelovens paragraf 7, stk. 2 må være opfyldt.
Nu har Flygtningenævnet drøftet henvendelsen. Modsat de svenske og norske myndigheder mener Flygtningenævnet ikke, »situationen i Syrien på nuværende tidspunkt har antaget en sådan karakter«, at syrere kan få ophold »alene med henvisning til den generelle situation i landet,« som nævnet skriver i et svar til Dansk Flygtningehjælp.
Den afgørelse skuffer asylchef i Dansk Flygtningehjælp, Eva Singer.
»De argumenterer ikke for, hvorfor det ikke er tilfældet,« siger hun.
Det samme siger adjunkt, ph.d. i flygtningeret ved Aalborg Universitet Jesper Lindholm.
»Flygtningenævnet har haft en konkret anledning til at tage stilling til situationen. Det kunne have beskrevet klart, hvilke kriterier det anlægger for at give afslag, men samtidig ikke vil sende syrere tilbage til Syrien, men det gør det ikke.«
Juridisk betænkeligt
Den Europæiske Menneskerettighedsdomstol (EMD) afsagde sidste år en principiel dom vedrørende asylansøgere fra Somalia. For første gang vurderede domstolen, at Menneskerettighedskonventionens artikel 3 ville blive krænket alene på grund af den generelle situation i et område.
Både de svenske, norske og danske myndigheder har vurderet asylpraksis for Syrien i forhold til dommen fra sidste år. Noget tyder derfor på, at Flygtningenævnet har en anden opfattelse af dommen, siger den norske landsdommer dr.jur. Terje Einarsen, der er ekspert i flygtningeret.
»Det virker som om, Flygtningenævnet tøver med at tage den logiske konsekvens af dommen. At de har en anden tærskel for, hvornår den generelle sikkerhedssituation i et land får betydning for praksis.«
Jesper Lindholm er af samme opfattelse: »Man kan kun gætte på, at nævnet henholder sig til sit sædvanlige, restriktive individualiseringskriterium, der i dette tilfælde gør, at en henvisning til de almene farlige forhold i Syrien ikke er nok. Den vurdering er anderledes end i både Norge og Sverige, og allerede før dommen var den tilgang fra nævnet juridisk betænkelig.«
Samme bestemmelser
Alternativt beskyttelsesbehov i svensk lov er den bestemmelse, »som i al væsentlighed korresponderer« med artikel 3, skriver Migrationsverkets retschef.
Det samme gør sig gældende for den norske bestemmelse, som UDI henviser til i forslaget om genoptagelse. Også paragraf 7, stk. 2 i den danske udlændingelov henviser til artikel 3.
Fælles for de tre bestemmelser er altså, at de alle bygger på den samme artikel i Menneskerettighedskonventionen.
Derfor undrer Flygtningenævnets beslutning Eva Singer.
»Det er da bemærkelsesværdigt, at to lande, vi normalt sammenligner os med, har en helt anden opfattelse,« siger hun og fortsætter:
»Tit siger man, at det er svært at sammenligne asylpraksis i forskellige lande, fordi der er tale om konkrete og individuelle afgørelser. Men her taler vi faktisk om en vurdering af forholdene i Syrien generelt i forhold til den praksis, som domstolen har lagt i forhold til artikel 3,« siger hun.
Flygtningenævnet skriver i brevet til Dansk Flygtningehjælp, at det ikke har »udelukket muligheden for, at den generelle sikkerhedssituation« kan blive af »så alvorlig og ekstrem karakter, at en person allerede af den grund opfylder betingelserne« for asyl.
Sekretariatschef Stig Torp Henriksen har ingen kommentarer til, hvorvidt eller hvordan Flygtningenævnets fortolkning adskiller sig fra de norske og svenske myndigheders. Han understreger, at Flygtningenævnet følger praksis fra EMD og derudover har forholdt sig til dansk lov samt de oplysninger, der er tilgængelige om forholdene i Syrien heriblandt UNHCR’s anbefalinger.
Enhedslistens politiske ordfører, Johanne Schmidt-Nielsen, har i et folketingsspørgsmål bedt justitsminister Morten Bødskov (S) tage stilling til nabolandenes beslutninger.
»Jeg synes, det er meget mystisk, at Danmark kommer frem til en helt anden vurdering af, hvad sikkerhedssituationen er i Syrien, og hvilke konsekvenser det skal have for muligheden for at få asyl, end to af de lande, vi normalt sammenligner os med.«

