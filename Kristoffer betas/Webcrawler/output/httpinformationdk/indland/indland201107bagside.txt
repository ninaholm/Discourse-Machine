Bagsiden: Klimaet, det er som det er
Hendes Majestæt er kommet på dybt vand efter at have sagt, at der ikke er noget at gøre ved klimaforandringerne. Dansk Folkeparti kommer regenten til undsætning og skyder tilbage på både miljøorganisationer, naturen selv og på Kina
'Man kan jo ikke lave om på klimaet, når det laver sig selv om', mener regenten.


 Hvem eller hvad er egentlig skyld i, at klimaet forandrer sig? De fleste eksperter på området er enige om, at der er én synder, nemlig mennesket. Men så enkelt er det ifølge Hendes Majestæt Dronning Margrethe II ikke.
»Man kan jo ikke lave om på klimaet, når det laver sig selv om. Det må man se i øjnene«, har regenten udtalt under sin vanlige rekognoscering af en af kongerigets fjernere egne, Grønland.
Her mærker man for alvor de klimaforandringer, som resten af verden taler så meget om uden for alvor at gøre noget ved.
Men når indlandsisen smelter, og Arktis i en nær fremtid bliver sejlbar, skyldes det altså ikke øget udledning af CO2 eller andre drivhusgasser. Nej, klimaforandringerne er klimaet og naturen skam selv skyld i, og selv ikke kreative løsninger kan komme problemet til livs, fastslår Hendes Majestæt ved at sige, at »man jo ikke kan gå ud med en dybfryser og lægge ny is på en fjord. Det er, som det er.«
Udtalelserne har fået miljøorganisationerne Greenpeace og WWF til at give regenten den kolde skulder.
»Jeg ved ikke, hvad Dronningen har tænkt på, når hun siger, at man ikke kan gøre noget,« lyder det fra presseansvarlig for Greenpeace' klimaprogram, Christina Koll, mens Klima- og miljøchef i WWF, John Nordbo, påpeger, at klimaforandringerne netop ikke kommet af sig selv.
»De er tydeligt menneskeskabte, og derfor kan man jo også gøre noget ved dem,« siger han.
DF: Dronningen har ret
Men den slags udtalelser, altså miljøorganisationernes, er voldsomt politiserende, mener Dansk Folkepartis miljøordfører, Jørn Dohrmann, som derfor også har kastet sig ind i debatten med et forsvar for Hendes Majestæt.
»Dronningens bemærkning om, at klimaet går sin egen gang er faktuelt korrekt. Vi danskere kan jo ikke ændre klimaets kurs, hvilket de blot ca. 55.000 grønlændere selvfølgelig slet ikke kan,« lyder det i en pressemeddelelse fra miljøordføreren, der samtidig tilbyder en uddybende bemærkning.
Her bliver vi lidt klogere på det skyldsspørgsmål, der har startet hele debatten.
»Det globale CO2-udslip vil højst sandsynligt stige gevaldigt i mange år fremover, fordi de nyindustrialiserede lande som Kina, Indien og Brasilien i mange år fremover vil øge deres udslip voldsomt, også langt mere, end vi andre kan nå at reducere vores udslip med.«
Hverken danskerne eller grønlændere kan altså gøre for, at isen smelter. Der er nærmere tale om en særdeles ond sammensværgelse mellem selveste naturen og et par BRIK-lande, som vores egen reduktion ikke kan kompensere for.
 

