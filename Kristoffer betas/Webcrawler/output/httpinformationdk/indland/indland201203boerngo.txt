Børn gør sig indirekte til pornomodeller
Børn sender i stigende grad pornografiske billeder til hinanden på nettet. De er ikke bevidst om, at billederne kan deles med mange andre. Når det går op for dem, er de psykologiske følger massive


 Børn udforsker i stigende grad deres seksualitet ved frivilligt at sende billeder til hinanden af nøgne kønsdele eller onanisituationer. Det kan blive problematisk for børnene, når de ikke kan kontrollere, hvor deres billeder ender henne, hvis en ven sender nøgenbillederne videre. Eller hvis børnene for eksempel selv lægger et billede op på en hjemmeside, hvor andre kan kommentere på det, og deles med tusinder af andre verden over.
Fænomenet er nyt og kaldes sexting, der er en sammentrækning af ordene ’sex’ og ’texting’, og beskriver, at børn af sig selv sender seksuelt ladede billeder ud i cyberspace via deres mobiltelefoner.
Det kan give store psykiske problemer for børnene på sigt, fortæller Helene Almind Jansen, der er psykolog og forskningskoordinator i Center for Seksuelle Overgrebs børneteam.
»Vi har løbende børn i behandling for deres problemer efter sexting. Det er børn, som har leget med deres seksualitet og taget billederne i et øjeblik af lyst, og som slet ikke har tænkt på, at billederne kunne bruges på anden måde. Mange gange begynder børnene først at tænke over konsekvenserne, når politiet for eksempel konfronterer dem med billederne, efter at være fundet hos en forbryder med børnepornografisk materiale,« siger Helene Almind Jansen.
Uro, stress og angst
Den første sextingsag blev behandlet hos Center for Seksuelle Overgrebs børneteam i 2009, og siden da er der løbende dukket flere og flere sager op. Antallet af sager er under 100, men Helene Almind Jansen skønner, at der findes langt flere børn end centreret har kendskab til, som har psykiske problemer efter sexting, men som ikke tør henvende sig og derfor ikke får behandling.
»Børnene går med en permanent følelse af uro, stress og angst i kroppen. Flere bruger meget tid på nettet for at se, om deres billeder er blevet offentliggjort. De får koncentrationsvanskeligheder og kan ikke finde ro til at udvikle sig. Selvbebrejdelserne er enorme,« siger Helene Almind Jansen.
Angsten kan være ekstremt stressende for børnene, der fortrinsvis er i alderen 12 til 15 år, og sætter deres krop i et konstant alarmberedskab. Samtidig med angsten er skammen også overvældende, da børnene er fuldstændig bevidste om, at de har spredt billederne i første omgang på eget initiativ.
Forskellige motiver
Der er ifølge erfaringerne fra Center for Seksuelle Overgreb ingen entydige tegn på, hvilke børn der sextexter. Det er ikke børn, der i forvejen er socialt svage eller udsatte eller har utrygge familierelationer, men tværtimod børn, som er selvsikre. Der er forskel på, hvorfor piger og drenge sextexter.
Drengene sextexter i højere grad end pigerne, fordi de får noget konkret ud af det. For eksempel bytter flere drenge end pigerne billeder for at få nogle billeder igen, som de kan bruge til for eksempel at onanere til, ligesom flere af drengene også har solgt billeder af sig selv nøgne eller i onanisituationer for penge eller hash.
Det er derimod mere immaterielle ting, som pigerne bytter deres nøgenbilleder af dem selv for.
»Pigernes sexting handler om at få styrket selvtilliden. De gør det for at få opmærksomhed og for at få tilfredsstillet deres selvværd og få anerkendelse,« siger Helene Almind Jansen og understreger, at pigerne ofte får det langt mere psykisk dårligt end drengene, fordi de ikke har fået noget konkret i stedet for deres nøgenbilleder.
»Mange af pigerne har efterfølgende en stor væmmelse over sig selv. Skamfølelsen over at gøre det er kæmpestor. De kan godt forstå, at de fik behovet for opmærksomhed og bekræftelse opfyldt, og at det var rart. Men når de så ser billederne igen, synes de, det er ulækkert og skamfuldt.«
Skammen
Skammen får en stor del af pigerne til at udvikle selvmordstanker og tillægge sig selvskadende adfærd. De får social fobi og social angst og ender ofte på psykiatrisk afdeling i stedet for Center for Seksuelle Overgreb.
Sexting er svært at opdage, fordi børnene vil gå langt for ikke at fortælle om det, fordi de skammer sig over for forældre, venner og andre i deres netværk og ved, at de selv er årsag til skammen.
Desuden er fænomenet så nyt, at mange behandlere ikke kender til det. Derfor har man på Center for Seksuelle Overgreb set eksempler på børn, der har været indlagt som psykiatriske patienter i forsøg på at stille diagnoser for dem, men som ikke har fortalt om sextingen, før de har mødt psykologer, der har erfaring med klienter, der har prøvet sexting.
Sexting adskiller sig fra grooming, hvor børn lokkes af pædofile til at vise sig nøgne foran webkameraer og til at mødes med de pædofile.
Men selv om børnene ikke er blevet lokket til sexting, kan det alligevel lede til fysiske overgreb.
På Center for Seksuelle Overgreb kender man til flere sager, hvor forventningerne mellem typisk en pige og en dreng ikke har været ens, og pigen efterfølgende melder, at hun har været udsat for en voldtægt.
Et fysisk overgreb kan være fuldstændig forfærdeligt, og intuitivt vil mange måske mene, at seksuelt overgreb kan være langt være end de psykologiske konsekvenser af sexting.
Men Helene Almind Jansen påpeger, at viden om, at andre ser på en – især med nettets uigennemskuelige endeløshed – kan være mindst lige så forfærdeligt for barnet.
Skam og skyld
Det er den irske kvinde Marie Collins et eksempel på. Hun blev som 13-årig udsat for seksuelle overgreb fra en præst i sin kirke, ligesom der blev taget nøgenbilleder af hende, som blev distribueret i tusindvis.
Overgrebene fandt sted for 50 år siden, og hun er et af de første ofre for katolske præsters forbrydelser, der er stået frem.
I begyndelsen af februar var hun i Vatikanet for at fortælle om konsekvenserne af hendes overgreb til paven, og hun har i anden sammenhæng fremhævet, at fotografierne i dag føles som et større overgreb end de fysiske. For mens de fysiske overgreb fik en ende, blev hendes nøgenbilleder ved med at blive spredt rundt til en skare mennesker, som hun stadig ikke kender antallet på.
Skal sexting forhindres som den blanding af skam og selvpåført skyld, som det er, skal der meget forebyggelse og viden til, skønner Helene Almind Jansen. Den viden skal komme fra forældre og lærere.
»Man skal fortælle om konsekvenserne og gøre sine børn det klart, at et billede på nettet aldrig kan gå væk. Mange børn forstår af gode grunde ikke konsekvenserne, for eksempel at webkamera ikke bare sender en video, men at modtagerne kan optage denne. De tænker ikke over risiciene på nettet,« siger Helene Almind Jansen.

