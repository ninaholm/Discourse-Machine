Faglig skillevej venter forude
Mulig fusion, dalende medlemstal, manglende politisk indflydelse og splittede medlemsforbund. Der bliver rigeligt at se til for den kommende formand for LO. Frem mod LO’s kongres i efteråret vil skillelinjerne for fremtidens fagbevægelse stå klarere og klarere. Det kan blive enden på LO


 For HK/Privats formand, Simon Tøgern, var der ingen tvivl, da han satte sig til tastaturet og forfattede mandagens kronik i Politiken. Under rubrikken »Hvem tør blive den sidste LO-formand?« satte HK-formanden fokus på flere af de udfordringer, der venter den kandidat, som til oktober skal afløse Harald Børsting som LO-formand.
HK-formandens konklusion var klar: Udviklingen har ført til, at den næste formand for LO også bliver den sidste. Hovedorganisationens flirt med en anden hovedorganisation FTF (oprindeligt: Funktionærernes og Tjenestemændenes Fællesråd), men det navn blev oplevet som langt, bør føre til en fusion.
Opsigtsvækkende melding
Nu er det ikke overraskende, at en HK-formand taler for en fusion mellem LO og FTF – det har de forskellige dele af HK længe gjort, fordi de vurderer, de har et tættere fagligt fællesskab med FTF-forbundene end med LO’s mere håndværkerprægede forbund. Men det er alligevel opsigtsvækkende, at en fagforeningsformand så åbent og ærligt fremhæver fagbevægelsens udfordringer, hvad enten det drejer sig om organisationsgrad, kampen mod social dumping eller dagpengeproblematikken.
Den altoverskyggende udfordring for den nye formand bliver, at LO-fagbevægelsen ikke længere har den indflydelse på samfundsudviklingen, som interesseorganisationen historisk set har været vant til at have. Vigende medlemstal har udfordret den formelle legitimitet, mens den reelle legitimitet er blevet udfordret af, at de politiske magthavere i højere og højere grad ser bort fra fagbevægelsen, når der skal træffes politiske beslutninger.
Selv om LO stadig kan mønstre omkring en million medlemmer, har de 17 medlemsorganisationer i LO siden 2000 mistet omkring 300.000 medlemmer. Samtidig var de kuldsejlede trepartsforhandlinger i 2012 særdeles hårde ved LO-forbundene, fordi de både udstillede en intern splittelse om, hvor langt man skulle gå for at opnå politisk indflydelse, og fordi det netop udstillede fagbevægelsens ringe politiske indflydelse.
Øget politisk indflydelse?
Fortalerne for en fusion mellem LO og FTF fremhæver muligheden for øget politisk indflydelse, hvis fagbevægelsen kun taler med en stor stemme. Det argument deler formanden for LO’s største medlemsforbund, 3F’s Per Christensen, dog ikke, og derfor vil LO’s kommende formand også stå med en række splittede medlemsforbund, hvis LO-kongressen beslutter at arbejde videre med fusionstanken.
Frem mod både LO’s og FTF’s kongresser har de to organisationer besluttet at etablere en styregruppe, som skal komme med en række forskellige analyser af fordele og ulemper ved en fusion. Fordele og ulemper, som både dækker det rent organisatoriske og det faglige, hvor en ny hovedorganisation vil spænde over meget forskellige fagligheder – fra langturschaufføren over bandagisten til bioanalytikeren.
To kandidater klar
Indtil videre har to kandidater meldt deres kandidatur til den ledige post, som LO-formand, når Harald Børsting falder for LO’s aldersgrænse. Det er Lizette Risgaard, LO’s nuværende næstformand, og Flemming Vinther, formand for Hærens Konstabel- og Korporalforening.
Tidligere på året svarede 58 procent af ud af 208 lokale LO-formænd, at de ville pege på Lizette Risgaard som ny formand for LO, da Jyllands-Posten lavede en rundspørge. Til sammenligning fik Flemming Vinther opbakning fra to procent, mens HK/Danmarks formand, Kim Simonsen, fik opbakning fra fem procent. Han har tidligere været nævnt som kandidat, men han har endnu ikke offentligt meddelt, om han agter at gå efter LO-topposten.
Mens Lizette Risgaard ikke er kendt i den brede offentlighed, er hun særdeles vellidt blandt de lokale tillidsfolk, hvor hun er kendt som en, der hele tiden er på landevejen for at besøge de enkelte lokalafdelinger for at lytte til medlemmernes hverdagsudfordringer.
Udover at være formand for Hærens Konstabel- og Korporalforening er Flemming Vinther også formand for paraplyorganisationen OAO, Offentligt Ansattes Organisationer. Her forventes det, at Flemming Vinther vil forsøge at bruge forårets overenskomstforhandlinger på netop det offentlige område til at positionere sig stærkere i bevidstheden hos de tillidsvalgte LO-folk, som senere på året skal afgøre, hvem der skal være formand for hovedorganisationen og stå i spidsen for dem og vælge, hvilken retning der skal tages ved den faglige skillevej, organisationen står over for.

