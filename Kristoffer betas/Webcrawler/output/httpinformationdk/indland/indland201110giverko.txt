Giver du en kop kaffe, minister?
Socialminister Karen Hækkerup opfordres nu til at beskæftige sig med de talrige overgreb, som anbragte børn har været udsat for


 Da 'Godhavnsrapporten' udkom i maj, mente den daværende socialminister Benedikte Kiær (K), at der nu var sat »punktum« for den uværdige behandling af anbragte børn i fortiden.
Ministeren fandt i hvert fald ikke selv anledning til at foretage sig yderligere og slet ingen grund til, at staten skulle give en undskyldning for de mange overgreb, som anbragte børn har været udsat for under deres opvækst på børnehjem.
Nu er Karen Hækkerup socialminister (S), og hun opfordres nu af Poul-Erik Rasmussen fra foreningen Godhavnsdrengene til at give en kop kaffe: »Jeg vil bede den ny minister læse Godhavnsrapporten og så invitere os ind til en kop kaffe,« siger Poul-Erik Rasmussen, der håber, at den ny minister vil give sig tid til at gå i dialog med foreningen.
»Jeg opfattede den tidligere socialministers afvisning af os som meget hård og arrogant, og jeg håber og forventer, at Karen Hækkerup nu vil leve op til de tilkendegivelser, som socialdemokraterne og SF gav under samrådet om Godhavnsrapporten,« siger han. Ingen af de to partier var tilfredse med Benedikte Kiærs afvisning af at give en undskyldning. Siden har Godhavnsforeningen undersøgt mulighederne for at anlægge civilt søgsmål mod staten.
»Men det ville da være bedre, hvis den ny minister kom os i møde,« som Poul-Erik Rasmussen siger.
Ingen tog sig af det
Godhavnsrapporten har undersøgt klager over overgreb på drengehjemmet Godhavn og 18 andre børnehjem i perioden 1945-76 især med fokus rettet mod den udbredte fysiske afstraffelse af børnene. I kort form nævnes også en række eksempler på seksuelle overgreb mod børn.
Poul-Erik Rasmussen har selv været udsat for seksuelle overgreb, da han som barn var anbragt fire år på drengehjemmet i Nordsjælland.
»Det var en lærer, der pillede ved mig. Han stak sin finger op i endetarmen på mig og legede med tissemanden,« fortæller han.
»Og han var ikke den eneste. Der var en anden lærer, der havde fået en dom for pædofili, før han blev ansat. Han har ikke gjort noget ved mig, men jeg ved fra andre, hvad han har gjort ved dem.«
Ifølge Poul-Erik Rasmussen har en af hans venner fortalt, at han blev inviteret hjem til skolens psykiater, hvor han blev misbrugt flere gange.
Fra Rågelund drengehjem på Fyn fortælles i Godhavnsrapporten om en lærer, der inviterede drengene enkeltvis ind på sit værelse, og »der blev han nærgående«, som en tidligere anbragt husker det.
Fra skolehjemmet Himmelbjerggården i Jylland fortælles en mand, der var anbragt der som niårig i starten af 1960'erne, at han en sommerferie var eneste elev på hjemmet. De andre drenge var hjemme på ferie, og derfor sov han alene på den uaflåste sovesal: »Om natten kom der en ind og stak sin penis op i endetarmen på mig, jeg turde ikke gøre noget, kunne bare ligge stille.«
Dagen efter sagde drengen det til de voksne, »men det blev bare dysset ned (...). Det blev bare ligesom slået hen. Som om det var mig, der var galt på den.«
Endelig en, der talte pænt
Forstanderen for skolehjemmet Landerupgård på Fyn var i starten af 1950'erne en mand, der en del år tidligere var blevet anklaget for uterlige forhold til drenge, men som var sluppet med en alvorlig påtale. Ifølge en dreng, der var på skolehjemmet i den periode, var forstanderen god at snakke med, for han slog aldrig. men blandt drengene var han mistænkt for at være pædofil.
På skolehjemmet var der i samme periode en gymnastiklærer, der blev taget på fersk gerning og afsløret som pædofil. Gymnastiklæreren var i øvrigt populær, for han »snakkede ordentligt til børnene«.
En mand, der indtil sit 15. år havde været på et julemærkehjem, fortæller, at han var blevet banket, spærret inde og seksuelt udnyttet af en kvindelig medarbejder. På optagelseshjemmet Hostruphøj i Hobro havde en ugift lærer sit eget kammer ved siden af sløjdsalen, og her udsatte han drengene for, hvad en tidligere elev beskriver som »befamlerier inde hos ham privat«.
Træt forstander
Seksuelle overgreb fandt også sted mod piger, om end der ikke findes så mange indberetninger om det. Fra Viskinge Børnehjem i Vestsjælland fortæller en pige, at indtil hun fyldte seks år, tvang forstanderinden hende til at sove i sin seng. »Jeg kan huske, at det var, når hun var fuld, det skete. Jeg kan se de der gule rullegardiner, jeg kan huske, jeg ligger i sengen og klamrer mig til den her dyne.«
Og som pigen fortsætter: »Så kan jeg huske, at hun kommer og henter mig og lægger mig over i hendes seng ...«
Fra optagelseshjemmet Schepelernhus i Brabrand fortæller en kvinde om sine oplevelser i starten af 1970'erne, da hun var 14 år: Den mandlige leder »havde det med, at vi skulle sidde på skødet af ham og være tæt på ham«.
Selv om flere af de her nævnte tilfælde blev indberettet til tilsynsmyndighederne, skete der ofte — ingenting. En tidligere inspektør, der var tilsynsførende i slutningen af 1960'erne, fortæller således, at »det, jeg synes var det underlige ved det, der skete jo ikke altid noget bagefter«.
Om en konkret sag, hvor en pige havde klaget over, at hjemmets forstander havde listet hen over loftet og forgrebet sig på hende, husker samme inspektør, hvordan forstanderens kone til inspektørens forbløffelse støttede sin mand: »Det kunne slet ikke passe, sådan noget gjorde han ikke, det kan han slet ikke, for når han har været sammen med mig om aftenen, så kan han ikke mere,« sagde konen — og så faldt klagesagen til jorden.
På med vanten
På Svendborg Museum fremvises et sæt tvangshandsker, der har været brugt i 1930'erne til at forhindre drenge i at onanere. Den slags handsker blev brugt bl.a. på Rågelund drengehjem frem til 1942. Det år fik hjemmet en ny forstander, Svend Nielsen, der som barn selv havde været anbragt på hjemmet. Han havde fået mange tæv, fordi han var såkaldt sengevæder, der hver nat gjorde lagner og madras våde. Da Svend Nielsen blev forstander, afskaffede han straks vanterne, for som han skriver i bogen Onkels erindringer: »Under dække af omsorg, blev omsorgen til voldtægt.«
Han beskriver i bogen, hvordan en af drengene på hjemmet en aften »sad og fortalte mig om, at han i to år havde ligget med handsker på, at han hver aften havde grædt sig i søvn. Handskerne var sømmet fast til sengekanten, og hænderne blev låst inde i dem. Han kunne ikke klø sig, han kunne ikke vende sig, men værst var det, når den medarbejder, der låste hans handsker, gav sig til at onanere ham i hans forsvarsløse stilling. Hver aften og nat var for ham en lidelse.«
Svend Nielsen beretter videre, at medarbejderen, der flere år havde arbejde på et andet drengehjem, blev straffet for misbrug af mindreårige. Var der da aldrig nogen af drengene, der fortalte om det misbrug, de blev udsat for? Jo, det skete faktisk, men som Svend Nielsen skriver: »Drengen blev sendt væk, man kunne ikke have en dreng, der sagde sådan« ...

