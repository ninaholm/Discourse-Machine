Ingen hjælp til iraker



Den Europæiske Menneskerettighedsdomstol vil ikke stoppe udsendelsen af en kriminel iraker, der skal flyves retur til Bagdad i dag. Dansk Flygtningehjælp havde håbet til det sidste at kunne stoppe udsendelsen af irakeren. Organisationen gik mandag til Den Europæiske Menneskerettighedsdomstol for at få domstolen til at stoppe udsendelsen med opsættende virkning. Men det lykkedes ikke, fortæller Dansk Flygtningehjælps generalsekretær, Andreas Kamm. "Domstolen mener ikke, at der i dette tilfælde er risiko for, at den udviste iraker vil blive forfulgt eller lide overgreb, når han lander i Bagdad," siger Kamm. ritzau
