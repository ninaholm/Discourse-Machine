Pia Kjærsgaard: Asylforhandlinger var spild af tid
Regeringen vil trods VKO-flertal fortsat forhandle asylaftale med Ny Alliance. Men Pia Kjærsgaard kalder de sidste 14 dages forhandlinger for 'en rodebutik' og fastslår at, NA nu ingen indrømmelser får, der går imod DF's ønsker
Pia Kjærsgaard (DF) fastslår, at Ny Alliance ikke får lov at sætte et eneste fingeraftryk på en kommende asylaftale, medmindre Dansk Folkeparti kan sige god for det.

"Vi var tæt på at være i mål," konkluderede medstifter af Ny Alliance Anders Samuelsen, da Malou Aamund tirsdag forlod partiet til fordel for Venstre og igen sikrede et VKO-flertal.Men den optimistiske udlægning deles bestemt ikke af Dansk Folkepartis formand. Ifølge Pia Kjærsgaard var man ikke nået så meget som et skridt fremad i de omstridte asylforhandlinger - møderne var mest af alt tidsspilde:"Vi kom ikke så meget som et skridt videre. Nu håber jeg, at vi meget hurtigt efter vinterferien (i den kommende uge, red.) kan komme på plads. Vi bliver nødt til at få gang i det, hvis regeringen vil have det her på plads," siger hun.Tirsdag meddelte NA, at man vil have en tænkepause. Men samme dag fastholdt integrationsminister Birthe Rønn Hornbech (V), at hun har en aftale med Naser Khader om at tale sammen efter vinterferien. Samme melding kommer fra statsminister Anders Fogh Rasmussen (V)."Vi vil også have Ny Alliance med i forhandlinger om asyl. Uanset at vi har 90 mandater, ønsker vi stadig brede aftaler," siger han.Urealistiske ambitionerPia Kjærsgaard tvivler dog på NA's tilbagevenden til forhandlingsbordet, og skulle Khader og partifæller dukke op, skal de ikke forvente indrømmelser."Hvem integrationsministeren indkalder, er mig uvedkommende. Men hvis Ny Alliance kommer, så får de ikke indrømmelser, der betyder, at de får noget igennem, som er Dansk Folkeparti imod. Vi har 90 mandater nu," fastslår DF-formanden.Undervejs i forhandlingerne krævede Ny Alliance, at de afviste asylansøgere skulle have ret til at arbejde. Men det var ifølge Kjærs-gaard aldrig på tegnebrættet hos VKO."Intet er rykket. Ministeren har gjort sit bedste, men forhandlingerne har betydet ren stilstand og aflysning af en række andre opgaver, for at sidde med nogle, der mildest talt havde skruet ambitionsniveauet 200 grader højere i vejret, end det burde være," siger DF-formanden og tilføjer:"Det er ikke os, der har bedt om yderligere initiativer på asylområdet, det gjorde statsministeren dagen inden valget. Vi har faktisk opfyldt det, der står i regeringens aftale."Pia Kjærsgaard peger på, at der nu er tre hensigtserklæringer, som skal udmøntes; aktivering, uddannelse og illegalt arbejde."Det er den øvelse, vi har været igennem. Vi var selvfølgelig indstillet på, at Ny Alliance med det afgørende mandat skulle høres, men det har taget, tid, tid, tid fra ting, som måske er mere væsentligt," siger hun.Samuelsen: Vi møder opMen at forhandlingerne har været spild af tid, afviser Anders Samuelsen."Det mener jeg ikke, og det håber jeg ikke, at ministeren mener. Det vil jeg lade hende bedømme," siger han.Birthe Rønn Hornbech ønsker ikke at kommentere de igangværende forhandlinger, men Anders Samuelsen erkender, at NA ikke længere har afgørende indflydelse. Og om DF-formandens vetoerklæring siger han:"Det er Pia Kjærsgaards udmelding, og det må regeringen finde ud af sammen med Dansk Folkeparti. De har flertal. Vi har ikke nogle redskaber, vi er ikke det 90. mandat, men vi møder op efter ferien," siger Samuelsen.Hverken regeringen eller Ny Alliance skal dog forvente, at DF-formanden bruger ret meget mere tid på møder. Pia Kjærsgaard understreger, at aftalen drejer sig om ganske få børn med familier."Og jeg tror, at det hænger rigtig mange danskere ud af halsen, at vi bliver ved og ved. Det er jo afviste asylansøgere, vi taler om," siger hun.
