Venstre og DF: Sådan er loven
DF vil godt kalde det aktivt medborgerskab at gå i krig for Danmark, men det skal ikke give permanent opholds-tilladelse. Venstres Karsten Lauritzen forklarer, at krig jo ikke er det samme som frivilligt foreningsliv


 »Der skal være en gulerod for de udlændinge, der gør det rigtige. De skal hurtigere få permanent opholdstilladelse. Men der vil være en pisk til de udlændinge, der ikke vil gøre en rigtig indsats«, sagde integrationsminister Birthe Rønn Hornbech (V), da hun i januar sidste år præsenterede oplægget til de nye udlændingeregler.
De nye regler trådte i kraft 1. juni sidste år, og fremover kan udlændinge få permanent ophold allerede efter fire år i Danmark. Til gengæld skal de optjene 100 point efter en række kriterier som beskæftigelse, straffeattest, danskkundskaber og aktivt medborgerskab.
Det var netop kravet om aktivt medborgerskab, der har udløst et afslag til den 22-årige afghaner Barialai Hassanzai. Han har været i krig for Danmark, men det er tilsyneladende ikke »en rigtig indsats«.
Sådan er reglerne, siger Venstres integrationsordfører, Karsten Lauritzen, for man skal have deltaget et år i frivilligt foreningsliv.
»Man kan jo definere aktivt medborgerskab på mange måder. Vi har valgt en snæver definition, for at det skal være let at administrere og ubureaukratisk. Og hvis man har været udsendt som tolk, så har man jo været udsendt af forsvaret og ikke som en del af det frivillige foreningsliv,« siger Karsten Lauritzen, der ikke vil forholde sig til, om det er aktivt medborgerskab at være udsendt for Danmark.
Det vil Martin Henriksen fra Dansk Folkeparti gerne. Han mener, det er sympatisk og prisværdigt, at en herboende afghaner tager med de danske tropper til Afghanistan. Men reglerne for permanent opholdstilladelse er, som de er.
»Man kan godt kalde det for aktivt medborgerskab, men det giver jo ikke point efter de regler, som er opstillet,« siger Martin Henriksen.
Kun fem udlændinge har fået permanent ophold efter de nye regler, viser de seneste tal fra Integrationsministeriet, der er fra november sidste år. 374 udlændinge har fået afslag. Til sammenligning fik 60 procent af alle ansøgere efter de gamle regler permanent opholdstilladelse sidste år.
Den her sag er kun den seneste i en hel række hovedløse eksempler, siger SF's næstformand Astrid Kragh
»Der opstod jo en masse historier i medierne om, hvad der kunne, og hvad der ikke kunne betegnes som aktivt medborgerskab. Jeg tror, at det her er udtryk for, at man i handlekraftens navn og efter pres fra Dansk Folkeparti har skyndt sig at trække en linje, og den har man måske ikke fået trukket det mest velovervejede sted. Så jeg synes da, at regeringen burde sætte sig ned og kigge på, om det egentlig var det helt kloge de fik gjort, eller om de handlede lidt i panik over de historier, som begyndte at komme i medierne,« siger Astrid Kragh.
Karsten Lauritzen medgiver, at der er plads til forbedringer i definitionen på aktivt medborgerskab, men udlændinge skal ikke regne med, at krigsdeltagelse kommer til at tælle for noget.
»Der er måske to eller tre personer, der står i samme situation, og hvis vi skulle tage alle de forbehold i lovgivningen, så ville det blive bureaukratisk. Men når vi skal evaluere lovgivningen, når den har fungeret et års tid, så kigger vi selvfølgelig på, om der skal justeres nogle steder,« siger Karsten Lauritzen.
Først til sommer kan Barialai Hassanzai tage medborgerskabsprøven og på den måde få permanent opholdstilladelse, og det er beklageligt, mener Karsten Lauritzen. Men det er mere end det, mener Astrid Kragh.
»Det er jo en fadæse af rang, og noget der tangerer at være en vaskeægte politisk skandale, at der går mere end et år, fra man opstiller det som krav for at opnå permanent opholdstilladelse, til man rent faktisk kan tage den,« siger hun.
Integrationsminister Birthe Rønn Hornbech ønskede i går ikke at kommentere sagen, da den i øjeblikket bliver behandlet som klagesag i Integrationsministeriet.

