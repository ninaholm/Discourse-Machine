Økologien rammes ekstra hårdt af mælkekrisen
Væksten i økologisk landbrug lider under de lave mælkepriser, og udviklingen af økologiske varer går i stå, når priserne presses


 Set i et europæisk lys er danske forbrugere ualmindeligt glade for økologiske varer, og Danmark er blandt de førende lande på området. Men den nuværende mælkekrise, hvor priserne presses i bund, kan betyde, at udvalget af økologiske varer på de danske hylder stagnerer eller ligefrem falder.
»Lige nu producerer vi mælk med underskud, og vareudviklingen går i stå, når det kun handler om at overleve. Det er ærgerlig for vi ved, at forbrugerne er villige til at betale for økologiske produkter. Det har man kunne se i de perioder, hvor priserne har været højere, end de er i dag, og salget alligevel er steget markant,« siger Evald Vestergaard, formand for Økologisk Landsforening.
Men ikke nok med at udbuddet mindskes. Flere økologiske landmænd kan også blive nødt til at dreje nøglen om.
»Man kan godt producere med underskud i en periode, men går der for længe, vil en del stoppe deres økologiske landbrug,« siger Evald Vestergaard, formand for Økologisk Landsforening.
»De økologiske landmænd har det ekstra hårdt under krisen, fordi de ikke kan effektivisere på samme måde som de traditionelle landbrug. De er underlagt nogle helt andre produktionskrav, hvor der for eksempel skal være plads til, at køerne kan komme på græs, og når de presses er det helt rigtigt, at det går ud over de nicheprodukter vi ved, at forbrugerne gerne vil have,« siger Kirsten Holm Svendsen, erhvervspolitisk chef for Mejeriforeningen i Bruxelles.
Afholder nye
Værst af alt vil det dog afholde nye landmænd fra at kaste sig over økologien, påpeger Evald Vestergaard. Det går stik imod regeringens plan 'Grøn Vækst', der har som mål, at det økologiske landbrugsareal skal fordobles over de næste 10 år. I dag er 6,5 procent af det samlede danske landbrugsareal økologisk.
»Når en sektor som mælkebønderne har det svært, går det også ud over de økologiske planteavlere og de andre led i fødekæden, og så rammer det alle økologiske produkter,« siger Evald Vestergaard.
Han er dog helt på linje med den danske regering, når det gælder spørgsmålet om, hvorvidt EU-Kommissionen skal tillade, at medlemslandene må give deres landbrug mere statsstøtte.
»Det er en dårlig idé. Krisen er jo netop opstået, fordi man har stimuleret nogle ting kunstigt, og der efterfølgende er gået spekulation i at udnytte støtten.«
I stedet for at støtte produktioner, der har en dårlig økonomi, mener Evald Vestergaard, at vejen frem for de økologiske landbrug er, at gøre dem mere bæredygtige.
»Jeg ser hellere, at regeringen fjerner nogle barrierer for, at vi for eksempel kan få afsat noget energi fra biogasanlæg. I dag er der alt for meget bureaukrati og for mange mærkelige afgiftsregler omkring det, men hvis vi kan få en indkomst fra energi oveni fødevareproduktionen, så vil det gøre landbruget langt mere robust,« mener Evald Vestergaard.


