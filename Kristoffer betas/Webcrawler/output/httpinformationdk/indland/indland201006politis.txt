Politisk flertal forargede over chefers millionlønninger
Både DF og oppositionen er klar til indgreb, hvis ikke offentligt ejede - og fyringsramte - selskaber som Post Danmark og DSB viser mere mådehold med direktørlønningerne. Minister kræver redegørelse


 Et politisk flertal på Christiansborg erklærer sig nu klar til at gribe ind over for offentligt ejede selskaber som Post Danmark og DSB, hvis ikke selskaberne udviser et større mådehold med deres direktørlønninger.
Det sker efter, at Ekstra Bladet i weekenden kunne afsløre, hvordan selskaberne har bevilget store bonusser og gyldne aftrædelsesordninger til deres administrerende direktører - samtidig med, at de sparede og fyrede hundredvis af medarbejdere.
»Nu har vi lige været med til at lave et postforlig, hvor man skal skære i servicen og forhøje portoen - mens Post Danmark samtidig står med afskedigelsesrunder. Så er det altså dybt forargeligt, at man lige smider 9 mio. kr. efter en afgående chef,« siger Dansk Folkepartis trafikordfører Kim Christiansen om de i alt 8,9 mio. kr., som Post Danmarks tidligere direktør Helge Israelsen sidste år fik i fratrædelsesgodtgørelse og aktieoptioner.
En sort plet
Trafikordfører Magnus Heunicke kalder det en »sort plet på Post Danmarks omdømme«.
»Et naturligt skridt burde være, at vi i det offentlige fik en politik om, at vi simpelthen ikke giver sådanne bonusser, når man forlader sit job.«
Også en lønbonus på 900.000 kr. til administrerende direktør Søren Eriksen fra DSB, samtidig med at man ifølge Ekstra-Bladet afskedigede 230 medarbejdere, vækker forargelse på Christiansborg.
»Fra mig skal der lyde en klar henstilling til bestyrelserne om, at man går fremadrettet ind og viser noget mådehold. Ellers kan det godt være, at vi politikere som eneaktionærer skal benytte os af muligheden for at få lidt indflydelse på løn- og ansættelsesvilkårene«, siger Kim Christiansen.
Finansordfører Ole Sohn fra SF er enig:
»Når staten er hovedaktionær, så skal man også være en aktiv aktionær. Det betyder også, at vi skal følge med i, hvordan løn- og ansættelsesvilkårene i ledelserne udvikler sig,« siger han.
Redegørelse på vej
Transportminister Hans Christian Schmidt (V) er overrasket over kanonlønningerne i selskaberne.
»Jeg synes, at det lyder højt især i en tid, hvor vi alle sammen skal være påpasselige med de offentlige udgifter. For DSB er det endda direkte offentlige midler i og med, at staten er eneaktionær. Derfor har jeg bedt både DSB og Post Norden om en redegørelse,« siger han til Information.
Hans Christian Schmidt understreger, at hele pointen med ejerformen af selskaberne er, at bestyrelserne har en frihed til selv at fastsætte direktørlønningerne.
»Men eftersom at staten er hovedaktionær, er det jo logisk, at vi beder om en nærmere forklaring. De redegørelser afventer jeg rimelig hurtigt - og så vil jeg til den tid se på, hvad vi kan gøre,« siger ministeren, der ikke vil afvise, at forligspartierne skal inddrages.
Også i oppositionen afventer man nu selskabernes svar.
Men Magnus Heunicke (S) erklærer sig allerede nu klar til et indgreb:
»Vi er åbne over for lovgivning - men det kunne også være ved en politisk beslutning igennem finansudvalget, der var med til at ændre praksis«.


