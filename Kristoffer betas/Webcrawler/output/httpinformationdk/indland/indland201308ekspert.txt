Eksperter: Skoleledere mangler viden om at lede lærere
Landets skoleledere er ikke godt nok rustede til at håndtere opgaven med at fordele lærernes arbejdstid individuelt og føre den nye skolereform ud i livet, mener eksperter og skolelederne selv
Eksperter mener, at der ingen forskel er på, hvor godt eleverne klarer sig på skoler, hvor skolelederen har lederuddannelse, og dem, hvor de ikke har det.


 
	Hvor meget skal sløjdlærer Nielsen med 30 års erfaring undervise i forhold til den nyuddannede dansklærer Jensen? Og hvordan skal det hænge sammen med de mål, der er i den nye skolereform. Det er nogle af de spørgsmål, skoleledere landet over tumler med lige nu, men de er langt fra godt nok rustet til at løse den opgave, mener eksperter i skoleledelse. En undersøgelse lavet af Mandag Morgen og Skolelederforeningen peger på det samme problem: Hver tredje skoleleder føler sig ikke godt nok klædt på til de nye opgaver.

	Lejf Moos, der forsker i skoleledelse på Aarhus Universitet, forklarer, at skolelederne kun har fået en generel offentlig lederuddannelse. Problemet er, at det er noget ganske andet at lede en skole.

	»Mange skoleledere er læreruddannede, men de er ikke uddannede til at lede lærere, så mange af dem evner ikke at diskutere, hvordan man bedre kan tilrettelægge undervisning og udvikle den for at nå de mål, som man har sat for skolen,« siger Lejf Moos.

	Ifølge den internationale skoleundersøgelse PIRLS 2011 brugte mellem seks til 11 procent af de danske skoleledere megen tid på, hvordan skolens faglige mål blev ført ud i livet i klasseværelserne. Mens over halvdelen af skolederne i udlandet så det som en af deres vigtigste opgaver at følge med i, hvordan lærerne sikrede elevernes faglige fremgang.

	En anden international skoleundersøgelse viser det samme, påpeger Lejf Moos:

	»Vi har ikke fået de skoleledere, vi har brug for. De danske skoleledere blander sig for lidt i kerneydelsen. Man har uddannet gode managere, der kan styre økonomi og opnå resultater, men i praksis er mange af dem blevet ved med at være lærere,« siger Lejf Moos, der mener, at konsekvensen af den nye arbejdstidsaftale og reform derfor kan blive, at mange skoleledere forlader jobbet.

	Ingen effekt på børnenes niveau

	Søren Winter, der forsker i skoleledelse på SFI – Det Nationale Forskningscenter for Velfærd, mener, at skolelederne er blevet langt bedre rustet til jobbet de sidste fem år.

	»Set i internationalt perspektiv, så blander danske skoleledere sig mindre i pædagogiske spørgsmål, selv om det nu er mere end tidligere,« siger han og tilføjer, at lærerne trives bedre på de skoler, hvor skolelederne går ind og blander sig mere i undervisningen.

	»Skoleledelse har været en forsømt disciplin i Danmark i mange år, men to tredjedele af lederne har i dag fået en diplom- eller masteruddannelse i ledelse. Spørgsmålet er så om det er godt nok, når man skal ind og lave store forandringer af skolen, som reformen rummer,« siger han og henviser til, at der ingen forskel er på, hvor godt eleverne klarer sig på skoler, hvor skolelederen har lederuddannelse, og dem, hvor de ikke har det.

	Michael Axelsen, der er chefkonsulent i Ledelse og Organisation på Professionshøjskolen UCC og efteruddanner skoleledere, peger på, at de færreste skoleledere tager de valgfag i skoleledelse, som UCC tilbyder. Den største udfordring for skolelederne bliver ifølge Michael Axelsen arbejdstidsspørgsmålet, og det opgør tvivler han på, at skolelederne kan uddanne sig ud af.

	»»Det store skift fra kollektive aftaler til mere individuelle kan sagtens give mere konflikt, men jeg tvivler på, at det hjælper med et kursus. Der er snarere brug for mere konkret sparring udefra for at hindre, at skolelederen kører fast,« siger Mikael Axelsen,« siger Michael Axelsen.

	Formand for skolelederne Anders Balle er enig:

	»Problemet for skolelederne er ikke så meget uddannelse. Det, der mangler, er praktisk viden om ledelse, og det kan vi få via et bedre netværk med andre ledere. Derudover så vi gerne, at man oprettede et konsulentkorps, som man kunne trække på ude på skolerne, når man står med problemerne, fremfor flere kurser,« siger Anders Balle.

	Undervisningsminister Christine Antorini (S) er godt klar over, at det er en stor opgave, som landets godt 4.000 skoleledere står overfor.

	»Der er et år til at forberede sig, så på det tidspunkt skulle skolelederne gerne være godt nok rustet til at klare opgaven. Den pædagogiske ledelsesopgave er nøglen, og reformen gør det mere påkrævet at kunne løfte den, derfor har regeringen også sat penge af til et større kompetenceløft i folkeskolen,« siger Christine Antorini.

	Der er sat 60 mio. kr. af til efteruddannelse af skolelederne i forbindelse med reformen.

