Syrien-kriger fra Danmark fik frataget opholds-tilladelse



 En Syrien-kriger fra Danmark har fået frataget sin opholdstilladelse her i landet, bekræfter Udlændingestyrelsen over for DR Nyheder. I et halvt år har det nu været muligt at fratage en person opholdstilladelsen, hvis der er grund til at antage, at udlændingen har opholdt sig uden for landet og deltaget i væbnet konflikt.
Men det er første gang, at danske myndigheder tager ændringen i udlændingeloven i brug.
Samtidig har det været muligt at fratage passet hos danske statsborgere, hvis politiet har mistanke om, at en person er på vej i væbnet konflikt.
I alt har fem danske statsborgere fået frataget deres pas og fået udrejseforbud. Tre personer fik for nylig inddraget deres pas af Østjylland Politi på baggrund af en mistanke om, at de havde planer om at rejse til Syrien for at kæmpe. Den såkaldte paslov har været kritiseret af blandt andre Enhedslisten, terroreksperter og juridiske eksperter på grund af retssikkerheden. Flere mener, at mistankegrundlaget for at kunne inddrage pas og fratage opholdstilladelsen er for vag, skriver DR Nyheder.
Ritzau

