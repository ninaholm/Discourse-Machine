Dragsdahl vandt den (foreløbig) sidste runde
Højesteret har nu sat dansk punktum i den årelange strid mellem professor Bent Jensen og den tidligere Informations-journalist Jørgen Dragsdahl. I går vandt Dragsdahl med 5-2 af dommerstemmerne
 Jørgen Dragsdahl ved Højesteret efter gårsdagens sejr over Bent Jensen


 Et mere end otte år gammel koldkrigsopgør fandt i går sin endelige afslutning i det danske retssystem øverste instans, Højesteret.
Den tidligere Informationsjournalist Jørgen Dragsdahl fik rettens ord for, at professor Bent Jensen havde krænket ham ved i en artikel i Jyllands-Posten i januar 2007 at have beskylde ham for at være KGB-agent.
Jensen blev af fem ud af syv højesteretsdommere idømt 10 dagbøder a 1.000 kr. og en tortgodtgørelse til Jørgen Dragsdahl på 100.000 kr. med procesrente fra februar 2007. Desuden skal Jensen betale 502.700 kr. til Dragsdahl i sagsomkostninger.
LEDER: Dommen over Bent Jensen
Efter først at have tabt i byretten i Svendborg i 2010 og vundet i Østre Landsret i 2013 var det en fattet Jensen, der et kvarter efter dommens oplæsning mødte pressen på trappen ned fra Højesteret.
»Retten lægger noget strafbart i selve agentbegrebet, som ikke er der,« sagde Jensen, der fandt dommen »meget mærkelig«.
Han afviste, at han var en uhæderlig historiker: »Der er ingen, der har beskyldt mig for at digte. Jeg har ikke lagt noget til, og jeg har ikke trukket noget fra,« som han sagde.
Ifølge professoren vil Højesterets afgørelse, som er endelig, åbne for, at forskere fremover kun kommer til at levere »friseret« historieskrivning, fordi de vil være bange for åbent at skrive, hvad de finder i arkiverne.
Uden at have nærlæst dommen, ville han derfor mene, at Højesterets afgørelse vil gå videre til Menneskeretsdomstolen i Strassburg. Det samme mente Jensens advokat Karoly Nemeth.
»Er Dragsdahl agent,« blev Jensen spurgt, hvortil han svarede:
»Det lader jeg ligge.«
Strafbar beskyldning
I den principielle dom på 61 sider lægger de fem højesteretsdommere med retspræsident Poul Søgaard i spidsen til grund, at det er ærekrænkende at blive beskyldt for at være agent for en fremmed efterretningstjeneste.
Når Jensen i Jyllands-Posten bl.a. havde skrevet, at »arkiverne har vist, at Jørgen Dragsdahl var KGB-agent« og »PET anså Jørgen Dragsdahl for at være KGB-agent«, vil en »almindelig læser« forstå dette som »en beskyldning« om et »strafbart forhold«.
Dernæst tager de fem dommere stilling til, om der er belæg for, at Dragsdahl har udøvet strafbar virksomhed som KGB-agent. Efter bevisførelsen finder de fem ikke, at der er belæg, idet de på linje med landsretten afviser at lægge vægt på Jensens tidligere »forklaring om dokumenter og oplysninger«, der ikke er indgået i sagen, der ellers ved landsretten fyldte flere flyttekasser.
Til sidst vurderer de fem dommere, om det af hensyn til Jensens ytringsfrihed i den offentlige debat om væsentlige samfundsemner alligevel har været straffrit at fremsætte beskyldningerne mod Dragsdahl.
Lige præcis her når de fem højesteretsdommere til et andet resultat end Østre Landsret, og det gør dommen principiel.
I afvejningen mellem på den ene side artikel otte om beskyttelsen af privatlivets fred og på den anden side artikel 10 om ytringsfrihed i Den Europæiske Menneskeretskonvention valgte landsdommerne at lægge størst vægt på artikel 10.
Heroverfor siger de fem højesteretsdommere, at det må »tillægges betydning«, at Jensen har fremsat beskyldninger, som der ikke har været belæg for. Hvis Jensen derfor skal nyde denne ytringsfrihed, skal han ifølge praksis fra Menneskerettighedsdomstolen »opfylde den standard, der også gælder for journalister«, bl.a. ved at være i god tro og være omhyggelig i forhold til fakta.
Men det har Jensen ifølge de fem dommere ikke gjort. Eksempelvis har professoren end ikke nævnt i sin artikel, at PET efter mere end tre års aflytning af Dragsdahl ikke fandt grundlag for at rejse en straffesag mod ham for ulovlig agentvirksomhed.
Ganske vist var Dragsdahl under efterforskning i 1983-85, og enkelte medarbejdere i PET fandt, at han havde udført agentvirksomhed for KGB. Og ganske vist blev han i rapporter fra PET til Udenrigsministeriet, Regeringens Sikkerhedsudvalg og Forsvarets Efterretningstjeneste benævnt som agent eller påvirkningsagent. Men Efterforskningen viste netop, at der ikke var grundlag for en indstilling til Justitsministeriet om, at der skulle rejses en straffesag.
»Vi finder derfor, at det var misvisende at give udtryk for, at PET anså Jørgen Dragsdahl for at være KGB-agent uden samtidig tydeligt at angive PET’s endelige opfattelse af tiltalespørgsmålet«, skriver de fem dommere.
De fem dommere tillægger det også en »særlig vægt«, at Jensen havde fået »særlig adgang til PET’s materiale med henblik på generel forskning i Den Kolde Krigs historie« hvorimod Dragsdahl »ikke havde denne adgang til PET’s arkiver«, hvorfor han kun havde »begrænsede muligheder for at imødegå Bent Jensens beskyldninger«.
Mindretallet på to dommere ønskede derimod en stadfæstelse af landsretsdommen, der frikendte Jensen.
KGB-makværk
Selv om Jensen blev dømt for at have beskyldt Dragsdahl for at være KGB-agent, blev han frikendt for sine udsagn om, at Informations-journalisten havde misinformeret sine læsere.
Det var således ikke strafbart for Jensen at skrive, som han f.eks. gjorde i Information i maj 2008, om en af Dragsdahls artikler mange år tidligere i samme avis, at den var »et skændigt makværk, som KGB ikke kunne have lavet bedre.«
Her er der også en forskel mellem grundlaget for landsrettens og Højesterets afgørelse. Hvor landsdommerne mente, at Jensens udsagn om desinformation skulle forstås som såkaldte kritiske værdidomme, der skulle forstås i en bredere forstand – altså ikke som falske historier Dragsdahl havde skrevet bevidst mod bedre vidende – skærper Højesteret det.
De mener nemlig, at Jensens udsagn om Dragsdals desinformation »af en almindelig læser må opfattes som udsagn om, at Jørgen Dragsdahl i avisartikler bevidst har misinformeret læserne.«
Alligevel tiltræder højesteretsdommerne landsrettens bedømmelse, nemlig at Jensens kritik af Dragsdahl »ikke var uden faktuelt grundlag«.
Ligeledes frifindes Jensen for at have skrevet, at Dragsdahl holdt »konspirative« møder med KGB-officerer, bl.a. et møde i et S-tog fra Farum Station og i Wien. Også her er Højesteret på linje med landsretten og finder, »at udsagnene har tilstrækkelig dækning i PET-dokumenterne.«
Hermed siger Højesteret ikke – og i øvrigt heller ikke landsretten – at Dragsdahl faktisk har drevet misinformation over for læserne, mens han var ansat på Information. Kun at det ikke er strafbart for Jensen at sige det offentligt.
Fremlæg hele molevitten
Da Dragsdahl kom ned ad højesteretstrappen sammen med sin advokat René Offersen, udtrykte han tilfredshed og lettelse over dommen.
»Det har været yderst problematisk, at Bent Jensen på så løst et grundlag har kunnet svine mig til. Det har betydet, at jeg ikke har kunnet arbejde som journalist i otte år,« sagde Dragsdahl.
På spørgsmålet til, hvad han mente om frifindelsen af Jensen i forhold til udsagnene om desinformation, svarede han, at han først ville læse dommen. Det vigtigste lige nu var, at det havde været strafbart at kalde ham KGB-agent.
Dragsdahl kaldte Jensens beskyldninger for »et alvorligt overgreb på borgernes rettigheder«, fordi formålet med professorens angreb var at vise, at den såkaldte fodnotepolitik under Den Kolde Krig var inspireret af KGB med Dragsdahl som villigt redskab.
»De troede, at de kunne ramme Socialdemokratiet ved at ramme mig,« sagde han.
Senest under procedurerne i Højesteret har advokat Karoly Nemeth henvist til, at Jensen under sine arkivstudier er stødt på oplysninger om Dragsdahl, som ikke har kunnet fremlægges for retten, heriblandt udskrifter af Dragsdahls aflyttede telefonsamtaler gennem tre år.
Hertil sagde Dragsdahl, at han hele tiden havde ønsket »hele molevitten fremlagt«, og det holdt han fast ved.

