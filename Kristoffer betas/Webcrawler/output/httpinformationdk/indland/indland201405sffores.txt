SF foreslår grøn vækst
SF melder sig ind i forhandlingerne om vækstpakke med et nyt udspil, der åbner op for lavere afgifter, men samtidig også foreslår grønne investeringer. De to regeringspartier er positive
Ifølge SF’s erhvervsordfører, Steen Gade, er det tidligere regeringsparti klar til at forhandle vækstpakke, men der må ikke skæres i velfærden eller i miljøambitionerne.


 
	Forud for forhandlingerne om regeringens vækstpakke åbner SF nu op for at sænke afgifter, der koster arbejdspladser. Men pengene skal ikke findes ved besparelser på de arbejdsløse, velfærden eller klimaet. Tværtimod. Der skal bruges penge på de områder, hvor det danske erhvervsliv i forvejen står stærkest: miljø og klima, velfærd og sundhed samt ordentlige fødevarer.

	»Vi går ikke til forhandlingerne med den holdning, at vi ikke kan røre nogen som helst afgifter. Men vi går ikke på kompromis på to områder: Der skal ikke skæres i velfærden eller i miljøambitionerne. Tværtimod. For sidstnævntes vedkommende skal disse hæves – på en klog måde, hvilket også skaber arbejdspladser,« siger SF’s erhvervsordfører, Steen Gade. Løftet kommer, inden SR-regeringen torsdag præsenterer sin nye vækstpakke, der blandt andet vil give tre milliarder kroner til grundforskning samt yderligere penge til at hjælpe små og mellemstore virksomheder samt iværksættere med at vokse sig endnu større.

	Modernisering

	I et nyt vækstudspil henviser SF til, at mens eksport af energiteknologi steg med 11 procent i 2013, så steg eksporten af grøn energiteknologi med 17,6 procent til 38 milliarder kroner. Eksporten af grøn energiteknologi er således større end svineeksporten.

	Det tidligere regeringsparti foreslår derfor blandt andet en »modernisering« af vandsektoren, der skal sikre et mere effektivt forbrug af vand samt spildevand og dermed også et lavere energiforbrug. På den måde håber SF på både at sænke virksomhedernes omkostninger og skabe forudsætningen for et dansk »vandeventyr« på linje med »vindmølleeventyret«, hvis danske virksomheder udnytter eksportpotentialet i den nye teknologi.

	Ifølge Steen Gade er det for snævert, hvis blikket rettes stift mod erhvervslivets afgifter og skatter.

	»Vi har nogle gange et dilemma. Nogle virksomheder mener for eksempel, at effektivisering af vand kun skal føre til billigere vand for dem. Det er dem, som ikke har interesse i at udvikle vandsektoren. Så er der andre, som vil blive begejstrede, da det giver mulighed for at udvikle deres produkter og eksport. Der vægter vi sidstnævnte højest, men vi vil også tage hensyn til dem, som har brug for billigere vand. Det bliver en balance,« siger Steen Gade.

	Enhedslisten har tidligere – i sit udspil til vækstforhandlingerne ’Bæredygtig beskæftigelse og grøn produktivitet’ – foreslået en række investeringer og initiativer, der frem til 2020 skal skabe 10.000 nye job. Pris: otte milliarder kroner.

EL: Vækstplan må ikke gå ud over grønne ambitioner

	I dag kalder Enhedslistens finansordfører, Frank Aaen, SF’s forslag for »fornuftigt«.

	»Men der mangler lidt fokus på, hvor pengene skal komme fra. Hvis man vil omlægge afgifter, skal pengene findes et andet sted. Og hvis man vil sætte initiativer i gang for at øge efterspørgslen, så er man også nødt til at finde penge til disse. Men vi er enige i, at man skal sætte gang i ting, som både kan forbedre klimaet og miljøet. Modsat regeringen som tror, at skattelettelser betyder flere arbejdspladser,« siger Frank Aaen.

	R efterlyser flere forslag

	Regeringen har på forhånd gjort det klart, at erhvervslivet ikke skal regne med, at det bliver jul to gange om året, som det bliver sagt med henvisning til sidste års vækstpakke, der løb op i 90 milliarder kroner.

Helveg: Grønt mål bevares med billigere el

	Men de to regeringspartier roser SF for ikke på forhånd at melde sig ud af forhandlingerne om vækstplanen.

	»Det er positivt, at SF er med på tankegangen om at ændre reguleringen på forskellige områder. SF kan også være helt rolige ved, at vækstplanens mange tiltag også vil styrke virksomheder inden for de styrkepositioner, partiet nævner,« siger Socialdemokraternes finansordfører, Jesper Petersen.

	De radikales gruppeformand, Christian Friis Bach, savner dog flere konkrete forslag i SF’s vækstudspil samt konkrete forslag til, hvor pengene skal komme fra: »Men der er jo en politisk retning, som vi gerne vil bakke op om. Nemlig i retning af at støtte den grønne omstilling, samtidig med at vi skaber vækst og arbejdspladser. Så vi er glade for, at SF kommer på banen og håber så også, at de sætter sig ved forhandlingsbordet. Det er i hvert fald godt, at vi har et SF, der også tør tænke i bedre vilkår for erhvervslivet – og ikke mindst den del, som skal stå for den grønne omstilling.«

