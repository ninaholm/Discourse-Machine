Høj rente står i vejen for grønne projekter
Kritikerne forstår ikke, hvorfor finansministeren ikke sænker diskonterings- eller kalkulationsrenten yderligere. Selv kalder Bjarne Corydon sin løsning for et ’columbusæg’
Selv om regeringen nu sænker kalkulationsrenten, mener Dansk Fjernvarme ikke, det er nok og anfører, at man i vores nabolande har en endnu lavere rente. Foto: Polfoto

På Gram Fjernvarme i Haderslev Kommune ved de, hvad en høj diskonterings- eller kalkulationsrente betyder i kroner og øre.I midten af maj stoppede Energiklagenævnet nemlig bygningen af verdens største solvarmeanlæg, efter at Dong Gas Distribution havde klaget over, at Gram Fjernvarme brugte en kalkulationsrente på 3,5 procent – og ikke Finansministeriets hidtidige fem procent.Med fem procent giver projektet imidlertid et samfundsmæssigt underskud på 10 millioner kroner, mens det med en kalkulationsrente på 3,5 procent giver seks millioner kroner i overskud. Energiklagenævnet har dog nu sendt sagen tilbage til kommunen med besked om, at den skal give en god begrundelse, hvis den vil afvige fra kalkulationsrenten som er såkaldt vejledende. Driftsleder på Gram Fjernvarme, Lars M. Damkjær, er derfor skuffet over, at finansminister Bjarne Corydon (S) nu kun sænker kalkulationsrenten til fire procent i et projekts første 35 år, hvorefter renten nedtrappes til tre og to procent.»Med fire procent bliver vores projekt selvfølgelig stadig til noget, men ikke på den måde, vi gerne ville have skruet det sammen på. Nu bliver det nemlig dyrere for os, da nogle af de komponenter, vi skulle have købt for at lave billigere varme, falder ud. Det er ærgerligt,« siger Lars M. Damkjær.Hos Dansk Fjernvarme forstår direktør Kim Mortensen skuffelsen. I Storbritannien, Norge og Sverige er kalkulationsrenten netop på 3,5 procent, mens den er på tre i Tyskland.»Det positive er, at regeringen endelig tager sig sammen og får sænket renten. Omvendt er det for lidt. Vi skal i første omgang nærmere de tre procent for at en række af projekterne med vedvarende energi kommer til at give samfundsmæssig overskud,« siger Kim Mortensen.Behov for ny regnemetodeSekretariatsleder i Det Økologiske Råd Christian Ege mener, at kalkulationsrenten burde starte på tre procent og slutte på én:»Finansministeren taler ganske vist om, at projekter, hvor gevinsterne indtræffer over en forholdsvis lang periode, vil fremstå som mere attraktive. Realiteten er dog, at når Energistyrelsen for eksempel regner samfundsøkonomi på fjernvarmeprojekter, regner den kun med anlæggets fysiske levetid, som sættes til 30 år. Men gevinsterne for klimaet viser sig jo over de næste 100 år og mere. Hvis dette skal have effekt, skal man derfor – ud over at sænke renten fra fem til fire procent – ændre måden at regne på, så man ikke indskrænker sig til anlæggets fysiske levetid«.Kalkulationsrenten er en teknisk beregningsrente, finansministeren bruger til at regne på, om det kan betale sig at bygge vindmøller, broer eller motorveje.For at kunne sammenligne omkostninger og gevinster over tid oversætter man via kalkulationsrenten disse omkostninger og gevinster i fremtiden til værdier i dag. Rentens størrelse er derfor afgørende for, om et projekt vurderes som en god investering. En høj kalkulationsrente får langsigtede investeringer til at tage sig mindre favorable ud, hvilket særligt har betydning for mange grønne projekter. Disse projekter er nemlig ofte dyre at etablere, men billige i drift, samtidig med at de medfører færre miljø-, klima- og energiomkostninger, hvilket først viser sig på lang sigt.Bjarne Corydon afviser kritikken og beskriver i stedet sin løsning som et »columbusæg«:»Jeg synes, at det her er en klart bedre løsning, da den ligger en meget nuanceret balance i spørgsmålet om, hvordan vi skal vurdere vores fælles fremtid og differentiere, alt efter hvor langt et tidsperspektiv vi arbejder med. Særligt når man ser på klima- og miljøspørgsmål, er de karakteriseret ved, at det er på meget langt sigt, vi taler, men det er så til gengæld nogle meget alvorlige effekter, vi taler om«.&nbsp;
