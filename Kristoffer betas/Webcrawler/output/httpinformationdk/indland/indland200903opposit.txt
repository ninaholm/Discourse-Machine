Oppositionen: Pinligt for Aarhus Universitet
Oppositionen mener, at sagen om Mette Jensen, der blev truet med fyring, fordi hun ville kritisere Cheminova, er 'pinlig' for Aarhus Universitet. Og at den afspejler et principielt problem


 "Det er pinligt for Aarhus Universitet," siger de radikales Marianne Jelved efter at have læst historierne i Information om seniorforsker Mette Jensen fra Danmarks Miljøundersøgelser, der hører under Aarhus Universitet. Hun ville lufte sin utilfredshed med, at Cheminova sælger giftige sprøjtemidler - Aarhus Universitet har imidlertid aktiemajoriteten i Cheminova, og som svar blev hun truet med fyring af sin direktør, Henrik Sandbech. 
Historien ryster også Socialdemokraternes Carsten Hansen: 
"Sandbech har fuldstændig misforstået sin rolle. Hvis ikke forskere, som er altafgørende stemmer i den offentlige debat, skal have fuld ytringsfrihed, så ved jeg ikke, hvor vi er henne," siger Carsten Hansen, som agter at tage sagen op med videnskabsminister Helge Sander (V). 
SF's forskningspolitiske ordfører, Hanne Agersnap, har allerede stillet paragraf 20-spørgsmål til ministeren:
"Ministeren har bedt om eksempler på, at forskningsfriheden og ytringsfriheden er truet på universiteterne. Det her er en trussel og ikke en direkte fyring. Men trusler virker nok så stærkt, når det kommer til at begrænse ytringsfriheden," siger Hanne Agersnap, som er imponeret over, at Mette Jensen turde stå frem med sin historie:
"Langt de fleste havde valgt at holde mund efter sådan en trussel. Det er svært ikke falde fra over for en ledelsesstil, hvor man ikke ønsker frie ytringer."
Loven skal revideres
At forskerne 'falder fra' er præcis det, der ikke må ske, mener Marianne Jelved:
"Det hjælper ikke noget, hvis vi får en kultur, hvor forskere ikke går ud og siger dét, de mener, fordi de er bange for konsekvenserne," siger Marianne Jelved. 
Hun mener, at sikringen af ytringsfriheden bør være en del af debatten, når universitetsloven fra 2003 skal revideres i løbet af i år: 
"Det her er et eksempel, som alle politikere bør forholde sig til. Og frygten for at udtale sig skal med i de overvejelser, vi gør os omkring revision af universitetsloven," siger Marianne Jelved. 
Socialdemokraterne mener, at ministeren bør tage afstand fra episoden på Aarhus Universitet:
"Vi bør slå hårdt ned på det her, for det er en principiel sag. Jeg kan ikke forestille mig, at der er politikere fra nogen sider af salen, der vil bakke op om det her - og jeg mener også, at der er behov for, at ministeren giver klart udtryk for, at det her ikke afspejler regeringens og Folketingets syn på, hvordan ytringsfriheden skal tolkes," siger Carsten Hansen.
Videnskabsminister Helge Sander (V), som ellers har efterlyst eksempler på, at der er problemer med ytringsfriheden på universiteterne, ønsker ikke at kommentere sagen. Han forklarer det med, at der er stillet paragraf 20-spørgsmål, og at han af princip svarer Folketingets medlemmer først.


