Sædbanker afviser bøsser som donorer
På grund af uklare og utidssvarende regler fra Sundhedsstyrelsen føler flere sædbanker sig mod deres vilje tvunget til at udelukke homoseksuelle fra at donere sæd. Ifølge en ekspert er risikoen for overførsel af hiv næsten totalt elimineret med den måde, man behandler donorsæd på i dag

 
	Bjørn Hannibal ville gerne donere sæd, men uklare og forældede regler gør det næsten umuligt for homoseksuelle at donere sæd til sædbanker.


 Homoseksuelle mænd bliver i dag afvist på grund af deres seksualitet, hvis de vil donere sæd. Ifølge to af landets største sædbanker skyldes det en ukonkret og utidssvarende vejledning fra Sundhedsstyrelsen.
Ifølge vejledningen må en mand, der har haft sex med en anden mand, ikke donere sæd, medmindre der kan foretages en dokumenteret risikovurdering. Men det punkt er ikke konkret nok, mener sædbankerne.
»Vi savner en beskrivelse af, hvad vi helt konkret skal gøre med hensyn til den risikovurdering. Inden vi får den, er vi nødt til helt at udelukke mænd, der har haft sex med en anden mand,« siger Thomas Ebbesen, afdelingsbioanalytiker i Nordisk Cryobank. Ole Schou, direktør for Cryos International, mener heller ikke, at vejledningen er konkret nok.
»Vi screener grundigt for hiv og andre sygdomme, så jeg mener ikke, at det ville gøre nogen forskel, om han var homoseksuel eller heteroseksuel. Screeningen er selvfølgelig ikke 100 procent sikker, men den er meget sikker,« siger han.
Føler sig diskrimineret
25-årige Bjørn Hannibal er en af dem, der bliver nægtet at donere sæd. Han har været gift med sin mand, Henrik, i snart et år, og de har været sammen i lidt over syv år.
»Jeg føler, at beslutningen er bygget på en gammel fordom. Det er, som om man har tænkt, at man med garanti har hiv og aids, bare fordi man er homoseksuel,« siger han.
Men det er ikke tilfældet for Bjørn Hannibal. Han er flere gange blevet testet for hiv, men virussen har ikke ramt ham. Han vil gerne donere sæd for at hjælpe barnløse forældre, men fordi han er homoseksuel, må han ikke.
»Jeg føler mig enormt diskrimineret. Jeg må ikke hjælpe dem, som ikke kan få et barn,« siger han. »Det ville være det samme, hvis man sagde, at jeg ikke måtte støtte Kræftens Bekæmpelse, bare fordi jeg var homoseksuel.«
Ole Schou fra Cryos International mener godt, at man kan kalde vejledningen diskriminerende. Det bakker direktør for AIDS-Fondet, Henriette Laursen, op.
»Vi synes ikke, at mænd, der har haft sex med andre mænd, på forhånd skal være udelukket fra at donere blod eller sæd,« siger hun.
Sundhedsstyrelsen afviser
Ifølge vævsloven er det Sundhedsstyrelsen, der skal fastsætte regler for udvælgelse af donorer, og fordi homoseksuelle mænd statistisk set har større risiko for at pådrage sig hiv, har man valgt at udelukke dem fra at donere sæd. I 2012 blev 144 mænd smittet med hiv ifølge Statens Serum Institut. Lidt over 56 procent af dem var mænd, der har haft sex med en anden mand.
Derfor er vejledningen baseret på sundhedsfaglige argumenter, siger Frank Bøgh Wendelbo-Madsen, juridisk chefkonsulent i Sundhedsstyrelsen.
»Vi har ikke et formål med at diskriminere, og det må vi heller ikke. Vi forholder os til implementering af EU’s direktiver og til patientsikkerhed,« siger han.
Ifølge vejledningen må sædbankerne gerne optage homoseksuelle donorer, hvis de kan lave en dokumenteret risikovurdering. Hos Sundhedsstyrelsen mener man derfor ikke, at vejledningen er skyld i, at homoseksuelle mænd bliver udelukket permanent fra sæddonation.
»Efter reglerne er det op til sædbankerne at vurdere, om en konkret mand, der har haft sex med andre mænd, alligevel skal kunne donere sæd,« siger Frank Bøgh Wendelbo-Madsen.
Sædbankerne har henvendt sig til Sundhedsstyrelsen for at få uddybet indholdet af en sådan risikovurdering, men forgæves. Derfor fastholder de, at den er umulig at foretage i praksis.
»Det er mig bekendt ikke muligt at lave en dokumenteret risikovurdering, som taler for det modsatte, så vi må opfatte denne regel som ufravigelig,« siger Ole Schou fra Cryos International.
Sæd i karantæne
I dag bliver donorer testet grundigt for hiv og andre sygdomme, inden de får lov at levere sæden til insemination. Screeningen foregår på et laboratorium, Sundhedsstyrelsen har godkendt. Efter screeningen sættes sæden i karantæne i seks måneder. Det gør man, fordi hiv først med sikkerhed kan ses i blodet efter tre måneder.
Derefter er der nærmest ingen risiko for smitte, siger Allan Randrup Thomsen, professor i eksperimentel virologi ved Københavns Universitet.
»Når man sætter sæden i karantæne i 180 dage og i den mellemliggende tid tester donoren igen og så derudover tester den vaskede sæd for virus, så vil risikoen for overførsel af hiv med sæd næsten totalt kunne elimineres,« siger han.
Mere sikkert end blod
Som Information tidligere har beskrevet, bliver der også sat spørgsmålstegn ved rimeligheden i, at homoseksuelle mænd er udelukket på livstid fra at donere blod. Her er det også et spørgsmål om patientsikkerhed og risikoen for smitte, og derfor er erfaringerne relevante for sæddonorbranchen.
I flere lande har man lempet på karantænereglerne for homoseksuelle bloddonorer, og i Australien harman målt på resultaterne. I første omgang blev karantænen sat til fem år, hvis man havde haft sex med en anden mand. Nu er den sat ned til ét år. Da man havde en karantæne på fem år, var 24 donorer smittet med hiv. Efter reglerne blev lempet til en étårig karantæne, var tallet det samme. Forskere konkluderede derfor, at der ikke var nogen signifikant forskel på risikoen ved de to karantæner.
Dertil kommer, at der til forskel fra bloddonation er en ekstra sikkerhedsfaktor ved sæddonation, siger Lene Harritshøj, afdelingslæge i blodbanken på Rigshospitalet.
»I sædbankerne har man den mulighed, at man kan give sæddonationen karantæne, indtil donor er testet for hiv og leverbetændelse igen efter 180 dage. Den mulighed har vi ikke i blodbanken, fordi vi skal bruge blodet med det samme. Sædbankerne har altså en ekstra sikkerhed,« siger Lene Harritshøj.
Professor Allan Randrup Thomsen mener, at spørgsmålet om sæd-donation og homoseksuelle har mere end ét aspekt.
»Da man tilbage i 2009 indførte en dyrere test for bloddonation, var det på baggrund af to sager ud afflere hundrede tusinde bloddonationer. Det er måske ikke et så videnskabeligt spørgsmål, men mere et politisk spørgsmål om, hvilke risici man vil acceptere. Det samme gør sig gældende i det her tilfælde,« siger han.
Adfærd frem for seksualitet
Skal Sundhedsstyrelsens vejledning ændres, kunne man lade sig inspirere af de australske forskningsresultater for bloddonorer, mener Søren Larsen, talsperson for Landsforeningen for Bøsser, Lesbiske, Biseksuelle og Transpersoner, LGBT Danmark.
»Det ville være værd at se på, om vejledningen skulle ændres. Jeg går da ud fra, at man også tænker sig grundigt om i de lande, hvor man har lempet reglerne for bloddonation,« siger Søren Larsen.
Man kunne også se på den konkrete risikoadfærd, mener Henriette Laursen fra AIDS-Fondet:
»Vi vil gerne have, at man tager stilling til det på baggrund af konkret adfærd frem for seksuel orientering.«
Konkret risikoadfærd kunne for eksempel være antal sexpartnere, og om man dyrker sex uden kondom, foreslår hun. Den tanke deler Ole Schou fra Cryos International.
»Jeg mener, at man i stedet for at spørge ind til donorernes seksualitet, burde spørge ind til deres adfærd. Rent statistisk er homoseksuelle i en større risiko for at pådrage sig blandt andet hiv, men det er jo ikke det samme som, at alle homoseksuelle mænd har hiv,« siger han.
Også Thomas Ebbesen fra Nordisk Cryobank stiller spørgsmål ved generaliseringen af homoseksuelle mænd:
»Har man nu som mand haft sex med en anden mand én gang, er man så i større risiko, end hvis man som heteroseksuel mand går ud og dyrker usikker sex med 10 kvinder?« spørger han retorisk.
Ifølge Frank Bøgh Wendelbo-Madsen kigger Sundhedsstyrelsen løbende på, om deres vejledninger skal revideres. Netop vejledningen til bekendtgørelsen om vævsloven er Sundhedsstyrelsen i gang med at revidere. Han kan dog endnu ikke sige, om det bliver ændret, at mænd, der har haft sex med andre mænd, er angivet som en risikofaktor.
Sundhedsstyrelsen regner med at have den nye vejledning klar om et par måneder.

