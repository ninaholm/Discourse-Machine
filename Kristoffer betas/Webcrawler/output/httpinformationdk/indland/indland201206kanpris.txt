Kan prisen for Hu Jintaos besøg blive for høj?
Han kommer med milliarder af kroner i investeringer og indgår en række eksportaftaler, men hvor høj en pris betaler Danmark for besøget af den kinesiske præsident Hu Jintao?
Dronning Margrethe modtog i går i Kastrup Kinas præsident, Hu Jintao, som skal være i Danmark i 46 timer, inden han skal videre til Mexico.


 Hvis man vil være en populær gæst i et selskab, kan det være en god idé at komme med en god, stor gave til festens værter. Det synes i hvert fald at være ræsonnementet hos den kinesiske præsident Hu Jintao.
Som allerførste punkt på præsidentens officielle program i løbet af de godt fire dage, han er på officielt besøg i Danmark, vil han nemlig sammen med handels- og investeringsminister Pia Olsen Dyhr underskrive en række eksportaftaler mellem Kina og Danmark. Det sker, når præsidenten og hans godt 50 mand store følge i dag gæster den dansk-kinesiske handelskonference i Moltkes Palæ i København. Til sammen har eksportaftalerne en anslået værdi af 18 milliarder kroner. Og læg dertil en række andre kinesiske investeringer i Danmark, som forventes at følge efter i slipstrømmen.
Men kan prisen for den kinesiske præsidents besøg i Danmark blive for høj?
»Øget handel mellem Kina og Danmark er ikke i sig selv negativt. Det kan faktisk være positivt, men det er vigtigt, at det går hånd i hånd med et øget fokus på menneskerettigheder,« siger Trine Christensen, vicegeneralsekretær i Amnesty Internationals afdeling i Danmark.
Hun håber på, at de danske politikere og topembedsmænd, der får lejlighed til at tale med den kinesiske delegation under opholdet i Danmark, vil bringe emner som menneskerettigheder, tortur, Tibet og censur op. Men ellers er det ifølge Trine Christensen lige så vigtigt, at de danske virksomheder, som har den direkte kontakt med deres kinesiske handelspartnere, tager emnerne op. Det kan eksempelvis være Carlsberg eller APM Terminals, der skal bygge henholdsvis et nyt bryggeri og havneterminal i Kina.
»Vi har nogle grumme eksempler på kinesiske virksomheder, som behandler deres medarbejdere virkelig dårligt. Vi håber derfor, at danske virksomheder vil lave en risikovurdering af deres kinesiske samarbejdspartnere, så de undgår at støtte kinesiske leverandører, der ikke lever op til basale krav,« siger Trine Christensen.
Få erfaringer
Hvis man drister sig til at kritisere det kinesiske styre, kan det få alvorlige konsekvenser. Det oplevede Norge, da Nobels Fredspris i 2010 blev givet til den kinesiske forfatter og systemkritiker Liu Xiaobo.
Det har blandt andet betydet, at Kina har gjort det meget besværligt for nordmænd at få visum til Kina. Nordmændene oplevede også, at en række allerede planlagte møder blev aflyst. Til gengæld har den kinesiske surhed over for nordmændene ikke kostet på den norske eksportkonto til Kina. Det første halvår af 2011 steg den norske eksport til Kina med hele 43 procent.
»Danmark står heldigvis ikke i en situation som Grækenland eller Spanien, som er vilde efter at tiltrække nye investeringer. Vi vil selvfølgelig gerne have de kinesiske investeringer, fordi det vil give et boost til den danske økonomi, men de er ikke afgørende,« siger Jonas Parello-Plesner, seniorforsker fra tænketanken European Council on Foreign Relations.
I Danmark har vi indtil videre kun ganske få erfaringer med at få kinesiske investeringer til landet. Det betyder, at vi ikke ved, hvordan kineserne reagerer, når landet kritiseres.
»Et kinesisk selskab købte Volvo i Sverige, og det har faktisk givet dem flere arbejdspladser, men om noget tilsvarende vil ske i Danmark med de kinesiske investeringer, der sker i landet, er ikke til at sige. Ofte er kineserne kun interesserede i vores viden, mens vi er mere interesserede i, at de begynder en produktion i Danmark,« siger Jonas Parello-Plesner.
Handl bare løs
Dansk Folkepartis udenrigsordfører Søren Espersen er ofte en af de hårdeste kritikere af det kinesiske styre. Men på trods af at han fordømmer diktaturet, mener han, at Danmark bør handle mest muligt med verdens folkerigeste nation:»Vores erhvervsfolk skal handle, hvor de vil, og det er glimrende, at vi får så mange ordrer som overhovedet muligt. Jeg har altid været ligeglad med, hvor vi handler. Men det er vigtigt, at vi ikke går på kompromis med vores holdninger bare for at tækkes et kinesisk diktatur,« siger Søren Espersen.
Som medlem af Folketingets Præsidium er Søren Espersen inviteret med, når dronning Margrethe og prins Henrik i aften er værter ved en statsmiddag. Men Søren Espersen har valgt at melde afbud.
»Kineserne vil bare gerne have, at Europa makker ret. De truer bare, hvis de ikke får det, som de vil have det. Vi så det, da Anders Fogh Rasmussen mødte Dalai Lama. Så skulle Danmark presses, hvis vi ikke makkede ret. Sådan kører et kommunistisk styre,« siger Søren Espersen.
Den kinesiskebesøg i Danmark er fra det blev annonceret i begyndelsen af juni, blevet iscenesat som et erhvervsbesøg. I dagene op til statsbesøget er der drysset den ene pressemeddelelse efter den anden ud fra Udenrigsministeriet om diverse aftaler, som kinesiske virksomheder har indgået med danske – og omvendt.
Minister: både-og
Handels- og investeringsminister Pia Olsen Dyhr (SF) forsikrer dog om, at den danske regering har tænkt sig at diskutere de mere penible emner med den kinesiske delegation.
»For mig er det ikke er enten eller. Det er et både-og. Vi er det eneste nordiske land, som har et strategisk partnerskab med Kina. Det foregår på mange niveauer, og vi vil også komme til at tale om menneskerettigheder, sikkerhedspolitik og Tibet med den kinesiske delegation. Det gør jeg for mit eget vedkommende, hver gang jeg mødes med kinesere rundt om i verden,« siger Pia Olsen Dyhr.
Hun mener ikke, at det hverken har eller bør have indflydelse på den danske regerings muligheder for at kritisere det kinesiske styres manglende accept af menneskerettighederne, at Hu Jintao har kufferten fuld af eksport- og investeringsaftaler mellem danske og kinesiske virksomheder:
»Vi betaler ikke noget for det her besøg. Begge lande vinder, fordi vi er med til at skabe vækst hos hinanden. Jeg noterer mig, at når jeg diskuterer disse emner med mine kinesiske kolleger, så diskuterer vi virkelig. Det er en reel diskussion,« siger Pia Olsen Dyhr.

