Alligevel ikke nogen jobbonus til ledige



 Der bliver alligevel ikke noget af en kontant bonus på 9.000 kroner til langtidsledige, der er kommet i job i anden halvdel af 2015.
Regeringen har nemlig droppet et forslag fra den tidligere regering om en sådan jobbonus, skriver BT. Der var ellers bred opbakning til ideen før folketingsvalget i juni.
Lønmodtagerorganisationen LO ærgrer sig over beslutningen.
»Det var et både sympatisk og klogt forslag at tilskynde langtidsledige kontanthjælpsmodtagere til at komme i arbejde,« siger LO-næstformand Ejner K. Holst i en pressemeddelelse.
»En bonus ville have givet et ekstra skub ind på arbejdsmarkedet,« mener han.
Venstres beskæftigelsesordfører, Hans Andersen, forklarer at jobbonussen kun var tænkt som en midlertidig løsning.
»Med kontanthjælpsloftet sikrer vi, at der permanent er en mærkbar gevinst ved at tage et arbejde. Vi sikrer, at alle på kontanthjælp har et incitament til at tage et arbejde,« siger han.
Kontanthjælpsloftet betyder, at der er en øvre grænse for, hvor store offentlige ydelser en kontanthjælpsmodtager kan få samlet set. For enlige uden børn er grænsen 13.121 kroner om måneden, mens en enlig med børn maksimalt kan modtage 15.385 kroner.
Mens Venstre altså mener, at det vil sikre et incitament til at tage et arbejde, gør det efter LO’s mening alt i alt folk fattigere.
»Det er ikke i orden. Det strider mod al sund fornuft. At gøre folk fattigere bringer dem ikke tættere på arbejdsmarkedet,« siger Ejner K. Holst.
Ritzau

