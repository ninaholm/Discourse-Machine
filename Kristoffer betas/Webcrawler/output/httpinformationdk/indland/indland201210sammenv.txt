Er vi alle sammen ved at æde os dumme?
Det er på tide, at vi tager vores mad tilbage fra gastroideologernes stadig mere prætentiøse italesættelser – mad bør ikke ophøjes til en religionserstatning, et identitetsprojekt, en kunstform eller et universelt sprog
Madprogrammer fylder tv’s sendeflade. Boghandlerens udstillingsvinduer bugner af kogebøger. Celebrity-mediekokke som Jamie Oliver udspyr egne mærkevarer i køkkengrej og chefkokke i superdyre restauranter fra Chicago til København portrættes som helgener.

På en sprød efterårsaften på en gade i det nordlige London dufter der vidunderligt af stegt kylling. På fortovet ud for det lokale rôtisserie står der en hipstertype på omkring 30 år og tilkendegiver sin uimponerede vurdering.»Jeg tvivler på, hans arancini er krydret nok,« siger han med blasert mine.»Hvis de skulle være eksotiske, skulle de smage af mere.«Jeg aner ikke, hvad ’arancini’ er – det lyder som en italiensk flertalsform i stil med panini – men jeg nikker ivrigt.»Hans koreanske burger siges at være god,« siger hipsteren.»Men ellers er resten bare mainstream. Der er for få i dag, som tør satse.«For 25 år siden kunne han have været en indierockfan, der rakkede ned på massepublikummets hitlistemusik. Nu er han selvbestaltet gourmet. Eller som det hedder i dag: en foodie på vej mod næste madtrip.Dyrkelse af smagseuforiske oplevelser er blevet en besættelse. Måske den sidste tilbageværende vi i dag kan dyrke i al respektabilitet. Som Alex James, bassist i britpop-bandet Blur, der nu lever og ånder for at udvikle nye oste, for nylig udtrykte det:»Da jeg fyldte 20, handlede alt om sprut. Da jeg fyldte 30, handlede alt om stoffer. Og nu da jeg er oppe i 40’erne, handler alt om mad.«Og ostemager Alex James står ikke alene. I dag har mad erstattet stoffer i hedonismens panteon. Den vestlige verden er ved at æde sig dum. Vi lever i Madens Epoke. Madprogrammer fylder tv’s sendeflade. Boghandlerens udstillingsvinduer bugner af kogebøger. Celebrity-mediekokke udspyr egne mærkevarer i køkkengrej, chefkokke i superdyre restauranter fra Chicago til København portrættes som helgener. Madfestivaler er blevet de nye rockfestivaler og byder på liveoptrædener med kokke, der tryller foran publikum. Jamie Oliver tilbedes, som var han den femte Beatle. Som et øjenvidne beretter fra en optagelse til hans show:»Pigerne på forreste række filmede det hele på deres smartphones. En gruppe foran mig stønnede ’Ohmygodohmygodohmygod’ i uendelig løkke. En pige råbte ’Jeg elsker dig, Jamie’ og var på randen af besvimelse.Åndelige livsstilsbehovInternettet er på vej til at blive overtaget af madbloggere, samtidig med at det blandt Facebookbrugere er blevet en dille at profilere sig på at poste fotos af retter, de skal til at sætte til livs. Her i oktober er fem af bøgerne på internetboghandlen Amazons topti-liste madbøger, ja, senest har uforlignelige Nigella Lawson endda overhalet den erotiske kultbogFifty Shades of Grey. Angiveligt falder salget af fagbøger i alle genrer bortset fra mad (hvor det er steget med 26,2 pct. på et år) og religion (som er steget med 13 pct.). At akkurat fødevarer og religion er de undtagelser, der bryder den negative tendens, er næppe tilfældigt: Moderne madbøger er øjensynligt mere skrevet for at imødekomme åndelige livsstilsbehov, end de er praktiske opskriftssamlinger til hverdagsbrug. Forfatterkokkene selv hører til vor tids største guruer.I dag bliver man ikke regnet for skør, hvis man kommer med udtalelser som »chokolademousse er nok det, jeg føler stærkest for«, eller for »da vi spiste hos elBulli i Spanien, var jeg ved at græde af ekstase«. Ved sociale sammenkomster i hippe lag hører det snarere til god tone at kunne konversere detaljeret om mad i timevis. Her er madoplevelser blevet en obligatorisk passion, og måltider, der ikke ligger nogen kreativ og reflekteret bestræbelse bag, anses simpelt hen ikke for værd at spise.Hvor skal det hele ende? Er vores tidsånds »madgalskab« ved at udvikle sig til en regulær »madpsykose«, som klummeskribent Frank Rich for nylig antydede i The New York Times? Skulle vi ikke hellere tænke mere over, hvad vi putter i hovedet end over, hvad vi fylder i munden?Overalt i gastroideologien oplever vi en længsel efter, at fødevarer skal kunne udfylde det moderne menneskers åndelige tomrum. Moderne madprofeter som Michael Pollan fortæller os, at madoplevelser handler om »spiritualitet« og »udtrykker vores identitet«. I sin feterede katekismus for vor tidsalders madtilbedelse,Den altædendes dilemma, taler han om, at vi bør spise med »oplyst bevidsthed« og gøre os det klart, at hver eneste måltid, vi indtager, »indvirker på vores karma«. Bogen afslutter han med en erklæring om, at »hvad vi spiser, er intet mindre end verdens legeme«. At sætte et stykke flæskesteg til livs skulle altså kunne udvirke en sublim åndelig forening med planeten – en slags Gaias nadver.Kogebog eller bibelLæg i øvrigt mærke til, hvor mange kogebøger der kalder sig selv for ’bibel’:Bibel for optimal ernæring, Babymad-bibelen, Den glutenfri Bibelog så videre. Er man knap så meget til jødisk-kristne overtoner, kan man alternativt vælge at inderliggøre et åndeligt slægtskab med tidligere tiders druider. Som kogebogsforfatter Hugh Fearnley-Whittingstall allerede sidst i 1990’erne pointerede:»Det er næppe noget tilfælde, at jagten på vilde svampe er blevet populær på samme tid, som vi ser en spirende interesse for New Age-spiritualisme.«Mad påstås altså at være universalmidlet mod al åndelig dårligdom. Men at tro på at ånden kan frelses ved det, vi spiser, ligner en kategorifejl af netop den slags, som fik den kristne middelalderkirke til at definere ’frådseri’ som en synd. Frådseri i oprindelig forstand handlede ikke nødvendigvis om at spise for meget, men snarere om at tillægge mad en alt for stor betydning. Frådseri var, som Francine Prose (forfatter til bogen Gluttony) udtrykker det, »et ubehersket begær efter smagsoplevelser«, der fik mennesker til at »forlade fornuftens vej«. Det fremgår af hendes bog, at teologen Thomas Aquinas og Pave Gregor den Store var enige om, at frådseri er en synd, som kan begås på fem forskellige måder. Til disse hører »overdådige retter« og mad »som er tilberedt mere grundigt«. Efter disse definitioner må det erkendes, at alle moderne madsværmere med sikkerhed fortjener prædikatet ’frådsere’.Den moderne tendens til at udstyre mad med ’åndelig betydning’ er historisk set ret ny: Kogebogsklassikere fra forrige århundrede, som eksempelvis Irma RombauersThe Joy of Cooking, er helt anderledes saglige og blottet for oppustede prætentioner. Allerede i Rombauers indledende bemærkninger til bogen fremgår forfatterens beskedne retoriske fremstilling af madkunsten.»Min bog er et resultat af en lang praktisk erfaring, en levende nysgerrighed og ægte kærlighed til madlavning. I alle mine opskrifter har jeg bestræbt mig på at tilgodese den gennemsnitlige husstands behov og lave velsmagende retter med enkle midler.«Madlavning er her en kærlig handling, der blot skal tjene til at lave almindelig god hverdagsmad uden dikkedarer. Hvad kunne være mere civiliseret?Maden som universelt sprogSå overstyret er gastroideologien, at den efterhånden er blevet desperat for at gøre krav på andre kulturelle områder, som var de iboende dyder ved maden selv. Fødevarer giver ikke kun åndelig næring, de stimulerer også kunst, sex, økologi, historisk forståelse, mode og etik. Hos de værste fanatikere bliver mad ligefrem til et universelt sprog. Som ostemager Alex James udtalte til The Sun:»Mad er en genial måde atbonde. Før tænkte jeg, at musikken var det universelle sprog. Men tager vi til Afrika og spiller en Blur-sang, har publikum brug for en oversættelse. Giv dem ost i stedet, og de kan straks smage på det og reagere.«I 1932 udstillede Salvador Dalí en skitse af sit hypnagogiske ur i Paris – »enorm skive brød anbragt på en luksuriøs piedestal«.Han udtænkte desuden et projekt for en »hemmelig forening af brød«, hvor gigantiske brødskriver, 15 til 45 meter lange) skulle efterlades anonymt på offentlige steder i Paris eller New York. På denne måde, tænkte Dalí sig, »kunne man systematisk ødelægge den logiske betydning for alle mekanismer i den rationelle praktiske verden«. Desværre nåede den påtænkte kunstinstallation aldrig ud over det konceptuelle plan.For gastroideologierne derimod er mad for længst blevet kunst. SomThe Official Foodie Handbookudtrykte det allerede i 1984:»Madelskere anser mad for at være en kunst på lige fod med et maleri eller et teaterstykke. Tilfældigvis er det bare vores yndlingskunst.«Retorik af lignende art har siden bredt sig uhæmmet. Bernard Loiseaus frølår til 60 dollar stykket kaldes for »en blændende opvisning af kunst«, og elBullis Ferran Adrià fremhæves som et »vildt geni i køkkenet, der er gastronomiens svar på Salvador Dalí«.Nu kan man også få en Nigella Lawson-app til sin iPad, hvor madretter omtales som »værker«, som kokkestjernen er »kurator« for.Det burde være indlysende, at en steak ikke er som en symfoni, en pie ikke som en passaglia, en foie gras ikke som en fuga, en ’komposition’ af en ret ikke som en komposition af et requiem, og at kokken ikke bliver til Charlie Parkers kunstneriske ligemand ved at opvarme ting i sit køkken og placere dem på en tallerken.Romanforfatteren Alain Robbe-Grillet har fortalt om engang, hvor han spiste frokost med sin gode ven Roland Barthes:»I en restaurant, sagde han, er det menuen, folk nyder at konsumere. Ikke retterne selv, men deres beskrivelse. Og voilà, med ét slag havde han nedgraderet hele kogekunsten, som han forgudede, til en abstrakt eksercits i verbalisering.«Menusedlen er ikke bare en slagspoesie concrète, der lokker om umiddelbar tilfredsstillelse. En menubeskrivelses specifikke sproglige udformning har vist sig at kunne ændre, hvad folk rapporterer at have smagt.I et eksperiment serverede to psykologer den samme ret – en isanretning med smag af krabbekød – for to forskellige grupper mennesker. Den første fik at vide, de bare skulle spise »isdessert«, den anden at de skulle trakteres med en ny slags »delikat mousse«. De mennesker, der fik delikat mousse, erklærede alle at have nydt retten, mens nogle af dem, der fik ’isdesserten’ kaldte den for »rædselsfuld« og »det værste, de havde smagt«.Psykologerne fandt også frem til, at langt det meste mad smager »mere fladt«, hvis vi indtager den uden de forventninger, der vækkes af madens visuelle udseende eller af forherligende verbale beskrivelser. Her kommer man uvilkårligt til at tænke på Terry Gilliam-filmen Brazil, hvor tallerkener med ensartet mudder på en restaurant differentieres ud fra de farvefotos, der stikkes i dem under højtidelig bekendtgørelse af deres navne:»Numéro deux, duck à l’orange«, »Numero une, crevettes à la mayonnaise«. Slavoj iek kalder denne komiske kontrast »spaltningen mellem billedet af maden og dens formløse, ekstrementelle og reelle rest«.Verbaliseringen af en menu er aldrig abstrakt, som Robbe-Grillet troede.Hvad vi spiser, er med andre ord menuforfatternes og gastroideologernes ord.© The Guardian og InformationOversat af Niels Ivar LarsenArtiklen bygger på Steven Pooles bog ’You Aren’t What You Eat: Fed Up with Gastroculture’. Udkommer i dag
