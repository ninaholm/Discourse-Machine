S om rod med ejendomsvurderinger: Det er en skandale
Borgere har i årevis betalt fejlagtig ejendomsskat. S-ordfører placerer ansvaret hos tidligere V-ministre
 
	Foto: Christian Ringbæk


 
	Det er en meget alvorlig sag, som berører mange danskere, at de offentlige ejendomsvurderinger i årevis har været smækfyldt med fejl.

	Sådan lyder reaktionen fra Socialdemokraternes skatteordfører, Thomas Jensen, efter at Rigsrevisionen i en ny beretning retter en hård kritik af Skat og seks tidligere skatteministre.

	Rigsrevisionens opsang, som bliver offentliggjort onsdag, fokuserer ifølge Politiken især på årene 2010 og 2011, hvor Venstre-politikere som Kristian Jensen, Troels Lund Poulsen og Peter Christensen var skatteministre.

	- Det er jo en skandale, at vi har haft Venstre-skatteministre, der har set kritikken overhørig og på den måde været ligeglad med, at folk fik en forkert ejendomsvurdering og i mange tilfælde er kommet til at betale for meget i boligskat, siger Thomas Jensen.

Læs også: Skat: Vi har vurderet i overensstemmelse med loven

	Kritikken fra Rigsrevisionen rammer ifølge DR alle seks skatteministre, som Danmark har haft siden 2003.

	Allerede i 2007 blev Skatteministeriet bekendt med den kritisable praksis, men de fejlagtige ejendomsvurderinger er fortsat indtil i dag. Netop derfor tordner Socialdemokraterne mod de daværende skatteministre fra Venstre.

	- Det er en meget alvorlig kritik over for i særdeleshed Kristian Jensen, men også Peter Christensen, siger Thomas Jensen.

	- Det er i deres perioder, at der ikke er sat ind for at sikre, at ejendomsvurderingerne ramte plet - på trods af at der har været konkret kritik af det, tilføjer skatteordføreren.

	Selvom Thomas Jensen ikke er i tvivl om, hvor det politiske ansvar skal placeres, vil han ikke sige, hvad konsekvenserne skal være. Det er op til statsrevisorerne at vurdere, siger S-ordføreren.

