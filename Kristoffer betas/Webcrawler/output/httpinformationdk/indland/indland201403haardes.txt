Hårde straffe får danske skattespekulanter til at fortsætte snyd
Europas skattelybanker smider i stigende grad kunder med skjulte formuer ud. Men danske skattespekulanter går ikke til bekendelse over for SKAT, fordi de risikerer fængselsstraf i Danmark. Skatteadvokater opfordrer til amnestiordning


 
	Skatteadvokater bliver i stigende grad kontaktet af danskere, der vil have rådgivning om, hvad de skal gøre ved de formuer, de har skjult i skattely.

	Det sker, efter et stort politisk pres fra EU-politikere for gennemsigtighed og automatisk udveksling af skatteoplysninger har fået europæiske skattelybanker til at rydde op og opsige kunder, der bruger bankerne til at gemme penge for skattemyndighederne i de europæiske lande. Det siger en række førende danske skatteadvokater til Information.

	»Tro det eller lad være: Der er utrolig mange danskere, der i dag gerne vil lægge kortene på bordet,« siger Torben Bagge, skatteadvokat og partner i advokatfirmaet Tommy V. Christiansen.

	Men hårde straffe mod skattespekulation afholder mange fra at gå til bekendelse over for SKAT, siger skatteadvokaterne.

LÆS: Advokater vil lade skattespekulanter slippe billigere

	»Der er ikke nogen af dem, jeg har talt med, der har ønsket at gå videre (til SKAT, red.), når de fandt ud af, at konsekvensen af at melde sig ville være at rykke direkte i fængsel,« siger Martin Bekker Henrichsen, partner i Skatteadvokaterne.

	Har man unddraget et skattebeløb på 250.000 kr., står man til betinget fængsel og en bøde. Har man unddraget over 500.000 kr., lyder straffen på ubetinget fængsel og en bøde.

	»Det er helt klart det, at man kan risikere frihedsstraf, selv når man selvanmelder sig, der afholder mange fra at gå til SKAT,« siger også Jan Steen Hansen, partner i Bruun Hjejle.

	Brug for en anden ordning

	I stedet fortsætter spekulationen sandsynligvis uden for Europa, gætter flere skatteadvokater på. Michael Bjørn Hansen, skatteadvokat og ekstern lektor i skatteret på Københavns Universitet, kalder de strenge straffe i Danmark »et problem«.

	Både han og de øvrige skatteadvokater opfordrer derfor skatteminister Morten Østergaard (R) til at overveje en amnestiordning.

	»Vi kunne få mange, mange flere kroner i statskassen, hvis man lavede en anden ordning,« siger Torben Bagge, der henviser til, at Sverige med en amnestiordning har fået 1,5 mia. kroner ekstra i statskassen.

	Skatteministeren har ikke ønsket at kommentere kritikken, men skriver i et kort svar til Information, at han afventer en evaluering fra SKAT om en tidligere amnestiordning, før han vil forholde sig til problemstillingen.

	Enhedslisten er åben over for en ny amnestiordning, mens Venstre klart afviser ideen.

