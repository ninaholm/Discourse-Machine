Medierne sejrer i lækagesag
Højesterets dom er en sejr for medierne. Men den ansvarlige for lækagen bliver formentligt aldrig stillet til regnskab


 Det blev en dag, hvor medierne kunne glæde sig, mens politiet må se chancerne for at opklare den såkaldte lækagesag svinde ind.
»Det er en god dag for medierne og en god dag for kildebeskyttelsen,« måtte rigsadvokat Jørgen Steen Sørensen da også erkende, da han i går forlod Højesteret efter en kendelse, der gik ham imod.
TV 2 og DR kan ikke tvinges til at fortælle, om det var Søren Gades spindoktor, Jacob Winther, der i 2007 lækkede til medierne, at Jægerkorpset var på vej til Irak for at beskytte de danske styrker, slår landets øverste domstol fast.
»Nu må vi gøre boet op, men alt andet lige bliver det vanskeligt at komme videre med sagen,« siger rigsadvokaten.
Forsøget på at få de to mediehuse til at fortælle, hvad de ved, var efterforskernes bedste bud på at opklare sagen. For Jacob Winther nægter selv at lade sig afhøre. Og politiet har tidligere opgivet at få at vide, hvem Winthers telefon dengang var i forbindelse med. Derfor gik rigsadvokaten efter at tvinge TV 2s nyhedschef, Michael Dyrby, og journalist Rasmus Tantholdt til at fortælle, hvor de havde oplysningerne om jægernes udsendelse fra. Samtidig skulle DR udlevere den lydfil, der rummer en samtale mellem en DR-ansat og Rasmus Tantholdt. Under samtalen fortæller Tantholdt - ifølge de oplysninger, der indtil nu er kommet frem - at han havde sin viden fra netop Jacob Winther.
Når medierne går fri, så er det fordi Højesteret har vurderet, at historien om jægersoldaternes udsendelse har »samfundsmæssig betydning«, og så kan man ikke tvinge medierne til at afsløre deres kilder. Under sagen har Jørgen Steen Sørensen undret sig over, at medierne bruger deres kildebeskyttelse til at holde hånden over magtens folk.
»Det eneste, som det er lykkes DR og TV 2 at beskytte, synes at være en af Søren Gades nærmeste medarbejdere,« har Jørgen Steen Sørensen tidligere sagt.
ritzaus

