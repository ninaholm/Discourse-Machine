Mistanke om FE-aflytning er 'ubegrundet'
Selv om forsvarsminister Søren Gade stadig ikke vil oplyse, om forsvarslovens § 17 om aflytning under krig og ekstraordinære forhold anvendes i dag, afviser han, at Forsvarets Efterretningstjeneste på den baggrund aktuelt aflytter journalister, læger og advokater


 "Bekymringen for, om der med hjemmel i forsvarslovens § 17 foretages aflytning rettet mod f.eks. journalister, læger og advokater i forbindelse med udøvelsen af deres virke, er således helt ubegrundet." 
Det skriver forsvarsminister Søren Gade (V) i et svar til Folketingets Forsvarsudvalg. Men selv om mistanken altså ifølge ministeren er "helt ubegrundet", afviser han fortsat at løfte sløret for, om Danmark i dag er i en sådan ekstraordinær situation, at forsvarslovens § 17 kan sættes i værk. 
Som ministeren har sagt under Folketingets behandling af sagen, så må eventuelle aflytninger "i en helt konkret situation nødvendigvis finde anvendelse med absolut diskretion for at kunne opfylde deres formål". Derfor vil det alene være Folketingets særlige tys-tys udvalg om efterretningstjenesterne, der vil blive informeret om den konkrete anvendelse af § 17 i forsvarsloven. Da medlemmerne af dette udvalg er pålagt en udstrakt tavshedspligt, er Line Barfod (EL) ikke tilfreds med Søren Gades svar:
"Ministeren vil jo ikke garantere, at der ikke sker aflytning uden om domstolene i dag. Derfor er det svært at tro på, at paragraffen ikke bruges. Når ministeren ikke bare giver os en sådan garanti, så tror jeg da, at man bruger den mulighed af og til, måske i situationer hvor Politiets Efterretningstjeneste kan have svært ved at få en domstolsgodkendelse af en aflytning," siger Line Barfod. 

