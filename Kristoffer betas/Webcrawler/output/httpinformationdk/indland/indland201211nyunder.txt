Ny undersøgelse: Fedtafgiften virkede
Toppolitikere i regeringspartierne har meldt ud, at de ikke længere tror på effekten af afgifter på fødevarer. Nu viser en undersøgelse, at danskernes forbrug af smør er faldet med 10 til 20 procent efter indførelsen af fedtafgiften, som regeringen og Enhedslisten vil afskaffe, blot et år efter dens indførelse


 Netop som regeringen og Enhedslisten som led i finanslovsforhandlingerne har besluttet at fjerne fedtafgiften, viser den første videnskabelige undersøgelse på området, at den omdiskuterede afgift ser ud til at virke efter hensigten. Ifølge den endnu upublicerede undersøgelse er forbruget af smør, margarine og olie således faldet med 10-20 procent i de sidste tre måneder af 2011, efter afgiften blev indført 1. oktober 2011, sammenlignet med de samme måneder de to foregående år.
Ifølge lektor på Fødevareøkonomisk Institut ved Københavns Universitet, Jørgen Dejgård Jensen, der er ekspert i afgifter på fødevarer og en af forskerne bag undersøgelsen, ser der ud til at være en klar sammenhæng mellem prisstigningen på fedt og faldet i forbruget.
»Der er en tydelig effekt, og det er der for så vidt ikke noget overraskende i. Det er grundlæggende økonomi, at forbruget falder, når prisen stiger,« siger Jørgen Dejgård Jensen.
Undersøgelsen peger i samme retning som tal bragt af Søndagsavisen i september.
Avisen kunne dengang konstatere, at danskerne i første halvår af 2012 havde købt 700 tons mindre smør end i samme periode året før. Tallene, som ligger til grund for den videnskabelige undersøgelse fra Fødevareøkonomisk Institut, er imidlertid blevet bearbejdet statistisk. Desuden er de blevet indrapporteret af danske husstande og dækker ikke salg, men forbrug af produkterne, uanset hvor de er købt.
»Så der er altså taget højde for eventuel grænsehandel,« siger Jørgen Dejgård Jensen.
Han understreger, at smør, fedt og margarine er blandt de mest fedtholdige produkter på markedet og derfor bliver ramt særlig hårdt af fedtafgiften.
»Men uden at have undersøgt det vil jeg umiddelbart vurdere, at man også vil se en effekt i forhold til produkter som kød og ost. Det vil måske bare være en mere moderat effekt.«
Politiske kovendinger
Undersøgelsen er blevet færdiggjort, efter toppolitikere i regeringen har annonceret, at de ikke længere tror på afgifter på fødevarer.
»At vi via afgifter kan regulere os til en markant bedre sundhedstilstand i Danmark, er jeg tvivlende overfor,« sagde Socialdemokraternes gruppeformand Henrik Sass Larsen i søndagens Berlingske, mens de Radikales gruppeformand Marianne Jelved udtalte: »Jeg tror ikke på, at man med afgifter kan få folk til at spise sundere.«
Oprindelig var det VK-regeringen og Dansk Folkeparti, der i skatteaftalen Forårspakke 2.0 fra februar 2009 foreslog en afgift på mættet fedt i fødevarer. Få måneder efter anbefalede den såkaldte Velfærdskommission fedtafgiften i en rapport, hvor kommissionen advarede om, at andelen af svært overvægtige danskerne var fordoblet fra 5,5 procent i 1987 til 11,4 procent i 2005.
Organisationer som Dansk Industri, Dansk Erhverv og Landbrug & Fødevarer har kritiseret afgiften skarpt efter dens indførelse i oktober 2011, og siden har Venstre, Konservative og DF ændret holdning og ønsker den nu afskaffet. Også de nuværende regeringspartier stemte i sin tid for afgiften, men har altså nu aftalt med Enhedslisten at afskaffe den, ligesom partierne vil annullere den udvidelse af den eksisterende sukkerafgift, som de selv vedtog under sidste års finanslovsforhandlinger, og som skulle træde i kraft 1. januar 2013.
Erhvervslivets byrder
Marianne Jelved siger til Information, at det primært er sukkerafgiften, der har bekymret hende, fordi hun frygter, at den vil føre til urimelige prisstigninger på produkter som yoghurt.
»Fedtafgiften havde det problem, at den førte til større grænsehandel,« siger Marianne Jelved.
Men ifølge en ny rapport fra Skatteministeriet er der ikke sket nogen markant stigning i grænsehandlen.
»Den har jeg ikke fået set endnu. Men under alle omstændigheder har vi lavet en erhvervspakke for at lette byrderne for erhvervslivet, og der har vi valgt de tre mest upopulære,« siger Marianne Jelved med henvisning til planerne om at fjerne fedtafgiften, annullere udvidelsen af sukkerafgiften og droppe planen om at afskaffe skattefritagelsen for danskere, der i en periode arbejder i udlandet.
– Er det ikke udtryk for, at I har ladet jer påvirke af lobbyvirksomhed fra erhvervslivet?
»Jamen vi påvirkes hver dag af lobbyvirksomhed, og så kan man altid diskutere kvaliteten af den lobbyvirksomhed,« siger Marianne Jelved.

