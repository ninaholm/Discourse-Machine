Færre søger asyl i Danmark



 Syv personer søgte søndag asyl i Danmark, mens tallet for hele sidste uge ligger på 190 personer. Det viser den nyeste opgørelse fra Udlændinge- og Integrationsministeriet, som dagligt opgør asyltallet.
Tallet for de seneste syv dage lægger sig under gennemsnittet for antallet af asylansøgere, siden Danmark begyndte at lave stikprøvekontrol ved grænserne den 4. januar. I alt har 2.218 personer søgt asyl i Danmark siden grænsekontrollen, hvilket i gennemsnit er knap 317 personer pr. uge. Tallene stammer fra Polsas, politiets system, og er forbundet med en vis usikkerhed, da der løbende foretages efterregistreringer, hvor tallet opjusteres.
Man skal desuden være forsigtig med at konkludere ud fra en enkelt uges tal. De senere år er flygtningestrømmen taget til i takt med, at vejret er blevet bedre og sejladsen over Middelhavet mindre farlig.
Ritzau

