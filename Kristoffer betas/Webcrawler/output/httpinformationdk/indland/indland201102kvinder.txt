Kvinderne flygter fra blå blok
På lidt over tre år er den kvindelige vælgertilslutning blandt til de borgerlige partier svundet fra 42 til 38 procent, viser nye tal. Det er den barske krisepolitik og manglende omsorg, der får kvinderne til at flygte fra blå blok


Kvindelige vælgere flygter i stor stil fra de borgerlige partier, viser en ny undersøgelse, som Analyse Danmark har foretaget for Ugebrevet A4. Og det er krisen og regeringens spareplaner, der skræmmer det kvindelige vælgerkorps væk, påpeger eksperterne enstemmigt.Kvinder er til velfærd og er nærmest umulige at få med på nedskæringer, lyder forklaringen. Vælgeropbakningen til blå blok var kønsmæssigt skæv allerede ved Folketingsvalget i 2007, hvor kun 42 procent af de borgerlige stemmer kom fra kvinder.Men hvis der var valg i morgen, ville andelen af kvindelige stemmer til blå blok falde yderligere til sølle 38 procent. Dermed nærmer vi os en situation, hvor kun hver tredje borgerlige stemme er kvindelig.»Når man begynder at skære ned på velfærden, så er det noget, især kvinder ikke bryder sig om,« siger valgforsker ved Aarhus Universitet Rune Stubager til Ugebrevet A4.Kvinder tvivler mereOgså i rød blok er vælgersammensætningen skæv  - bare med modsat fortegn. Men ikke i nær samme omfang, og sammensætningen begynder at ligne en ligelig fordeling mellem kønnene ifølge ugebrevets undersøgelse.Ved valget i 2007 var fordelingen af stemmer til rød blok 55-45 procent i kvindernes favør, mens den ved et valg i morgen ville være 53-47 procent.Forklaringen på, at den mandlige andel af vælgere kan vokse i blå og rød blok samtidig, er, at den betragtelige gruppe af tvivlere - af valgforskere vurderet til at udgøre en fjerdedel af vælgerne - langt overvejende består af kvinder. Af de vælgere, der svarer »ved ikke« til spørgsmålet om, hvor de ville sætte deres kryds, hvis der var valg i morgen, er 69 procent kvinder. Det forhold gør det endnu sværere for den borgerlige regering at få vendt en situation, hvor den ifølge meningsmålingerne er bagud i forhold til rød blok, mener valgforsker Johannes Andersen fra Aalborg Universitet.»Lige nu er der rigtig mange, der ikke kan finde ud af, hvad de skal stemme, så der er stadig en masse at kæmpe om. Men dér fører rød blok en smule på point, fordi kvinderne hælder til den røde blok,« siger han til Ugebrevet A4.Kvinder er til omsorgDen stadigt mere rendyrkede mandeprofil i blå blok harmonerer dårligt med den udbredte opfattelse, at partierne er rykket mod midten og kæmper om de samme vælgere. Ifølge Johannes Andersen skyldes det, at selv om alle partier i dag bakker op om velfærdsstaten, gør de det på hver deres måde, som i særlig grad appellerer til enten mænd, der typisk er konkurrenceorienterede og effektivitetssøgende, eller til kvinder, der i højere grad tænker i solidaritet og omsorg.»Vi er stadig i den situation, at to tredjedele af det danske vælgerkorps bakker op om velfærdsstaten og gerne vil betale skat. Men det er den måde, man skruer velfærdsstaten sammen, der skiller parterne ad,« siger han og forklarer: »Mændene kan bedre se sig selv i en mere konkurrencepræget, effektivt ledet, offentlig sektor, end kvinderne kan. Kvinderne befinder sig også lavere i hierarkierne, hvor mændene fortsat dominerer på ledelsesplan. Kvinderne er 'de varme hænder' i den offentlige sektor, og derfor ved de, at det er omsorgen, der er vigtig. Det er dét, de kan, og det er dét, de gør.«Kenneth Reinicke, mandeforsker på Roskilde Universitet (RUC), er enig i, at blå blok i forhold til de kvindelige vælgere står i den værst tænkelige situation med en dagsorden, der dikterer indgreb i kernevelfærden.»Mænd er mere modtagelige over for de lidt egoistiske, hårde og rationelle budskaber om, hvad der er råd og ikke råd til, og hvor pengene skal kanaliseres hen. Dér vil kvinderne ikke gå på kompromis. Der skal være velfungerende børnehaver, skoler og hospitaler, mener de, og så vil de blæse på det store makroøkonomiske ræsonnement,« siger han til A4.
