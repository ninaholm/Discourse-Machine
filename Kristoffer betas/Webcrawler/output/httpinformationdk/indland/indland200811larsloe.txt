Lars Løkkes straf tvinger kommuner til at spare
Kommuner over hele landet slår bremserne i og sparer overalt for at holde budgetterne og undgå straf fra regeringen. Det gælder mindst hver fjerde kommune
Finansminister Lars Løkke Rasmussen (V) trussel om straf til de kommuner, der bruger for mange penge gør nu, at mindst hver fjerde kommune må spare for ikke at overskride de kommunale budgetter.


 Glem alt om at købe nyt legetøj til børnehaven eller få en vikar til plejehjemmet. 
Kommuner over hele landet spænder i disse måneder livremmen ind for at holde årets budgetter. Gør de ikke det, vanker der straf fra regeringen, og det forsøger kommunerne nu indædt at undgå.
Mindst hver fjerde kommune i Danmark må ifølge en rundspørge fra Ritzau spare de sidste måneder af 2008 for ikke at overskride budgettet.
En af dem, der tæller på knapperne i årets sidste måneder, er Kerteminde Kommune.
"Vi har slået alle bremser i og bedt alle vores institutioner om kun at bruge penge på det allermest nødvendige. Alt det, de har påtænkt at købe, må vente til næste år," siger borgmester Palle Hansborg Sørensen (S).
Kommunen har lige nu udsigt til at bruge 16 millioner kroner for meget. Det udløser en straf fra regeringen på samme beløb.
"Overskridelsen er et udtryk for, at vi er pressede. Vi har især brugt mange penge på de ældre, og det er et område, hvor vi er nødt til at handle, for folk har krav på vores hjælp," siger Palle Hansborg Sørensen.
Ifølge en række af de kommuner, Ritzau har spurgt, bliver der sparet bredt over alle områder i kommunerne for at få budgetterne til at holde.
'Det er træls'
I Struer har kommunen brugt cirka ni millioner kroner for meget. Trods intense besparelser i årets sidste måneder tror borgmester Martin Merrild (V) ikke, at det lykkes at holde budgettet helt.
"Vi prøver selvfølgelig at holde igen alle de steder, vi kan. Men her til sidst må vi udsætte ansættelser og indkøb, så vi kan overholde budgettet. Det er træls, at man skal gå ud og gøre noget, som ikke er hensigtsmæssigt, og det er ærgerligt for de ansatte, der er gode til at holde hus med pengene, at vi skal plage dem endnu engang op til jul. Men jeg må se i øjnene, at hvis vi ikke bremser, kan det blive problematisk i det ny år," siger Martin Merrild (V).
I Kalundborg forsøger kommunen at flytte poster fra driftsbudgettet til anlægsbudgettet for at mindske overskridelserne af budgettet.
"Men vi undgår ikke en overskridelse. På mange områder er det allerede for sent at spare ekstra i år. Til gengæld har vi nu sat projekter i gang for at sikre en mere effektiv økonomistyring fremover og blive klar over, hvorfor nogle områder som ældre og sygedagpenge især overskrider vores budget," siger borgmester Kaj Buch Jensen (S). 
Han vurderer, at kommunen formentlig vil bruge 25-30 millioner kroner mere end aftalt.
Både Struers og Kertemindes borgmester håber trods regeringens stramme kurs over for kommunerne, at der kan blive plads til tilgivelse i stedet for straf for at overskride budgetterne.
"Jeg håber, at når regnskabet er gjort op i det ny år, vil det være som i en god familie, at vi kan sætte os ned og snakke om tingene. Hvis ellers man har gjort, hvad man overhovedet kan og levet op til de krav, der er, går jeg ud fra, at vi kan få en fornuftig snak om det," siger Martin Merrild. 
ritzau 

