Skandalesager afslører systemfejl i embedsværket
Bødskovsagen er blot det seneste eksempel på en systemfejl i embedsværket, hvor kravet om politisk tæft har vundet frem på bekostning af lovlighed og korrekthed, mener professor. Nogle gange kan det dog være nødvendigt at lyve, siger tidligere departementschef
Morten Bødskov blev i går nødt til at gå som justitsminister efter, at Enhedslisten ikke længere vil bakke ham op.


 
	Det var ministeren, der løj, og derfor var det også Morten Bødskov, der i går betalte prisen for den vildledning, Folketingets Retsudvalg blev udsat for i forbindelse med et aflyst besøg på Christiania i februar 2012.

	Men topembedsmændene Jakob Scharf, daværende chef for Politiets Efterretningstjeneste, og Johan Reimann, daværende politidirektør i København, spillede også hovedroller i sagen.

	Ligesom embedsmænd i Justitsministeriet antageligt har deltaget i at udtænke planen om at føre retsudvalget bag lyset.

	I hvert fald erkendte Morten Bødskov mandag i et folketingssvar, at han havde drøftet aflysningen af retsudvalgets tur til Christiania »med en snæver kreds af embedsmænd i Justitsministeriet«.

	Og ifølge Tim Knudsen, professor emeritus i statskundskab, er det blot det seneste eksempel i en række sager, hvor embedsmændene hjælper det politiske niveau med at konstruere bekvemme forklaringer, som bare ikke er sande.

	»Vi har også set det op gennem 00’erne, hvor stor politisk hjælpsomhed vandt over trangen til at være korrekt,« siger Tim Knudsen.

	Det samme var tilfældet, da Retsudvalgets besøg den 28. februar 2012 ifølge PET måtte flyttes på grund af en trussel mod Pia Kjærsgaard (DF), men uden at retsudvalgets medlemmer måtte få kendskab til truslen, da det ifølge efterretningstjenesten ville kompromittere dens arbejdsmetoder.

	Mens den tidligere PET-chef overvejede – og blev fældet af – planer om at tilgå Pia Kjærsgaards kalender i håbet om at kunne dobbeltbooke den, var det i sidste ende kalenderproblemer hos Københavns daværende politidirektør, Johan Reimann, der blev brugt til at forklare aflysningen af besøget over for retsudvalgets medlemmer.

	Systemfejl i embedsværket

	Dermed lægger forløbet sig op af politiske sager som jægerbogsagen og statsløsesagen, mener professor Tim Knudsen. Han er medforfatter på en bog, hvor han og juristen Pernille Boye Koch netop undersøger, om der er en systemfejl i embedsværket i forbindelse med de seneste års politiske skandaler.

	»Vores antagelse er, at topembedsmændenes rolle er på nippet til at blive sprængt. De skal både hjælpe ministeren politisk i tykt og tyndt og samtidig sikre de klassiske dyder som lovlighed, korrekthed, sandhed og faglighed. Der er så forskellige forventninger og krav til dem, at det nogle gange bliver modsatrettet,« siger Tim Knudsen.

	Kravet om politisk tæft står da også øverst, når centraladministrationen søger nye departementschefer eller andre topembedsmænd, påpeger Tim Knudsen.

	Det gjorde det ikke for 40 år siden, og det hænger sammen med, at det er blevet langt mere krævende og kompliceret at være minister. Derfor er der god grund til, at embedsmændene bliver bedt om at hjælpe mere til politisk, mener han.

	»Problemet er, at det kan kamme over. Vi har et system, hvor folk, som ikke er tistjernede jurister, skal kunne vejledes og holdes på plads af embedsmændene med departementschefen i spidsen. Men hvis ikke man får rekrutteret de embedsmænd, der kan reglerne, så er det grueligt galt,« siger Tim Knudsen.

	Løgn af og til okay

	Opfattelsen af, at grænserne mellem politik og forvaltning er blevet udvisket, bliver delt af Christian S. Nissen, politolog og forfatter til bogen På Ministerens Vegne – at styre og lede i statens tjeneste. Men den tidligere generaldirektør i DR mener ikke, at udviklingen nødvendigvis udgør et problem:

	»Forvaltningen er på mange måder blevet langt mere kompleks. Derfor er topembedsmændene nødt til at give ministeren mere rådgivning på det politisk-taktiske område,« siger Christian S. Nissen:

	»Med de her sager, der lige har været, kan man godt få indtryk af, at noget er helt galt i centraladministrationen. Jeg ved ikke, om det er rigtigt. Men der er sket ændringer.«

	Han mener heller ikke, at det er rimeligt at bebrejde tidligere politidirektør Johan Reimann, at han er blevet brugt som undskyldning for at flytte retsudvalgets besøg:

	»Politidirektøren har tilsyneladende ikke været selvstændigt handlede. Det er PET og ministeren, der har ment, at man skulle finde en undskyldning. Og det vil sikkert blive diskuteret meget i den kommende tid. Men jeg synes ikke, at man kan kritisere Reimann,« siger Christian S. Nissen.

	Flere kasketter

	Hele sagen undrer også økonomiprofessor Jørgen Rosted, der var departementschef i Erhvervsministeriet under 1990’ernes Nyrup-regeringer. Han er grundlæggende enig i, at der er en systemfejl i topembedsmændenes rolle i dag.

	»Statsløsesagen er et eksempel på, hvor svært det er at være politisk hovedrådgiver og samtidig garant for, at man ikke overtræder loven. Der har man to forskellige kasketter på, « siger Jørgen Rosted.

	Men i den aktuelle sag kan det sagligt set været det rigtige råd, at politidirektøren havde nogle aftaler, og man derfor var nødt til at aflyse, mener han. Derfor har han også svært ved at forstå, at justitsministeren er blevet presset til at gå af i denne sag.

	»I mange andre situationer ville man have sagt: ’Ja, han løj, ligesom når finansministeren lyver om devaluering. Men vi kan godt forstå, at det er nødvendigt af hensyn til rigets sikkerhed’,« mener den tidligere departementschef:

	»Alt skal nu køres op til store sager. Jeg har da mange gange sagt til ministeren, at du bliver nødt til at lyve, hvis de spørger dig, om du devaluerer i overmorgen, selv om det er besluttet,« siger Jørgen Rosted.

	Og det er ganske typisk, mener Christian S. Nissen:

	»I centraladministrationen har det i mange år været et gammelt bon mot, at man skal fortælle sandheden, men ikke behøver rutte med den. Man må selvfølgelig ikke fortælle noget, der er direkte løgn, men man behøver ikke fortælle hele sandheden.«

	/

	 

Læs også portræt side 10: ’Kongreskaprerens endeligt’ Og leder på bagsiden: ’Løgnen’

