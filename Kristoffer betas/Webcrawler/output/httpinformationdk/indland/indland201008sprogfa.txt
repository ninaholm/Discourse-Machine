Sprogfagene på KU risikerer lukning
Sprogfagene risikerer at miste en tredjedel af deres indtægter, hvis et forslag til en ny økonomisk plan på Københavns Universitet bliver ført ud i livet.  Det er en helt umulig besparelse, der svarer til at lukke fagene spansk, tysk og fransk, mener de ansatte på Institut for Engelsk, Germansk og Romansk


 Først var det sprogfagene på Copenhagen Business School, der måtte lukke. Nu trues de store europæiske sprog på Københavns Universitet af interne besparelser på Det Humanistiske Fakultet. Ifølge et internt arbejdspapir om en ny budgetmodel gældende fra 2011, så vil især sprogfagene blive hårdt ramt.
De ansatte på fakultetets store sproginstitut Engelsk, Germansk og Romansk (ENGEROM) er chokerede over budgetmodellen, der skal være færdigudviklet og besluttet inden for den næste måned.
»Den besparelse, der er lagt op til, vil svare til at nedlægge fagene fransk, spansk og tysk. Det er jo ikke, fordi vi har haft masser af penge indtil nu, men det her er en helt umulig besparelse,« siger professor i engelsk, Peter Harder.
Ifølge Jens Rahbek Rasmussen, der er medlem af Akademisk Råd på Humaniora, så vil budgetoplægget betyde, at ENGEROM vil miste 12 ud af de 36 millioner, som de råder over i dag. Som budgettet er skruet sammen nu får sprogfagene en vis kompensation. Hvis budgetmodellen bliver gennemført, så mister sprogfagene den kompensation.
»Det betyder, at sprogfagene skal løbe rundt på det rene taxameter, men det kan ikke lade sig gøre. Sprogfag koster simpelthen mere, fordi vi også skal give praktisk sprogindlæring,« forklarer Jens Rahbek Rasmussen.
Tidligere fik sprogfagene cirka 3.000 kroner mere i taxameter end eksempelvis historie og dansk, men da taxametersystemet blev forenklet i 2007, mistede sprogfagene deres særstatus.
»Vi er allerede nede på et niveau, hvor overbygningen er næsten ikke-eksisterende, som politikere og DI også har kritiseret sidste år, så det her ser meget skidt ud,« siger Jens Rahbek Rasmussen.
Dekan på Det Humanistiske Fakultet Kirsten Refsing vil ikke kommentere de ENGEROM-ansattes bekymring i detaljer på nuværende tidspunkt.
»Det er præmaturt ud over alle grænser at gå i pressen med et udkast, der langt fra er færdigt. Det blev fremlagt i institutlederkredsen i tirsdags, så skal det behandles i samarbejdsudvalget, så skal den op i Akademisk Råd - og så vil det blive fremlagt alle disse steder igen med de rettelser, der måtte være kommet med, inden modellen bliver endeligt besluttet en gang i oktober,« siger hun og forklarer behovet for den nye budgetmodel med omfattende kritik af den gamle, der »egner sig bedre til opgangstider end til nedgangstider.«
Ifølge Refsing er der allerede taget højde for noget af det, der bekymrer de sprog-ansatte: »Men jeg vil ikke kommentere nærmere, før alle er blevet hørt, og den endelige model er færdig.«


