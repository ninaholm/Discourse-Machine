Torturaftaler tomt løfte



 Det er en farlig vej med flere forhindringer, når danske politikere er klar til at indgå aftaler om udlevering af personer med lande, der er kendt for at bruge tortur. Meldingen kommer fra jurist Christoffer Badse fra Institut for Menneskerettigheder, efter De Konservative, Dansk Folkeparti og Socialdemokratiet erklærer, at de ønsker at indgå såkaldte diplomatiske forsikringer. Det er en aftale mellem to lande, hvor et modtagerland, der er kendt for at bruge tortur, erklærer, at de ikke vil bruge tortur på den, som aftalen omhandler.
"Diplomatiske forsikringer er simpelthen ikke det papir værd, de er skrevet på. Det er tomme løfter. Der er da også talrige eksempler på, de slet ikke hjælper," siger Christoffer Badse. Emnet er senest blevet aktuelt med udvisningssagerne i forbindelse med de angivelige mordtrusler mod bladtegneren Kurt Westergaard. 

