Færre værnepligtige, men kasernerne lukkes ikke
Politikerne er enige om at spare 1,4 milliarder kroner på forsvarsbudgettet


 Partierne bag forsvarsforliget - alle partier i Folketinget undtagen Enhedslisten - er blevet enig om besparelser på forsvarsbudgettet på 1,4 milliarder kroner.
Aftalen betyder, at antallet af værnepligtige reduceres fra 6.200 til 4.800 frem til 2014. Men selv om der kommer færre værnepligtige, vil der ikke blive lukket kaserner, siger forsvarsminister Gitte Lillelund Bech (V).
»Værnepligten består, men vi tager færre værnepligtige ind i denne periode og trækker i stedet mere på det faste personel. Det er vigtigt, at vi har en folkelig forankring, og derfor lukker vi ikke kasernen på Bornholm, selv om det lå i forsvars- chefens indstilling,« siger Gitte Lillelund Bech.
En stakket frist
De kaserneglade borgmestre på Bornholm og i Sønderjylland skal dog ikke glæde sig for tidligt. I 2012 skal partierne mødes til en midtvejsevaluering, og her vil spørgsmålet om kaserner, flyve- og flådestationer igen komme på bordet, siger Gitte Lillelund Bech.
De 1,4 milliarder findes ved at skære på eksempelvis værnepligt, fregatter og kampvogne og ved at Danmark trækker sig fra tre  NATO-projekter. Det sker på trods af advarsler fra NATO's generalsekretær, Anders Fogh Rasmussen, om, at det vil skade soldaternes sikkerhed.
Ifølge Gitte Lillelund Bech betyder besparelserne, at der nedlægges 600 stillinger i forsvaret. Forventningen er dog, at det kan ske ved naturlig afgang.
Ud over at spare 1,4 milliarder kr. på konkrete projekter, skal forsvaret købe for 1,6 milliarder kr. mindre materiel i de kommende år ud af et budget på 20 milliarder. Ifølge forsvarsministeren og forligspartierne vil besparelserne ikke gå ud over soldaterne i Afghanistan.
Selv om SF har sagt ja til aftalen, løser den ikke problemerne med rod i forsvarets økonomi, siger SF's forsvarsordfører, Holger K. Nielsen.
»Det er ikke nok, der er sparet, og besparelserne hviler på usikre forudsætninger. Man skubber problemerne foran sig, så om to år skal man igen se på, om der skal lukkes kaserner, skæres ned på værnepligten og Afghanistan. Det er uansvarligt,« siger Holger K. Nielsen. ritzau

