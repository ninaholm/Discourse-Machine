Danmark pressede Irak til aftale
Den irakiske regering blev truet med fratagelse af bistandshjælp, hvis de ikke skrev under på hjemsendelsesaftalen om afviste irakiske asylansøgere


Ingen hjemsendelsesaftale,   ingen bistand til genopbyggelse. Sådan lød den danske regerings argumentation for at få den irakiske regering til at skrive under på hjemsendelsesaftalen om 282 afviste irakiske asylansøgere. Det viser et skriftligt svar til Johanne Schmidt Nielsen (EL) fra integrationsminister Birthe Rønn Hornbech."Regeringen har i drøftelser med irakiske myndigheder gjort klart, at en tilbagetrædelsesaftale er et vigtigt element i det samlede dansk-irakiske forhold, herunder også fortsættelse af bistandssamarbejdet," står der i svaret.Under et samråd på Christiansborg i går nedtonede integrationsministeren betydningen af overbevisningsmetoden."Vi har selvfølgelig ikke truet Irak med noget, men vi har gentagne gange, i hvert fald i den tid jeg har været minister, mindet Irak om, at vi faktisk synes, at vi har gjort temmelig meget for genopbygingen af Irak," sagde Birthe Rønn Hornbech, der i øvrigt mente, at det var "oprørende, usmageligt og klamt," at oppositionen ville give særbehandling til irakerne.Med det skriftlige svar i hånden tog Enhedslistens Johanne Schmidt-Nielsen til genmæle."Ministeren skriver, at hvis man vil fortsætte bistandssamarbejdet, så skal der indgås en aftale. Det er, hvad jeg vil kalde økonomisk afpresning ... Det, vi gang på gang har hørt fra ministeren, er, at det er Iraks opgave at sørge for deres (de afviste asylansøgeres, red.) sikkerhed. Det har Irak skrevet under på i en situation, hvor man har sagt til dem, at hvis de ikke skriver under, så fratager vi støtten. Det siger jo også noget om, hvad det er for nogle sikkerhedsgarantier, der kommer fra Irak," tordnede Johanne Schmidt-Nielsen.Birthe Rønn Horbech afviste beskyldningerne."Vi har sagt, som en mor jo også kan sige det, at de skal tænke på alt det, vi har gjort for dem."
