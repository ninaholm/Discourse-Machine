Drop fokus på eliten — der er brug for flere lærere og sygeplejersker
Fremtidens arbejdsmarked kommer i høj grad til at mangle folk med korte og mellemlange videregående uddannelser, skriver AE-rådet i ny rapport. Alligevel har politikerne kun blik for de højtuddannede, påpeger eksperter


Danmark kommer til at mangle uddannet arbejdskraft. Men det er ikke blandt de højest uddannede som ingeniører og læger, at manglen bliver størst i de kommende år. Der bliver derimod brug for langt flere med en kort eller mellemlang videregående uddannelse og for faglærte. Sådan lyder konklusionen i en ny analyse fra Arbejderbevægelsens Erhvervsråd (AE), der samtidig efterlyser øget fokus på at få løftet i 'uddannelsesbunden' frem for i toppen.»Det virker, som om der politisk og i den generelle uddannelsesdebat hersker en forestilling og et mål om, at vi alle sammen skal være akademikere. Men den største udfordring ligger i virkeligheden blandt de faglærte, korte og mellemlange uddannelser,« siger Lars Andersen, direktør i AE.Ifølge undersøgelsen vil det danske arbejdsmarked i 2020 mangle næsten 300.000 faglærte og højtuddannede personer. Samtidig vil efterspørgslen på ufaglært arbejdskraft falde med mere end 210.000 personer. Dermed er det ikke manglen på hænder, der er det største problem for fremtidens arbejdsmarked — snarere mangel på de rigtigt uddannede hænder. Og de hænder, der er mest brug for, er ifølge undersøgelsen ikke dem med de længste uddannelser.De nye beregninger understreger ifølge Lars Andersen, at der er behov for en ændring i opfattelsen af det danske uddannelsessystem.»Vi skal have gjort op med det her elitære syn på uddannelse, for der er for meget fokus på den absolutte top i uddannelsessystemet.«Den konklusion er arbejdsmarkedsforsker Henning Jørgensen fra Aalborg Universitet enig i:»Man skal passe meget på med fremskrivningsberegninger på noget så komplekst som arbejdsmarkedet. Men der er ingen tvivl om, at der, hvor der kommer størst problemer i de kommende år, bliver i den offentlige sektor,« siger han og påpeger, netop den offentlige sektor beskæftiger mange med korte og mellemlange videregående uddannelser — blandt andet pædagoger, sygeplejersker og folkeskolelærere.»Og det er her, manglen på uddannet arbejdskraft for alvor vil kunne ses og mærkes i de kommende år. Så selv om vi fremover selvfølgelig også vil få brug for flere akademikere, er det ikke her den største udfordring umiddelbart ligger,« spår han.En skrøneHos professionshøjskolerne, der blandt andet uddanner sygeplejersker og lærere, vækker den nye undersøgelse glæde.»Det her er en sang, vi har sunget rigtig længe. Hvordan kan det være, at hver eneste gang vi i dette land snakker om videreuddannelse, så handler det om universiteterne? Hver eneste gang vi snakker om samfundets behov for arbejdskraft, taler vi om universitetsuddannelse?« siger Laust Joen Jakobsen, tidligere formand for professionshøjskolernes rektorkollegie og selv rektor på professionshøjskolen UCC.»Selvfølgelig skal vi ikke lade være med at uddanne akademikere fremover. Men at vi med bind for øjnene konstant taler om, at velfærdssamfundet skriger mest på ingeniører, økonomer og advokater, er hul i hovedet. Og forhåbentlig kan undersøgelser som denne være med til at gøre op med den skrøne.«Politiske prioriteringerLaust Joen Jakobsen håber, at den nye regering vil føre til et skifte i tilgangen til fremtidens uddannelsespolitik:»Men jeg er bange for, at den nuværende regering, akkurat som den tidligere, vil falde for den retorik, der hedder, at hvis bare vi får skubbet en helvedes masse unge ind på universiteterne og giver dem en meget lang uddannelse, så kommer vi igennem krisen. Det er et alt for simpelt billede af, hvad vi har brug for.«Ifølge arbejdsmarkedsforsker Henning Jørgensen vil det få store konsekvenser, hvis ikke vi formår at styrke indsatsen for at få uddannet flere med de korte og mellemlange uddannelser, som fremtidens arbejdsmarked vil efterspørge.»Det er selve velfærdssamfundets kerneydelser i form af f.eks. sygeplejersker og lærere, der bliver overset. Og den offentlige sektor er altså truet på livet, hvis vi ikke får dimensioneret uddannelserne anderledes, og hvis vi ikke snart får politiske prioriteringer, der går den vej.«
