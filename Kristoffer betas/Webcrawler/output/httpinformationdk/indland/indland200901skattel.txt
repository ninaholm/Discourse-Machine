Skattelettelser vil ikke afhjælpe mangel på plejepersonale
Otte ud af 10 FOA-medlemmer siger nej til at arbejde mere, selv hvis skatten på arbejde bliver sat ned. Topskattedebatten handler ikke om velfærd, men om at 'nogen vil rage mere til sig', mener FOA's formand, Dennis Kristensen
Regeringen har forregnet sig, hvis den tror, at skattelettelser kan løse manglen på arbejdskraft i plejesektoren. FOA-s medlemmer agter nemlig ikke at arbejde mere, selv om der lettes på skatten, viser en ny undersøgelse.


 Et centralt argument for regeringens ønske om en skattereform - nemlig at skattelettelser vil give flere 'varme hænder' i ældreplejen og i sundhedssektoren - bliver nu undermineret af en medlemsundersøgelse, som fagforeningen FOA har lavet. 
Ifølge undersøgelsen, der offentliggøres i dag, afviser otte ud af 10 FOA-medlemmer, at skattelettelser vil få dem til at lægge flere timer på arbejdet.
"Man kan lige så godt se i øjnene, at skattelettelser hverken vil få medarbejdere i social- og sundhedssektoren til at arbejde mere eller blive nogle år ekstra på arbejdsmarkedet," siger FOA-formand Dennis Kristensen.
Hans medlemmer i bl.a. ældreplejen og sundhedssektoren regnes blandt 'kernetropperne' i det danske velfærdssystem - og der vil blive stigende mangel på dem i de kommende år. 
Men kun fire procent af FOA's medlemmer erklærer, at de vil arbejde mere efter en skattelettelse. 73 pct. vil arbejde det samme, mens 9 pct. ligefrem vil foretrække at arbejde mindre. 14 pct. svarer 'ved ikke'. 
"I hele topskattedebatten opfatter jeg hensynet til social- og sundhedsområdet som ren camouflage for, at dem, der tjener mest i vores samfund, vil rage noget mere til sig selv. Det løser i hvert fald ikke de grundlæggende udfordringer, vi står over for," siger Dennis Kristensen og henviser til, at under seks procent af hans medlemmer tjener så meget, at de betaler topskat.
Øvre grænse for arbejde
Ifølge Dansk Folkepartis skatteordfører, Mikkel Dencker, dokumenterer FOA's undersøgelse det, "som vi længe har haft mistanke om":
"Især i plejesektoren er der jo en øvre fysisk grænse for, hvor meget folk kan klare at præstere på deres arbejde uden at slide sig selv op. Derfor kan resultatet af en skattelettelse lige såvel være, at mange ønsker at arbejde mindre, fordi de så kan tjene det samme," siger Mikkel Dencker.
Han vil ikke umiddelbart drage nogle konsekvenser i forhold til den kommende skattereform.
"Men det er rart at have med i baghovedet, når vi snart skal ind og forhandle," siger han. 
Også Socialdemokraternes skatteordfører, Nick Hækkerup, mener at undersøgelsen bekræfter det, der hele tiden har været Socialdemokraternes hovedkritikpunkt i skattediskussionen.
"Denne undersøgelse viser tydeligt, at de såkaldte dynamiske effekter af en skattereform er meget tvivlsomme. Derfor er det afgørende, at skattelettelserne bliver fuldt finansierede," siger Nick Hækkerup.
Han frygter, at en underfinansieret skattereform kan betyde ekstra offentlig gæld eller forringet velfærd, hvis de forventede effekter udebliver.
"Ufinansierede skattelettelser giver ikke megen mening i forhold til at skaffe flere hænder i plejesektoren - og slet ingen mening, når der i øjeblikket er 1.500 familier om ugen, der mister en del af deres forsørgelsesgrundlag på grund af den økonomiske krise," siger han.
Opgør med solidariteten
Dennis Kristensen mener, at skattelettelserne bliver brugt som en nem, men "ikke-eksisterende" genvej til at løse de grundlæggende problemer med at skaffe mere arbejdskraft til social- og sundhedssektoren. 
"Jeg frygter, at den kommende skattereform bliver de højtlønnedes opgør med de solidariske dele af vores skattesystem. Det er jo det, man har varmet op til de sidste to-tre år," siger han.
Venstres skatteordfører, Torsten Schack Pedersen, mener ikke, at undersøgelsen ændrer noget ved den grundlæggende præmis om, at lavere skat på arbejde skaber mere arbejdskraft.
"Jeg har ikke truffet en økonom eller vismand, der siger andet. Og det er uanset, hvordan man så reagerer i en spørgeskemaundersøgelse," siger han. 
Selv hvis skattelettelserne "mod forventning" ikke skulle skabe flere hænder i plejesektoren, vil skattelettelserne stadig være en fordel, mener Torsten Schack Pedersen:
"Det samlede arbejdsmarked vil udvide sig - og det gør samfundet rigere."


