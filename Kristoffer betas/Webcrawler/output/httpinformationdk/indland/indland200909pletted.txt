Plettede straffeattester fastholder unge i kriminalitet
En plet på straffeattesten forringer unges chancer for at få et arbejde betydeligt. Dermed får de unge sværere ved at komme ud af en kriminel løbebane, fastslår eksperter. Nu foreslår Ungdomskommissionen en lempelse af reglerne


 Slagsmål eller smårapseri kan kaste lange skygger ind i unges videre liv. Uden en ren straffeattest kan selv et job som flaskedreng være uopnåeligt. Mange tidligere straffede unge opgiver desuden allerede på forhånd at finde et arbejde, når de ikke kan fremvise en ren straffeattest, og ifølge en analyse fra AE-rådet er kun fire ud af ti straffede personer kommet i arbejde et par år efter deres afsoning, selvom de holder sig på den rigtige side af loven.
Men netop et job er altafgørende for, at den unge kommer på ret køl. Sådan lyder konklusionen fra flere sider.
»I flere brancher er det umuligt, at få et job med en plettet straffeattest. Der er slet ingen tvivl om, at plettede straffeattester er med til at fastholde dem i kriminalitet,« forklarer Ole Hessel, der er chef for det landsdækkende projekt High: Five, der arbejder med at få kriminelle unge i arbejde. Han bakkes op af Estrid Pass, der er leder af Kriminalforsorgen i København.
»Langt de fleste arbejdspladser forlanger at se en straffeattest, og derfor er der desuden mange, der på forhånd opgiver at søge et job. Så for mig at se er det en straf i straffen,« tilføjer hun.
Dagligt har de begge tæt kontakt til unge, der står med en plettet straffeattest i hånden, og deres erfaringer bakkes op af forskningen på området.
»Al forskning peger på, at en god arbejdsmarkedstilknytning reducerer kriminalitet. I den udstrækning, en straffeattest reducerer mulighederne for komme ind på arbejdsmarkedet, fastholder det folk i kriminalitet,« lyder det fra Torben Tranæs, forskningschef ved Rockwoolfondens Forskningsenhed, der har kortlagt, hvordan straf påvirker kriminelles videre liv.
Ifølge Kriminalregistrets opgørelse over udstedelser af straffeattester er efterspørgslen steget gennem de seneste år. I 2008 udstedte man i alt 165.271 straffeattester, hvilket var 20 procent flere end året før.
Estrid Pass kan godt mærke, at stigningen gør sig gældende for de unge.
»Især med den stigende arbejdsløshed ser vi, at det bliver endnu sværere for folk med en plettet straffeattest at finde job. Det rammer især unge, der først skal til at starte på arbejdsmarkedet.«
Ole Hessel mener, at man bør skride ind over for problemet:
»Umiddelbart kan vi kun konstatere, at straffeattesten i stigende grad sætter nogle urimelige begrænsninger for unge. Enten kan man fjerne anmærkningerne, eller også kan man ændre folks holdning til straffeattesten,« siger han.
Handling nødvendig
Den konklusion er Ungdomskommissionen også nået frem til. For at forhindre, at unge får en ekstra straf, foreslår kommissionen, at betingede strafferetslige afgørelser for 15-17-årige ikke noteres på straffeattesten.
»Vi har balanceret mellem hensynet til den kriminalpræventive effekt og risikoen for, at den unge får en ekstra straf. Der er vi endt med, at første gang unge overtræder loven, slår vi en streg over det, fordi alle kan dumme sig,« siger Det Kriminalpræventive Råds repræsentant i kommissionen, juraprofessor Eva Smith.
Kommissionens forslag får en positiv modtagelse af Bettina Post, der er formand for Dansk Socialrådgiverforening.
»Kommissionens forslag er en rigtig god idé, fordi ungdomskriminaliteten topper i 17-års alderen, og mange unge ikke har nogle alternativer til kriminalitet uden et job.«
Samme melding lyder fra Kriminalforsorgsforeningens formand, John Hatting:
»Kommissionens forslag er rigtig fornuftigt. Men derudover kunne man halvere den tid, som pletten er på straffeattesten. Det vil sikre, at unge får en straf og bevare den præventive effekt, men vil også sikre, at unge kan komme tilbage til samfundet hurtigere igen,« siger han.


