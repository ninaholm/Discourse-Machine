Reformvilje efterlyses hos Thorning
Socialdemokraterne er blevet populistiske og har mistet modet til upopulære løsninger på fremtidens problemer, siger økonomi- og erhvervsminister Lene Espersen (K). Også de radikale efterlyser klare reformbud


Socialdemokraterne er blevet populistisk, har mistet reformmodet og har formøblet sin økonomiske troværdighed. Så skarpt lyder det fra økonomi- og erhvervsminister Lene Espersen (K) på dagen, hvor S-baglandet samles til kongres i Aalborg.»Man kan sige meget om Lykketoft og Nyrup - men de var trods alt indstillede på den reformkurs, der skulle til for at fremtidssikre det danske velfærdssamfund. Men Helle Thorning-Schmidt viger uden om at træffe nogen som helst beslutning, der kan støde bare en enkelt vælger bort,« siger Lene Espersen.Efter vicestatsministerens mening er Socialdemokraterne stadig ikke kommet med klare svar på, hvordan man vil tackle den mangel på arbejdskraft, der stadig truer på den anden side af krisen - en mangel, der ifølge både økonomiske vismænd og Arbejdsmarkedskommissionen vil betyde et hul i statskassen på op mod 15 mia. kr. om året.»Dengang Helle Thorning-Schmidt blev formand, turde hun godt diskutere efterløn og udfordre sine vælgere med en mere midtersøgende reformkurs. Men nu har hun overhalet Frank Jensen venstre om,« siger Lene Espersen, der mener, at S har »formøblet sin økonomiske troværdighed«.Ikke realistiskOgså i regeringen er reformplanerne pakket væk indtil videre. Således fejede finansminister Claus Hjort Frederiksen (V) med henvisning til den økonomiske krise alle tanker om efterlønsstramninger og dagpengereformer af bordet allerede dagen inden, at Arbejdsmarkedskommissionen i august præsenterede netop dé forslag som en uomgængelig løsning på de langsigtede problemer. Men på det Konservative Landsråd tidligere på måneden erklærede Lene Espersen sig klar til at tage fat, så snart krisen er overstået.»Og dét vil vi holde Venstre fast på. Men Socialdemokraterne har tilsyneladende sat reformviljen over styr. At tro, at man kan klare det hele ved at gøre noget ved sygefraværet er simpelthen ikke realistisk,« siger Lene Espersen.Hos de radikale håber Margrethe Vestager på, at oppositionen finder en fælles løsning på de langsigtede problemer hurtigst muligt.Behovet for f.eks. en efterlønsreform er kun blevet større, efter at S og SF i deres fælles skatteudspil har lovet at fastfryse skattesystemet, når deres forslag er gennemført, siger hun.»Det haster en del. De her problemer har det med at vokse sig større, jo længere tid, de er uløste. Vi har lagt vores forslag på bordet - men vi er først og fremmest interesserede i at finde løsninger, der virker,« siger hun.Vestager hæfter sig ved, at også Dansk Folkepartis Kristian Thulesen-Dahl på partiets årsmøde i sidste uge for første gang erklærede sig åben over for at tale om - dog mere lempelige - reformer.»DF er ellers det mest reformresistente parti. Men det kan ikke passe, at det er dem, der skal sætte dagsordenen på det her. Det kan vi da gøre meget bedre.«Regeringen har intet gjortR-lederen tager dog samtidig skarpt afstand fra Lene Espersens udmeldinger.»Det er hendes regering, der nu i otte år har haft magten og den økonomiske mulighed for at gøre noget ved det her, men ikke har taget ansvaret for at gøre det,« siger Vestager.Samme reaktion har Socialdemokraternes politiske ordfører, Henrik Sass Larsen, på Lene Espersens angreb. Han henviser til, at V og DF med det samme afviste Lene Espersens reformmelding for to uger siden - og at støttepartiet i øvrigt ofte har modsat sig brede forlig:»Måske ville det være klogere, at hun fik styr på sit eget hus, inden hun begyndte at give gode råd til os andre,« siger Sass Larsen.Han understreger, at S er helt klar på at lave arbejdsmarkedsreformer.»Men vi vil under ingen omstændigheder være med til at bryde det løfte om ikke at røre mere ved efterlønnen, som vi gav vælgerne efter velfærdsforliget i 2006,« siger han - og tager skarpt afstand fra konklusionerne om, at efterløns- og dagpengestramninger er det eneste, der kan løse problemerne.»Vi er meget uenige i den måde at stille det op på. Det svarer til at have en all round håndværker, der både skal forskalle, mure og tapetsere - men så kun at give ham en sav og en hammer. Der er faktisk mange andre muligheder,« siger Henrik Sass Larsen.Mange reformforslagHan foreslår at give pensionister og efterlønnere mulighed for at arbejde på deltid, at få de unge hurtigere igennem studierne, at konvertere stillinger i det offentlige fra deltid til fuld tid og at få nedbragt sygefravær og antallet af førtidspensionister.»Vi har en lang række forslag, der til fulde vil dække behovet. Og dem er vi klar til at forhandle om.«- Vil I tage initiativ til at nå til enighed med de radikale om et fælles udspil?» Vi skal nok finde ud af det - uanset om det står i avisen eller ej. Vi har hinandens telefonnumre.«
