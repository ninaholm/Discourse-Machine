Fornyet pres på Lars Løkke i rejsesag
Tidligere bestyrelsesmedlem kommer i en koreansk avis med sin udlægning af, hvorfor GGGI betalte en rejse for Lars Løkke Rasmussens datter. Den stemmer ikke overens med Løkkes forklaring, mener S, SF og EL, der opfordrer V-formanden til at lægge alle kort på bordet. GGGI og Løkke tilbageholder på sjette måned dokumentation om sagen
Lars Løkke Rasmussen (V) bør fremlægge dokumentationen, så sagen omkring GGGI’s betaling af hans datter rejse kan klarlægges, mener S, SF og Enhedslisten. Arkiv

En udtalelse fra et tidligere bestyrelsesmedlem i Global Green Growth Institute (GGGI) får nu flere partier til at lægge nyt pres på Lars Løkke Rasmussen i sagen om V-formandens datters rejse til Rio i sommeren 2012, som klimaorganisationen betalte. Hans hidtidige forklaring om, at der var tale om en »misforståelse« hænger ikke sammen med de nye oplysninger, mener S, SF og Enhedslisten.Dermed ribbes der nu igen op i en central del af sagen om Lars Løkke Rasmussens dyre rejser for bistandsmidler.I en artikel i det koreanske magasin Kyunghyang Weekly, som Information har fået oversat, forklarer Kim Sang-hyup, tidligere rådgiver for den koreanske præsident og bestyrelsesmedlem i GGGI, at klimaorganisationen selv foreslog at betale for Lars Løkke Rasmussens datter.»Vi inviterede Rasmussen til Rio de Janeiro som den nye formand, der erstattede Dr. Han Seung-soo. Rasmussen afslog først denne invitation, fordi han allerede havde en aftale med sin datter. Så bad GGGI Rasmussen komme til Rio de Janeiro med sin datter på GGGI’s regning. Det var sådan, det skete,« siger Kim Sang-hyup til Kyunghyang Weekly.Han ser ikke noget forkert i forløbet og tilskriver forargelsen i Danmark en »forskel i politisk kultur«.Information har forelagt Kim Sang-hyup oversættelsen, som han har sagt god for. Han har dog ikke ønsket at svare på yderligere spørgsmål i sagen. Det har således ikke været muligt at få ham til at forholde sig til, at hans redegørelse for forløbet umiddelbart kunne se ud til at adskille sig fra Løkke Rasmussens.Kim Sang-hyups forklaring minder derimod om daværende generaldirektør Howard Bamseys. Han har tidligere kaldt det et »rimeligt kompromis«, at organisationen betalte rejsen. En forklaring, han ikke siden har uddybet.En ’misforståelse’Selv forklarede Lars Løkke Rasmussen på et næsten fire timer langt pressemøde i oktober, at det var en »misforståelse«, der havde ført til, at den skatteyderfinansierede organisation betalte de 27.000 kroner for rejsen.»Jeg beklager – både som formand for GGGI og ikke mindst som far – at en oprindelig intention om at betale for en rejse for min datter, der ledsagede mig på en rejse for GGGI, på grund af en misforståelse ikke er gået igennem,« sagde han ifølge dr.dk.»Vi var i Venstre enige om, at jeg selv skulle betale for min billet. Jeg har ikke selv haft kommunikationen. Altså, med al respekt, jeg har ikke selv haft kommunikationen. Jeg har ikke selv foretaget billetbestillinger og tjekket afgange og andet. Det, man bare må konstatere, er, at budskabet, som vi var enige om, det er i hvert fald ikke trængt igennem i en form i GGGI, der har gjort, at det endte med i første række at være mig, der betalte,« sagde han videre.Men selv om det altså ifølge Venstre-formanden hele tiden havde været hans intention selv at betale for datterens rejse, havde han gennem mere end et år tilsyneladende ikke studset over, at han ikke var blevet afkrævet de 27.000 kroner for rejsen.Siden har Lars Løkke Rasmussen tilbagebetalt beløbet. Men han erkendte ved pressemødet, at sagen næppe var blevet opdaget, hvis ikke det havde været for pressens skriverier om hans dyre rejser som formand for organisationen.Ingen kommentarerEfterfølgende har Venstre-formanden i flere omgange afvist at uddybe de nærmere omstændigheder omkring sagen.Og tilsyneladende står han også i vejen for, at dokumentation i sagen kan se dagens lys.Ved pressemødet i oktober fremlagde GGGI-formanden en lang række bilag fra sine rejser for organisationen. Men dokumentationen for datterens rejse var ikke iblandt.»Vi har ikke kunnet finde dokumentationen for den rejse,« sagde GGGI’s generaldirektør Howard Bamsey dengang ifølge jp.dk.Siden har Ekstra Bladet dog refereret GGGI’s pressemedarbejder for, at en mailkorrespondance angående rejsen skulle være dukket op. Men mere end et halvt år efter Lars Løkke Rasmussens maraton-pressemøde holder Venstre og GGGI fortsat disse mail skjult for offentligheden.»Hvis nogen vil offentliggøre deres personlige e-mail, så kan de gøre det. Men det tror jeg ikke, formanden vil,« har Ekstra Bladet citeret GGGI’s pressemedarbejder, Michael Sullivan, for at have sagt.Direkte adspurgt om, hvorvidt han ville fremlægge disse e-mail, sagde Lars Løkke Rasmussen til Ekstra Bladet: »Jeg har ikke mere at tilføje, beklager.«S: Det hænger ikke sammenMen med Kim Sang-hyups udtalelser er der nu så meget uklarhed over forløbet, at Lars Løkke Rasmussen må lægge dokumentationen frem, mener Socialdemokraternes Pernille Rosenkrantz-Theil.»Løkkes forklaring hænger på ingen måde sammen med det her bestyrelsesmedlems udtalelser. Lars Løkke må se at få fremlagt de e-mails. Det er en meget problematisk sag, som vi må til bunds i. Det er i strid med Danidas antikorruptionspolitik at modtage gratis rejser, og når danske embedsmænd ikke må, går det selvfølgelig heller ikke, at Løkke gør det,« siger Pernille Rosenkrantz-Theil.Også SF og Enhedslisten vil have Venstre-formanden til at redegøre tilbundsgående for sagen.»Det citat fra det koreanske bestyrelsesmedlem lyder ikke umiddelbart som det, Lars Løkke selv har forklaret. Jeg kan ikke forstå, hvorfor han ikke bare fremlægger dokumentationen. Men han ligger jo, som han selv har redt,« siger SF’s udviklingsordfører, Trine Pertou Mach.»Når Lars Løkke siger det ene, og folk fra organisationen siger noget andet, så må han komme på banen med dokumentation, så der kan blive skabt klarhed over sagen,« siger Enhedslistens udenrigsordfører, Christian Juhl.Skjulte e-mailsInformation har i to omgange forsøgt at få mail-korrespondancen udleveret med henvisning til GGGI’s åbenhedspolitik, der siger, at det er GGGI’s politik at »offentliggøre information angående dets beslutninger og operationel aktivitet i fravær af en overbevisende grund til at anse sådanne informationer som fortrolige«.Men organisationen har afvist anmodningen af tre grunde: For det første mener GGGI, at der er tale om dokumenter vedrørende interne beslutningsprocesser, som derfor kan undtages offentlighed. For det andet med henvisning til en paragraf, der undtager »andre typer information som, på grund af dens indhold eller omstændighederne omkring dens tilbliven eller kommunikation, må anses for at være fortroligt, hvilket afgøres af GGGI’s øverste ledelse«. For det tredje fordi »sådanne e-mail-udvekslinger ville knytte sig til en periode, hvor K-GGGI ikke havde nogen åbenhedspolitik«, hvilket ifølge GGGI betyder, at ledelsen selv kan afgøre, om de vil udlevere dokumenter fra den periode eller ej.Information har bedt Lars Løkke Rasmussen om et interview og spurgt hans særlige rådgiver, om de vil fremlægge mailkorrespondancen. I en mail lyder svaret:»Lars Løkke Rasmussens særlige rådgiver henviser til pressemødet i oktober, hvor Venstres formand redegjorde for misforståelsen omkring sin datters billet, samt at intentionen om at betale for billetten blev ført ud i livet allerede sidste år. Lars Løkke Rasmussen har ikke yderligere kommentarer«.
