Ph.d.-studerende spilder tiden på ubrugelige kurser
Danmark bruger hvert år fire mia. kr. på at uddanne ph.d.er. Men der er for mange eksempler på, at de studerende spilder tiden på irrelevante kurser, mener Forskningspolitisk Råd. Det vil lave uddannelsen om, så ph.d.ernes forskning komme samfundet bedre til gavn


 Mange ph.d.-studerende spilder tiden på at tage kurser, der ikke gør dem til bedre forskere inden for deres felt. Det siger næstformand i Forskningspolitisk Råd Marie-Louise Nosch.
»Den vigtigste ressource i ph.d.-forløbet er deres tid. Den er meget dyrebar, og vi skal passe på, at de ikke spilder den tid. Det er der lidt for mange eksempler på i dag,« siger Marie-Louise Nosch.
Antallet af ph.d.-studerende er fordoblet de sidste ti år, og Danmark bruger nu fire milliarder kroner om året på at uddanne forskere. Men forskeruddannelsen ser stadig ud, som den gjorde for 20 år siden, og alle ph.d.er skal leve op til de samme centralt fastsatte krav.
Eksempelvis skal alle ph.d.-studerende bruge et halvt år, svarende til 30 ECTS-point, på at gennemføre kurser, og det er for stramt et krav at lægge ned over alle fagområder, mener Marie-Louise Nosch.
»Nogle spilder tiden på kurser, som giver mange point, men som ikke giver dem så meget fagligt,« siger hun.
I år skal de seneste års ph.d.-satsning tages op til politisk overvejelse. Forskningspolitisk Råd mener, at satsningen skal fastholdes, men at de studerende og deres vejledere bør få større frihed til at skræddersy uddannelsen, så den kan komme forskningen eller erhvervslivet bedst muligt til gavn.
Især inden for nogle felter, kan det være svært at opfylde de centrale krav, siger ph.d.-studerende Troels Linnet, der er formand for landets største ph.d.-forening på biologi ved Københavns Universitet: »Jeg ved, at der er nogle studerende, som skal skrabe sammen for at komme op på de 30 point. Hvis de går til en konference, så er det meget vigtigt, at de får et papir på det, så de kan få et point for det,« siger han.
Formand for rektorkollegiet Jens Oddershede mener, det er et rimeligt krav, at de ph.d.-studerende skal tage kurser, og peger på, at det også gør sig gældende i de lande, vi sammenligner os med: »Men det kan godt være, at kravene nogle gange bliver lavet meget rigoristisk, og så er jeg tilhænger af, man løsner op for det,« siger Jens Oddershede.
Information arrangerer sammen med Danske Universiteter en konkurrence for landets pd.d.er for at udbrede den bedste forskning.

