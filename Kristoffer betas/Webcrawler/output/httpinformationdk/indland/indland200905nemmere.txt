Nu bliver det nemmere at være minister
Hvis ministerkalenderne undtages fra aktindsigt, bliver det vanskeligere for offentligheden at udøve kontrol med ministrene, mener journalister, der har set ministre efter i kalenderen


 Blandt de journalister, der har konkrete erfaringer med at se en minister efter i kalenderen, vækker regeringens lovforslag 212 om at "løfte" ministrenes elektroniske kalendere ud af offentlighedsloven harme. 
Bo Elkjær fra Ekstra Bladet kalder det "et dumt skridt i den gale retning." 
Morten Pihl fra Jyllands-Posten mener, at "det lugter af, at de ikke gider at have flere problemer, fordi de har set, hvor meget det skader dem."
Andreas Karker fra B.T. supplerer: "Det er i særklasse ærgerligt, at det skal være et af de første udspil fra en statsminister, der selv har haft problemer relateret til, at journalister har fået aktindsigt." 
Lovforslaget, der støttes af Socialdemokraterne, Dansk Folkeparti, Det Radikale Venstre og SF, forventes vedtaget på mindre end en måned og skal være trådt i kraft allerede den første juni.
Til gengæld vil ministrene fremover "af egen drift" månedligt offentliggøre oplysninger om repræsentationsudgifter, udgifter til tjenesterejser og modtagne gaver. 
Desuden vil ministerierne offentliggøre oplysninger om ministrenes repræsentative opgaver, f.eks. "koncerter, fodboldkampe, biografpremierer og jagtture". 
Tilsammen vil det sikre "en ganske omfattende indsigt og dermed kontrol med ministrenes forbrug af offentlige midler og deltagelse i aktiviteter", som det formuleres i den ugegamle politiske aftale, regeringen har indgået med de nævnte partier.
Regeringens begrundelse for L 212 er dels at beskytte ministrenes privatliv, dels at sikre, at kalenderne fortsat kan bruges som et effektivt planlægningsværktøj, når de ikke som i dag - af frygt for aktindsigt - bliver fyldt med bevidst uspecificerede aftaler: Møde med politikere, møde med politikere, møde med politikere... 
Klageadgang forsvinder
I sin tid søgte Bo Elkjær aktindsigt i udenrigsminister Per Stig Møllers kalender for at se, hvor mange journalister ministeren havde givet interview til. Per Stig Møller havde nemlig (lige som statsministeren) i flere år afvist at lade sig interviewe af Bo Elkjær om Irak-krigen. 
Selv om der var mange overstregninger i de udleverede kalendersider - af hensyn til personfølsomme oplysninger og oplysninger, der kunne skade statens sikkerhed - så kunne Bo Elkjær se, at udenrigsministeren vitterligt havde udtalt sig til en lang række andre journalister. 
"Med den foreslåede nye ordning ville en sådan kontrol ikke have været muligt," forudser Bo Elkjær, der også peger på, at muligheden for at klage til Ombudsmanden over eventuelle overstregninger i en udleveret kalender forsvinder. 
"I kølvandet på avisartiklerne om diverse jagtture er det klart, hvad man vil opnå med lovforslaget: Mindre mulighed for at kontrollere myndighederne," siger han og tilføjer: 
"Offentlighedsloven giver et retskrav på indsigt. Med den ny ordning vil det udelukkende være ministrene, der afgør, hvad vi må se."
Bendts rullende kontor
Morten Pihl skrev i Jyllands-Posten om, hvordan fhv. økonomi- og erhvervsminister Bendt Bendtsen rettede i sin kalender, efter der var søgt aktindsigt: Oplysninger om middagsselskaber med private venner blev f.eks. ændret, så det lød mere som officielle ministerarrangementer. 
Men efter avisen havde skrevet om det, valgte ministeriet at offentliggøre den oprindelige kalender. Den slags vil ikke kunne lade sig gøre i fremtiden:
"De sidste rester af muligheder for at kontrollere ministres kørsel vil forsvinde. Med den ny ordning kan vi være sikre på, at ministre kan køre i ministerbilen, lige så meget som de vil," siger Morten Pihl, der også henviser til sagen om fhv. finansminister Thor Pedersens forskellige boliger. Her gav aktindsigt mulighed for at se, hvor ministeren blev afhentet af ministerbilen. 
Andreas Karker fra B.T. skrev om Bendt Bendtsens jagt- og golfture, hvis samlede antal løb op over 30.
"Ministeren kalder jo ministerbilen for sit rullende kontor, og derfor er han på arbejde, når han køres rundt. Det sker for skatteydernes regning, og derfor bør der også være offentlighed," siger han. 
"Med jagt- og golfturene var det jo antallet, der fik øjenbrynene til at hæve sig. Men det samlede overblik havde man ikke kunnet danne sig, hvis man ikke havde adgang til kalenderen. Så muligheden for at sammenstykke et billede af, hvordan en minister forvalter sin post, begrænses med den ny ordning, der derfor er et tilbageskridt," siger Andreas Karker.
Da statsminister Lars Løkke Rasmussen på sit ugentlige pressemøde i forgårs præsenterede "den ny åbenhedsordning", som det formuleres, argumenterede han bl.a. med, at det ikke vedkommer offentligheden, hvis han eller en anden minister f.eks. skal til skole-hjem samtale. Den slags hører til privatlivets fred. Men sådanne oplysninger kan i forvejen undtages fra offentlighed med den gældende lov, og betegnende nok er ingen af de tre journalister da heller stødt på den slags under deres kalenderjagt. Andreas Karker kalder derfor statsministerens argument for "en gang bortforklaring."

