DONG-sagen hærget af dilemmaer og signalforvirring
Skal cheflønningerne måles med en offentlig eller privat målestok? Helliger målet midlerne? Hvordan skal man egentlig høre Fritz Schur? Forvirringen bunder i DONG’s konstruktion, siger ledelseseksperter
Var det Schur som bestyrelsesformand for den kommercielle, private virksomhed DONG Energy, Schur som statens gesandt i den statslige virksomheds bestyrelse eller Schur som medlem af Venstres hovedbestyrelse, der talte på pressemødet efter  fyringen af Anders Eldrup?

Hvem er det lige, der taler, når Fritz Schur går til mikrofonen på Hotel Hilton og siger: »Vi har aldrig, aldrig, aldrig set en situation« som den, der defineres af ansættelseskontrakten for én af Anders Eldrups betroede medarbejdere i DONG Energy, og som for en uge siden udløste Eldrups fyring på stedet?Er det Schur som bestyrelsesformand for den kommercielle, private virksomhed DONG Energy, der taler?Er det Schur som statens gesandt i den statslige virksomheds bestyrelse? Eller er det ligefrem den partipolitiske aktør Schur, medlem af Venstres hovedbestyrelse?Sagen om afskedigelsen af DONG Energys administrerende direktør er en sag fuld af signalforvirring, spørgsmål og dilemmaer. En sag der ikke mindst optager sindene på grund af selve størrelsen af de lønninger og bonusser, som både Anders Eldrup og hans vicepræsident for vedvarende energi, Jakob Baruël Poulsen, modtager. Godt seks mio. kr. i årsløn til Eldrup plus en fratrædelsesordning på – hvis han får den – 17 mio. kr. Samt en løn til Baruël Poulsen på »væsentlig mere« end chefens plus en såkaldt stay on-bonus på angiveligt op til 20,2 mio. kr.’Dobbelttale’Grådigheden hersker, mener nogle. Markedsprisen for topfolkene må betales, siger andre. Helliger målet midlerne, spørges der: Må man acceptere ’de ondartede’ honorarer for at sikre ’det gode’: Den hurtigst mulige omstilling til grøn energi?Dilemmaerne har rod i, at DONG Energy er, hvad professor Niels Åkerstrøm Andersen, Institut for Ledelse, Politik og Filosofi på Copenhagen Business School, kalder »en hybridvirksomhed«. Hvorfor også Fritz Schur fremtræder som en svært aflæselig afsender af blandede budskaber.»DONG er på en gang del af en offentlig forvaltning og samtidig en privat virksomhed. Det kan bare ikke være begge dele,« siger Åkerstrøm Andersen.»Hele konstruktionen med statsaktieselskaber er et forsøg på at blæse og have mel i munden. Det er politikernes forsøg på at sige: Denne politiske forvaltningsorganisation skal opføre sig, som om den er en privat virksomhed – som om den ikke er del af forvaltningen.«Organisationen DONG skal altså agere i flere fundamentalt forskellige systemer på én gang, systemer som ikke taler samme sprog.»Det skaber ’dobbelttale’ og et grundlæggende paradoks i mange hybridselskaber af denne type.«»Men når det går godt, plejer det at være en fordel,« påpeger Niels Åkerstrøm Andersen: »Det er jo f.eks. genialt at have en energivirksomhed af DONG’s størrelse, som faktisk også laver politik. DONG er en måde at afpolitisere energipolitikken på, så den ikke hele tiden render ind i lammende konflikter mellem partierne. Du har altså et selskab, som kan tænke rationelt omkring økonomi, men som også har adgang til det politiske system, hvis politik bliver en barriere for at agere økonomisk. Så hybridvirksomheder kan noget, som andre virksomheder misunder dem.«»Men når der så går konflikt i det, bliver det til gengæld meget svært at tøjle – konflikterne har det med at få deres eget liv.«Økonomi og moralDet er dét, DONG-konflikten udstiller.»Anskuer vi først DONG som en privat virksomhed, må lønningerne bestemmes af, om de kan betale sig. Det ville være grundlæggende uansvarligt af DONG ikke at betale den løn, der skal til for at sikre den arbejdskraft, man har brug for. Hvis det kan betale sig, så skal man da betale den løn,« siger professoren.Dét synspunkt forfægtes f.eks. i gårsdagens nummer af Ugebrevet Mandag Morgen, hvor chefredaktør Bjarke Møller skriver:»Man skal passe på med at blande moral og økonomi. Hvis en nøglemedarbejders indsats virkelig er af ekstraordinær strategisk vigtighed for virksomhedens fremtidige forretning, vil virksomheden også være klar til at hæve honoraret tilsvarende. Og det bør den også være klar til, selv om staten er hovedaktionær.«»En stor del af Jakob Baruël Poulsens lønpakke var bundet til hans præstationer, og de udeblev ikke. Han har været en afgørende drivkraft bag DONG’s imponerende fremskridt inden for vindenergi og bygning af havmølleparker. På det område er DONG’s omsætning og primære driftsresultat næsten tredoblet siden 2009. I lyset af denne milliardgevinst – og omkostningerne ved det tempotab, som DONG nu risikerer på grund af suspenderingen af Poulsen – var en fastholdelsesbonus i 20 millioner kroners-klassen næppe en dårlig investering,« mener Bjarke Møller, der påpeger, at et par af medlemmerne af DONG’s bestyrelse selv som topchefer i dansk erhvervsliv får lønninger, der er flere gange Anders Eldrups løn.»Så ingen af dem, mindst af alle bestyrelsesformanden, kan være i tvivl om, hvad det koster, hvis man vil sikre sig den høje performance på topposten og de strategiske nøgleposter, hvilket er afgørende, hvis man vil begå sig i det globale spil.«Jørgen Henningsen, senioranalytiker ved tænketanken European Policy Center, tidligere miljødirektør i EU-Kommissionen og selv for mange år siden ansat i naturgasselskabet DONG, fortæller, at situationen er gammelkendt i selskabet.»Tilbage i 1980’erne ansatte man i DONG oliegeologer, som fik en højere løn end den administrerende direktør. Det blev der snakket om, men ingen anfægtede, at der kunne være situationer, hvor man for at få de rette, nødvendige folk måtte betale sådanne lønninger. Der er måske noget usmageligt ved det, men der er ikke i sig selv noget, der kan begrunde en fyring – hvis man vil spise kirsebær med de store, må man agere på deres betingelser,« siger Jørgen Henningsen.SamfundsansvarlighedSå vidt DONG Energy anskuet som privat virksomhed. »Anskuet som offentlig virksomhed gennem ’offentligretten’ er det nogle helt andre kriterier, der gælder for løn, åbenhed m.m.,« siger Niels Åkerstrøm Andersen.»Man ser på, om lønnen er på niveau med eller meget højere, end det man giver i det offentlige, og så kan det godt ligne en alt for høj og ubegrundet løn.«Det er således den synsvinkel, som ledelsesantropolog og konsulent Karen Lisa Salamon anlægger.»Er det virkelig nødvendigt, at offentlige topchefer skal lønnes mindst lige så højt som private ditto? Er det så fordi, der ikke længere i sig selv er nogen stolthed eller samfundsansvarlighed forbundet med at yde en vigtig indsats for samfundets fælles nøgleinstitutioner? Er embedsmandsidealer, statstjenestemandsånd osv. definitivt døde og borte? Er det virkelig så svært at finde gode ledere for mindre eksorbitante lønninger? Det er en påstand, som igen og igen fremføres af interessenter, der ønsker at beskytte lederlønniveauet,« siger hun.Af samme grund efterlyser Karen Lisa Salamon regulær research i holdbarheden af argumenterne for de høje cheflønninger.»Der er en utrolig mangel på gennemsigtighed, hvad angår toplønninger. I andre skandinaviske lande kan man via skattesystemet se, hvad folk tjener – det kan man ikke i Danmark. Og ikke mindst i en krisetid, hvor den offentlige sektor beskæres, er det belastende for den offentlige retfærdighedsforståelse, når lønniveauer som DONG-chefernes kommer frem i lyset.«Niels Åkerstrøm Andersens konklusion er, at lønnens legitimitet »afhænger af iagttageren.«Mærkværdig bestyrelseSpørgsmål er, med hvilke øjne DONG Energys bestyrelse iagttager sagen.»Sådan en bestyrelse er i sig selv en mærkværdig ting. Dens funktion er at være en membran mellem det politiske og det økonomiske, men er bestyrelsen nu selv politisk eller økonomisk? Det ved jeg ikke, men man får jo på fornemmelsen, at der er mere på spil, end der siges,« anfører Åkerstrøm Andersen. »I starten valgte bestyrelsen at kommunikere meget simpelt ud,« siger han med henvisning til den kortfattede meddelelse om Eldrups fratræden efter ’gensidig aftale’.»Man valgte tavsheden som kommunikation, og derfor kom spørgsmålene: Er det her en kamp om noget andet end lønninger? Er det en kamp om to forskellige energipolitiske strategier eller hvad?«»Når en hybridorganisation så begynder at åbne for kommunikationen, er der ikke længere nogen kontrol over konflikten. Man aner ikke, om kommunikationen foregår i et retligt, politisk eller økonomisk sprog, og pludselig er der politik over det hele. Hvem repræsenterer disse bestyrelsesformænd, der sidder i et antal halvoffentlige virksomheder? De er politiske og ikke-politiske på én gang. Det er rigtig uklart,« siger Niels Åkerstrøm Andersen.Jørgen Henningsen synes tilsvarende, at meldingerne fra DONG Energys bestyrelsesformand er svært gennemskuelige.»Det forhold, at en medarbejder efter bestyrelsesformandens opfattelse er blevet overbetalt, er efter min mening ikke en grund til øjeblikkelig fyring af den administrerende direktør. Man kan med god ret spørge, om der er noget, vi ikke har fået at vide. Herunder om den samlede bestyrelse har sikret sig den nødvendige, løbende indsigt i regnskaberne og lederlønningerne? Hvad har bestyrelsen i virkeligheden gjort for at varetage sit ansvar?«
