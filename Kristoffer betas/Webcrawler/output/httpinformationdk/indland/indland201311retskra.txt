Retskrav skal sikre ældre mod spareivrige kommuner
Det vil ikke i sig selv være et anslag mod det kommunale selvstyre at give ældre minimumsrettigheder, sådan som Enhedslisten foreslår under finanslovsforhandlingerne, vurderer ekspert. Som loven er nu, har kommunerne ret til at fjerne service af sparehensyn
De ældre får ret til to bade om ugen, siger regeringen, og afsætter en milliard til de ældre om året. Men Enhedslisten vil have det skrevet ind i Serviceloven, så kommunerne ikke løber fra løftet
 Arkiv


 
	Ældre skal minimum have krav på to ugentlige bade, en gang almindelig rengøring hver 14. dag og en årlig hovedrengøring. De krav har Enhedslisten gennem flere uger fremført ved forhandlingsbordet i Finansministeriet, når partiets topfolk har været på besøg hos finansminister Bjarne Corydon (S), økonomi- og indenrigsminister Margrethe Vest-ager (R) og skatteminister Holger K. Nielsen (SF) for at diskutere rigets finanser for 2014.Men regeringen vil ikke skrive Enhedslistens ønsker ind i aftaleteksten som lovkrav over for kommunerne, selv om Enhedslisten ønsker, at minimumstandarderne skal skrives ind i Serviceloven.

	Ifølge lektor ved Aalborg Universitet, John Klausen, som har forsket i rettigheder til hjemmehjælp, findes der ingen regulering af kommunernes serviceniveau over for modtagerne af hjemmehjælp. Eksempelvis viser en dom fra Højesteret fra maj i år, at kommunerne kan fjerne tildelt hjemmehjælp med den begrundelse, at kommunen skal spare.

	»Højesteret slog i foråret fast, at kommunerne har ret til et betydeligt skøn, når den skalvurdere, dels hvor stort et behov en person skal have, før kommunen tildeler hjælp, og dels hvor meget hjælp personen derefter skal tildeles. Som serviceloven er i dag, har kommunerne meget vide rammer for fastsættelse af serviceniveauet. Servicelovens mindstekrav er meget lave,« siger John Klausen.

	I 2010 skar Køge Kommune i 87-årige Minna Jørgensens hjemmehjælp og fjernede den 77-årige Svend Erik Hansens bevilling til halvanden times hjemmehjælp hver anden uge, som han i første omgang havde fået tildelt efter et længere sygdomsforløb.

	Det fik Ældre Sagen til at føre en sag mod Køge Kommune på vegne af de to borgere, men både Landsretten og Højesteret anerkendte kommunens ret til at fjerne den visiterede ydelse med den begrundelse, at kommunen havde foretaget grundige, konkrete og faglige vurderinger af de to ældres behov, inden den skar i hjælpen.

	Undervejs i forhandlingsforløbet mellem Enhedslisten og regeringen er det kommunale selvstyre blevet brugt som en af årsagerne til, at regeringen ikke har ønsket at imødekomme Enhedslistens ønske. Men det argument er ifølge John Klausen ikke nødvendigvis holdbart.

	»I dag er serviceniveauet langt fra det samme i alle kommuner. Rent teknisk er der ikke noget til hinder for, at man laver lovgivning med generelle kvalitetsstandarder, herunder også mindstestandarder. Det er et politisk valg. Risikoen er dog, at sådanne standarder let kan blive normen uanset, at behovet hos den enkelte er større eller mindre. Eksempelvis kan behovet for, hvor hyppigt der skal gøres rent, være meget forskelligt for to personer, der ikke selv kan udføre opgaven,« siger John Klausen.

	Olav Felbo, chefkonsulent i Ældre Sagen, erkender, at Ældre Sagens nederlag i Højesteret har forstærket interesseorganisationens ønske om at få indført minimumstandarder som et retskrav.

	»Køge-dommen viste med al ønskelig tydelighed, at lovgivningen ikke indeholder nogen som helst stopklods mod, at kommuner fjerner service fra svage mennesker med henvisning til økonomien. Kan det virkelig være rigtigt, at lovgivningen er så elastisk og så svag, at man kan tilsidesætte behov ud fra økonomiske hensyn,« spørger Olav Felbo retorisk. Højesteret gav Køge Kommune medhold med stemmerne tre-to.

	»På grund af de nedskæringer, der sker på plejeområdet, vil det være godt, hvis der kommer en eller anden form for sikkerhedsnet, så der bliver lagt minimumsgrænser for, hvor meget der kan skæres i folks hjælp. Desværre er vores erfaringer med puljer på området meget dårlige. Vi har simpelthen svært ved at forklare, hvor de penge er endt henne. Derfor vil det kun være positivt for dem, der modtager pleje, at de får et krav, som kommunerne skal leve op til,« siger Olav Felbo.

	Han understreger dog, at det er væsentligt, at minimumstandarderne bliver formuleret som et tilbud, så ingen bliver tvunget til at modtage noget, de ikke ønsker.

	Ligesom skolebørn og syge

	Ifølge Ældre Sagens opgørelser er cirka halvdelen af landets 98 kommuner allerede på det niveau for pleje og rengøring, som Enhedslisten foreslår, mens det kun er ganske få kommuner, som ligger over den foreslåede standard. Det drejer sig ifølge Ældre Sagen om fire-fem kommuner.

	Hos FOA, som organiserer de ansatte i ældresektoren, mener forbundsformand Dennis Kristensen, at det er rimeligt, hvis ældre også får rettigheder til velfærd, ligesom skolebørn og syge har det.

	»Vi har behandlingsgaranti på sygehusene og et loft over klassekvotienten i skolerne, så vi sikrer et vist serviceniveau over for de syge og vores børn. Det kan vi også gøre for vores ældre. Vi har oplevet besparelse på besparelse i kommunerne, og derfor kræver det en minimumstandard, hvis man virkelig vil sikre området et kvalitetsløft,« siger Dennis Kristensen.

