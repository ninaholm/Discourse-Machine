Virkeligheden til re-eksamen
Afslutningsdebatten i Folketinget bød først og fremmest på en genopførsel af gamle diskussioner om, hvordan velfærdsstaten i virkeligheden har det
Socialdemokraternes formand Helle Thorning- Schmidt kaldte i går ved Folketingets afslutningsdebat regeringens valgløfter om flere penge til service og renovering af nedslidte kommunale bygninger for et kæmpe bluffnummer


 Det var med politisk ordfører Inger Støjbergs (V) ord eksamenstid i Folketinget i går, da partierne gennemheglede hinanden i årets pensum til afslutningsdebatten. 
Men den eksamen var først og fremmest en reeksamination i gamle diskussioner. Oppositionen var især interesseret i at rette blikket på situationen ude i de økonomiforhandlende og strejkeramte kommuner - og debatten handlede især om at overbevise hinanden - med tal og eksempler - om, hvor slemt eller godt, det egentlig står til i velfærdsstaten Danmark.
"Det er det forsømte forår - endnu engang", sagde de radikales tidligere økonomiminister Marianne Jelved - og Socialdemokraternes formand Helle Thorning- Schmidt beskyldte regeringen for at løbe fra de valgløfter om ved siden af skattelettelserne også at finde flere penge til service og renovering af nedslidte kommunale bygninger. 
"Det var dengang. Nu viser løfterne sig at være et kæmpe bluffnummer ", sagde hun og malede et billede, hvor investeringerne i den danske velfærdsstat er gået i stå, kommunerne er økonomisk lammede og velfærdsmedarbejderne flygter.
Flere penge til kommuner
Også SF-formand Villy Søvndal krævede flere 'nye penge' til kommunerne i de igangværende økonomiforhandlinger. Han henviste bl.a. til regeringens kvalitetsfond, der skal tilføre kommunerne 50 milliarder til nybyggerier over de kommende ti år - men som man næste år har valgt at slække på indfasningen af på grund af den ophedede økonomi.
"Det er smart, når man har ti-årige planer og fire-årige valgperioder. Så kan man gå til valg på præcis det samme næste gang uden at have løftet en finger", sagde han.
Regeringspartierne konstaterede derimod, at der aldrig er investeret så mange milliarder i velfærd som nu. 
"Det er faktuelt forkert, når man siger, at det er historisk lav vækst i kommunerne", sagde Venstres finansordfører Peter Christensen, og de konservatives politiske ordfører Henriette Kjær konstaterede, at "der flyver myter rundt i salen" om, hvor grelt det egentlig står til ude i kommunerne.
"Og hvis vi bare vælter penge ud, så stiger lønningerne og priserne også. Det er ikke lige, hvad vores økonomi har brug for," sagde hun.
Knæfald for terroren
Sådan fortsatte diskussionerne om, hvordan velfærdsstaten har det i virkeligheden - til tider akkompagneret af råb og slagsange fra strejkende pædagoger, der gik i kæde rundt om Christiansborg. 
Regeringspartierne og Dansk Folkeparti var under debatten især interesserede i at gå oppositionspartierne på klingen i værdidebatten og udenrigspolitikken.
Med et tydeligt hint til Margrethe Vestagers udtalelser i sidste uge, slog statsminister Anders Fogh Rasmussen fast, at "når terroristerne smider deres bomber, er det helt afgørende, at vi står sammen om at afvise deres krav" - og Dansk Folkepartis Pia Kjærsgaard gik endnu videre.
"Et fantastisk og egentlig et uhyggeligt knæfald for terrorister udtalt af en dansk politisk leder", betegnede hun Vestagers udtalelser.
Margrethe Vestager afviste derimod reaktionerne på hendes udtalelser som overdrevet. Hun havde reageret på udtalelser fra Dansk Folkepartis Søren Espersen om, at Danmark nu står sammen med Israel og USA.
"Danmark er hverken Israel eller USA, når det kommer til udenrigspolitik," sagde hun - og beskyldte regeringen og Dansk Folkeparti for at bruge kritikken til at dække over reelle uenigheder om, hvordan Danmarks interesser bedst bliver varetaget. 
Afslutningsdebatten rykkede også en afstemning om EU-forbeholdene et lille skridt nærmere. Anders Fogh Rasmussen lovede i sin tale, at regeringen vil melde ud om en afstemning i begyndelsen af august - når en redegørelse om forbeholdene fra Dansk Institut for Internationale Studier er klar.


