3F undrer sig over dagpengeudspil fra S
Formanden for 3F Poul Erik Skov Christensen undrer sig over, at S ikke har drøftet forslag om at ændre ved dagpengesystemet med fagbevægelsen


 Landets største fagforbund, 3F, var ikke på forhånd orienteret om, at Socialdemokraterne gerne vil ændre i dagpengesystemet. Det er ellers er et absolut kerneområde for LO-fagbevægelsen, men forbundsformand Poul Erik Skov Christensen kendte søndag kun tankerne fra aviserne.
"Jeg er ikke blevet informeret. Og det kommer bag på mig. Det er besynderligt, men det er jo så den tid, vi lever i. Og vi er jo heller ikke forpligtede til at fortælle Socialdemokraterne, når vi har kontakt med andre partier," siger Poul Erik Skov Chris-tensen til Ritzau.
Forsig kommentar 
Forbundsformanden tog forleden haglgeværet frem og skød tanken om at afkorte dagpengeperioden ned, da afsenderen hed statsminister Anders Fogh Rasmussen (V). 
Lørdag luftede Socialdemokraternes arbejdsmarkedsordfører Thomas Adelskov imidlertid et forslag om at give lønmodtagerne mulighed for selv at vælge en kortere dagpengeperiode, hvis ydelsen til gengæld sættes op. Poul Erik Skov Christensen er meget forsigtig med at kommentere Socialdemokraternes udspil.
"Jeg tør ikke bakke op om det, for jeg aner ikke en dyt om indholdet bortset fra det, som står i aviserne," siger han og ærgrer sig over Socialdemokraternes enegang.
"Vi kunne sagtens have afklaret tvivl og indhold på forhånd. Men der er ikke længere den tætte kontakt mellem os og Socialdemokratiet. Og det tror jeg også gælder andre forbund end os," siger Poul Erik Skov Christensen.
 Han er enig med Thomas Adelskov i, at dagpengesystemet ikke er attraktivt nok for en lang række lønmodtagere, fordi dækningen er for lav. Blandt andet svarer dagpenge for mange 3F medlemmer blot til 50-70 procent af den almindelige løn. Men det er delikat at ændre ved systemet, advarer 3F-formanden.
"Det er med megen omtanke, at man skal pille ved et system, der hviler på solidaritet, og hvor de stærke er med til at løfte de svage."
Heller ikke hos et andet af de toneangivende LO-forbund Dansk Metal vil man kommentere indholdet af S-forslaget, før man kender indholdet mere detaljeret. 
ritzau


