Bertel Haarder, den svenske konge og demokratiet
På dagen hvor det første, moderne 'Folkemøde' skydes i gang på Bornholm, afviser initiativtager og indenrigsminister Bertel Haarder anklager om demokratisk underskud. Han udpeger til gengæld mediernes fokus på personer som årsag til demokratiets krise


 Havde nogen troet, at 'Folkemødet', der i dag skydes i gang i Allinge på Bornholm, skulle være et forsøg på at redde, retablere eller genopfinde den demokratiske deltagelse i Danmark, så tager de fejl.
Ifølge manden, der for godt et år siden i Visby under den traditionsrige, svenske politikfestival, Almedals-ugen, i noget nær euforisk tilstand satte sig for at skabe noget lignende herhjemme, har det danske demokrati det bedre end nogensinde.
Støvede universitetsfolk, vrede oppositionspolitikere magtesløse organisationer og magtliderlige medier har godt nok haft travlt med at kritisere alt fra korte høringsfrister over skarp blokpolitik til gentagne forsøg på at indskrænke indsigten i offentlige handlinger.
Men når indenrigs- og sundhedsminister og initiativtager til 'Folkemødet', Bertel Haarder, skal pege på et område, hvor det er gået tilbage for demokratiet, mener han paradoksalt nok, at det har at gøre med for meget åbenhed, og peger helt aktuelt Sverige.
»På visse måder mener jeg, at vi har fået en beklagelig åbenhed. Medier mener, deres egen frihed til at bringe alt, de har lyst til, er demokratiets kerne. Jeg medgiver, at retten til at gøre det er demokratiets kerne, men en hetz som den, vi ser mod den svenske konge for tiden, det var utænkeligt tidligere. Og det er bestemt ikke nogen gevinst for demokratiet. Tværtimod,« siger han.
For de uindviede er det den svenske presses pågående historier om Kong Carl Gustafs påståede mafiøse forbindelser og hang til bl.a. glædespiger og druk, der irriterer Bertel Haarder.
»Jeg kan slet ikke forstå, at de historier overhovedet er relevante for noget som helst,« siger han.
Grunden til, at han fremhæver den svenske konge, er, at han mener, at tendensen er den samme i Danmark, hvor blandt andre den Socialdemokratiske leder, Helle Thorning-Schmidt, Konservatives Henriette Kjær og Lene Espersen er blevet trukket igennem sager, hvor privatpersonen har været i fokus.
»Der bringes sladderhistorier til torvs, og f.eks. er Lene Espersen blevet helt urimeligt hængt ud, og jeg vil påstå, at den megen sladder i medierne skader demokratiet, for samtidig med at man fokuserer så meget på personerne, fjerner man fokus fra sagen,« siger han.
Festligt supplement
Han har det som en ambition at gøre mediernes personfokus til et tema under 'Folkemødet', der løber over de kommende, fire dage, og trods status som et helt nyt fænomen har lokket alt, hvad kan gå og stå af politikere og andre magtmennesker til Bornholm, hvor hundredvis af debatter og andre arrangementer venter både deltagere og besøgende borgere.
Men ellers handler det altså ikke om at kompensere for et demokratisk underskud generelt, men mere om at skabe et festligt supplement.
»Jeg ved godt, der er en strid om høringer, og det arbejder justitsministeren med, men i den tid jeg har været i politik, har jeg oplevet mere og mere åbenhed. Borgere kan følge med i udvalgs-møder, samråd og høringer, og i Danmark har vi generelt meget kort fra borgere til ledere.«
Hvad skal vi så bruge Folkemødet til?
,»Jamen, jeg var i Visbys gader sidste år og syntes på en eller anden måde, at det var et pæredansk arrangement. Det var folkeligt i ordets bedste forstand  elite møder bredde. Jeg savnede bare lidt kultur, sang og foreningsaktiviteter, men det får vi forhåbentlig på Bornholm.«
Men hvad skal vi få ud af det?
»At de politiske repræsentanter er i dialog med borgere, organisationer og repræsentanter er folkestyrets kerne. Vi har været gode til at reagere på borgeres signaler, men man skal jo ikke kun rende rundt efter folkestemmen, men også være i dialog og turde gå foran flokken. Og Allinge bliver nu dialogens hovedscene i fire dage, og forhåbentlig får man lidt mere frisprog, end vi ser det til dagligt.«
Er det særligt folkeligt at lægge det på Bornholm  endda inden der kommer turister?
»Det gode ved at være på Bornholm er, at man ikke kan komme væk. Man er prisgivet, og det giver helt anderledes muligheder for dialog og møde. Og det er i hvert fald mere folkeligt at møde tusindvis af mennesker på Bornholm, end det der foregår på Christiansborg og i ministerkontorerne.«
Nye roller
Og så ser Haarder altså frem til at diskutere mediernes personfokus. Han nævner ikke, at hans eget temperament  udstillet i tv-indslag et par gange  har fået mere opmærksomhed end hans politik på det seneste, men bl.a. glæder han sig til at deltage i et arrangement, hvor politikere interviewer journalister. Her skal Haarder tage sig kærligt af Politikens chefredaktør, Bo Lidegaard.
»Det er en smaddergod idé med noget meget  grundtvigiansk over sig. Grundtvig havde jo en idé om en gang om året at lade de studerende afhøre professorerne, og nu kan vi så forhåbentlig en gang om året få lov til at afhøre journalister. Og jeg har ikke tænkt mig at spørge Bo Lidegaard om hans privatliv, men om han  der jo har skrevet en biografi om Jens Otto Krag  synes, at Danmark var mindre demokratisk på Krags tid, hvor det jo var utænkeligt at skrive om politikere, som man ser det i dag,« siger han.


