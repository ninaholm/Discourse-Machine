En landsdækkende tendens
Det er ikke kun i Aarhus, at socialrådgiverne har svært ved at leve op til kravene for at hjælpe de aktivitetsparate unge, lyder det fra Dansk Socialrådgiverforening


 Over et halvt år efter, at regeringens kontanthjælpsreform trådte i kraft, oplever socialrådgivere i mange af landets kommuner problemer med manglende ressourcer til de aktivitetsparate unge.
»Vi hører fra rigtig mange tillidsfolk, at den indsats, der skal i gang med de aktivitetsparate unge, endnu ikke er ikke kommet i gang,« siger Majbrit Berlau, formand for Dansk Socialrådgiverforening.
»Det er ret alvorligt, at man ikke lever op til kravene. Reformen er langtfra implementeret og slet ikke til dem, der har det største behov. Det nytter ikke noget, at der står en masse fine ord i loven, men at handlingen udebliver. For så får de unge ikke en chance for at klare sig bedre. Det er helt urimeligt,« siger Majbrit Berlau, der opfordrer beskæftigelsesminister Mette Frederiksen (S) til at holde godt øje med kommunernes indsats på området.
I juni lavede Dansk Socialrådgiverforening en intern undersøgelse, der viste, at 22 procent af de adspurgte socialrådgivere vurderede, at tilbuddene til de aktivitetsparate unge var mangelfulde eller meget mangelfulde. 18 procent svarede, at de slet ikke eller dårligt kunne udføre en helhedsorienteret indsats. Majbrit Berlau understreger, at det i visse kommuner går fint med at implementere reformerne.
»Det kan godt lade sig gøre, men det kræver vilje hos politikerne. Kommunerne fattes jo penge og skal prioritere benhårdt, men når man kan se, at man ikke følger loven, så må man gøre noget.«

