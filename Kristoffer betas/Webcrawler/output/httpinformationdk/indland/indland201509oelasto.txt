Ø og LA: Stop teleselskabernes ulovlige overvågning
Teleselskabernes omfattende overvågning af almindelige borgere skal stoppes. Det kræver Liberal Alliance og Enhedslisten. Sidstnævnte stiller nu spørgsmål til justitsministeren


 Fra flere sider af det politiske spektrum kritiseres mobilselskabernes ulovlige overvågning af deres kunder, som Information afdækkede i går.
»Den enkeltes privatliv er afgørende for et demokratisk samfund, og det skal vi værne om. Derfor er det under ingen omstændigheder i orden, at teleselskaberne overvåger deres kunder ved at holde øje med, hvor de befinder sig,« siger Liberal Alliances retsordfører Simon Emil Ammitzbøll.
Han fortsætter:
»Teleselskaberne må stoppe den ulovlige overvågning omgående, for det er en klar krænkelse af privatlivets fred, og det er helt uacceptabelt. Borgernes privatliv er under pres i disse år, og derfor skal vi være på vagt, hver gang det private rum bliver brudt.«
EL.: Ministeren har et ansvar
Samme melding kommer fra Enhedslistens retsordfører Pernille Skipper.
»Det er problematisk af to årsager: først og fremmest, fordi det med al sandsynlighed er ulovligt. Sekundært fordi der er tale om minutiøs overvågning af almindelige borgere, der ikke er mistænkt for lovovertrædelser,« siger Pernille Skipper.
Hun vil have justitsminister Søren Pind (V) på banen.
»Vi kræver en reaktion fra ministeren. Derfor kommer der skriftlige spørgsmål til ham, og så må vi have et samråd, hvis det er nødvendigt. Når loven bliver brudt, så har han et ansvar for at reagere, uanset om det er borgere eller teleselskaber, der gør det.«
Det har ikke været muligt at få en kommentar fra justitsministeren.
En presserådgiver i ministeriet henviser til, at der på grund af flygtningesituationen er ’ekstraordinært travlt’.
Socialdemokraternes retsordfører Trine Bramsen og Dansk Folkepartis ditto Peter Skaarup havde heller ikke tid til at kommentere teleselskabernes ulovlige overvågning.

