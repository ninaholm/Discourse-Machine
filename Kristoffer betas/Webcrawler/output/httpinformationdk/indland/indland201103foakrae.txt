FOA kræver individuel indﬂydelse
FOA’s formand, Dennis Kristensen, mener, at fagbevægelsen skal kræve mere individuel indflydelse. Det nye samarbejde om ny velfærdsledelse er et skridt videre fra det kollektive til det individuelle, siger han


 Udviklingen i det moderne arbejdsliv stiller fagbevægelsen over for nogle nye udfordringer, mener FOA’s formand, Dennis Kristensen.
»I dag handler faglig kamp ikke kun om løn, det er lige så vigtigt at have lov til at være selvstændig på sit arbejde, og det har skabt et nyt område for fagbevægelsen,« siger han.
– For nogle år siden var I på barrikaderne for højere løn. Nu vil I udvikle nye ledelsesmetoder. Er I gået væk fra den klassiske faglige kamp?
»I dag skal man gå på to ben. Det ene ben er fagbevægelsens klassiske kerneopgaver såsom løn. Det nyere ben er, at vi ikke bare sælger vores arbejdskraft, men at vi kræver, at demokratiet fortsætter ind gennem fabriksporten, og at man som lønmodtager får lov at bruge sit hoved og skabe mening i sit arbejdsliv.«
– Men det er vel ikke så nyt. Demokrati på arbejdspladsen har jo altid været en venstrefløjsparole? 
»Ja, tilbage i halvfjerdserne havde vi et krav om ØD – økonomisk demokrati. Men det var et krav om kollektiv demokrati. Nu kræver vi individuel indflydelse. Det her er i virkeligheden skridtet videre fra det kollektive til det individuelle.«
Satser på samarbejde
– Det nye er vel, at I vil søge det mål sammen med CBS, er det ikke lidt sjovt?
»Vi tror på, at det her kræver folk, der i forvejen har en videnskabelig tilgang. For det kræver, at vi betræder nye veje, og man skal aldrig forkaste folk, der videnskabeligt og professionelt har forstand på området. Vores medlemmer har forstand på den praktiske dagligdag, og CBS ved noget om ledelse og velfærd. Det er en styrke at kombinere de to.«
– Det her er et samarbejde mellem staten, KL, CBS, UCC og FOA. Det lyder helt korporatistisk?
»Der er to grunde til, at samarbejdet med staten kom på banen. Det ene er, at tidligere statsminister Anders Fogh Rasmussens kvalitetsreform udviklede sig til at handle om ledelse. Det gav os mulighed for at fremføre vores argument om, at der er stor forskel på ledelse i et ministerium og så hos gartnerformanden eller den lokale leder af hjemmeplejen. Og så havde De Konservative lige en periode, hvor de besluttede sig for at elske de offentligt ansatte, og det fik vi så glæde af. Den er vist overstået igen.«
– New public management, der jo har givet den offentlige sektor så store problemer, er jo for en stor dels vedkommende udklækket på business schools rundt omkring. Nu samarbejder I så med en business school om at finde løsninger. Risikerer I ikke at skabe nye problemer? 
»Vi er nu ret fortrøstningsfulde, men både fagbevægelsen og universiteterne kan jo tage fejl. Men lige nu er vi glade for, at det rykker.«
– Vil du kalde jeres fremgangsmåde venstre-orienteret?
»Kun hvis det er venstreorienteret, at de ansatte skal have lov at styre deres eget arbejdsliv. Basalt set handler det om, at voksne mennesker skal have mulighed for at have et arbejde, der giver mening,« siger Dennis Kristensen
– Men kan man ikke i kampen for at skabe frie medarbejdere risikere at lade dem i stikken?
»Jo, det er ikke meningen, at ledelsen skal forsvinde i den blå luft, men at vi har rigtig stor fokus på, at vi som ledelse sørger for, at vi kan sparre med folk, så ingen efterlades alene,« siger Dennis Kristensen.

