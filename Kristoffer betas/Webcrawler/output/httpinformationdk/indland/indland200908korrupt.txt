Korruption, løgn og au pair-piger
Bag Danmarks voksende import af filippinske au pair-piger gemmer sig fusk med udrejsetilladelser, korruption og gældsfælder. Venstres ordfører nedtoner problemerne og kritiseres af forbløffede fagfolk for at tale usandt om au pair-pigernes rettigheder
Urimeligt. Det er dybt forkert og sætter os i en meget ubehagelig situation, at vi skal begå ulovligheder for at komme til Danmark. Det burde ikke være sådan, for danske politikere og familier vil jo gerne have vores arbejdskraft, siger Melyn Edvars.


 25-årige Melyn Edvars kunne kun blive au pair-pige i Danmark, fordi hun brød Filippinernes udrejseforbud. Hun lånte 1.300 kroner og lagde dem i en lille, hvid konvolut. Med den bestak hun en embedsmand og fik i strid med filippinsk lovgivning stempler og tilladelse til at passere udrejsekontrollen i lufthavnen i Filippinerne. Således overtrådte hun det filippinske udrejseforbud og gjorde sig skyldig i at betale korruption. Disse metoder har i et helt årti været kutyme for filippinske au pair-piger, der tager til Danmark.
Som den første står Melyn Edvars frem og fortæller om ulovlighederne. Hun begik dem på sin vej mod Danmark i 2006. I lang tid var hun nervøs for, om hendes brud på udrejseforbuddet og bestikkelsen ville blive afsløret. Hun frygtede, at hun ville blive sendt tilbage til Filippinerne uden at have fået tjent nok til at afdrage sin gæld.
»Det er dybt forkert og sætter os i en meget ubehagelig situation, at vi skal begå ulovligheder for at komme til Danmark. Det burde ikke være sådan, for danske politikere og familier vil jo gerne have vores arbejdskraft,« siger Melyn Edvars, der i dag er gift med en dansk mand og bor i København.
Flere tusinde danske værtsfamilier inviterer filippinske au pair-piger til landet og skaber dermed grobunden for korruptionen i Filippinerne. Omfanget af filippinske au pair-piger i Danmark er tidoblet siden 1999 og fortsat stigende. Alene i 2008 blev der udstedt 2.163 opholdstilladelser til filippinske au pair-piger. Dermed dominerer fattige og arbejdsomme filippinere i dag den danske au pair-ordning, som oprindeligt var tiltænkt kulturel udveksling og blev brugt af europæiske og amerikanske piger. For filippinerne handler det om penge. Ordningen ses af mange filippinere som en attraktiv mulighed for at tjene en god løn efter filippinske forhold. Det til trods for, at deres land forbyder dem at rejse ud til europæiske au pair-ordninger, og at det derfor er nødvendigt at bestikke sig ud af landet.
Kender ikke omfanget
Korruptionen finder sted, erkender Venstres udlændingeordfører Karsten Lauritzen. Men en hurtig politisk indgriben over for korruptionen og dens følger vil være en overreaktion, mener han.
»Vi ved ikke i hvilket omfang bestikkelsen foregår. Derfor er det usagligt at lukke for au pair-ordningen nu,« siger han.
Fra august skal 22-årige Christy være au pair ved en dansk værtsfamilie. Af frygt for at få problemer med myndighederne optræder hun under opdigtet navn, men redaktionen kender hendes identitet. Hun forlader sin toårige søn og sin mand i Filippinerne.
»Det er muligheden for at tjene penge og give min søn en uddannelse og en god fremtid, der får mig til at forlade dem,« siger hun og fortæller, at hun har måttet låne penge til både flybilletten og bestikkelsen.
»Jeg er nødt til at betale bestikkelsen. Ellers får jeg ikke lov til at rejse ud,« siger hun og oplyser, at hun er heldig at have forbindelse til en embedsmand, som kan hjælpe hende for blot 1.300 kroner i bestikkelse.
Der har været eksempler på bestikkelse fra 900 til 9.000 kroner. Oftest ligger beløbet mellem 1.700 og 2.900 kroner. Oplysningerne fik antropolog og ph.d. Helle Stenum, da hun for to år siden lavede en interviewundersøgelse blandt 21 filippinske au pair-piger i Danmark. En typisk filippinsk månedsløn ligger på 900 kroner. Bestikkelsen udgør derfor en stor sum for fattige filippinere, og Den Filippinske Forening i Danmark er bekymret over, at filippinere må bestikke sig vej til Danmark.
»Bestikkelsen gældsætter fattige mennesker og kan være årsag til, at de finder sig i urimelige forhold hos værtsfamilier, fordi de er tvunget til at arbejde gælden af,« siger jurist Wesley Valdez fra den filippinske forening.
Opfordrer til dialog
Af frygt for, at au pair-pigerne bliver behandlet dårligt, forbyder den filippinske regering udrejse til au pair-ordningerne i hele Europa. Men de fleste lande gør som Danmark og ignorerer forbuddet. Mange værtsfamilier i Europa gøder dermed korruptionen hos den filippinske udrejsekontrol og gør det muligt for korrupte filippinske embedsmænd at tjene tykt på au pair-ordninger.
Integrationsminister Birthe Rønn Hornbech (V) er bekendt med forbuddet, oplyste hun i et svar til Folketingets Arbejdsmarkedsudvalg den 30. maj, 2008. Alligevel udsteder hun fortsat opholdstilladelser til filippinske au pair-piger. Det står i modsætning til Sverige, som er holdt op.
Rønn ønsker ikke at lade sig interviewe om, hvad Danmark vil stille op med korruptionen i tilknytning til au pair-ordningen, og hvorfor regeringen ikke har gjort som i Sverige.
Det er umuligt at fastslå, hvor mange millioner korruptionen i alt løber op i, da korruption i sin natur er en lyssky affære, der ikke føres officielt regnskab med. Ifølge Venstres udlændingeordfører kan det ikke betale sig, at Danmark går i dialog med Filippinerne.
»Det bliver svært for et lille land som Danmark at få Filippinerne til at ændre lovgivningen. Den er jo møntet på hele Europa,« siger Karsten Lauritzen.
Helle Stenum opfordrer den danske regering til at gå i dialog med den filippinske regering om de problemer, som au pair-pigerne havner i på grund af landenes uenigheder.
»Under alle omstændigheder er dialog mellem lande med relationer en god ting og særligt i denne situation, hvor unge kvinder havner i en meget sårbar position,« siger hun.
Melyn Edvars kom til Danmark i 2006 og har siden mødt mange filippinske au pair-piger i landet. Ifølge hende er det stort set alle, der har måttet betale bestikkelse. I interviewundersøgelsen foretaget af Helle Stenum fortalte samtlige af de, som rejste direkte fra Filippinerne til Danmark, at de måtte betale bestikkelse. Hun betegner derfor bestikkelsen som 'kutyme'.
Men ifølge Venstres ordfører kan filippinere komme til Danmark som au pair uden at betale bestikkelse.
Ansøgninger
»Så vidt jeg ved, kan man godt få lov til at tage af sted til Europa som au pair, hvis man sender en ansøgning til de filippinske myndigheder først,« siger Karsten Lauritzen og leverer dermed en løsning på bestikkelsesproblemet: Pigerne kan ganske simpelt skrive sig ud af det.
Men Venstres ordfører taler usandt, vurderer flere.
»Den filippinske regering har jo forbudt filippinere at tage til Europa som au pair. Så man kan ikke bare sende et brev til regeringen og så få lov til det alligevel. Det er jeg helt sikker på,« siger Helle Stenum.
Den Filippinske Forening i Danmark er også forbløffet over Venstre-ordførerens udtalelser.
»Jeg er aldrig stødt på den oplysning. Heller ikke hos de danske myndigheder,« siger Wesley Valdez, der i foreningen har rådgivet mange af au pair-pigerne og i sit job som advokatfuldmægtig desuden været bistandsadvokat for flere af dem.
Hvis ansøgningsmuligheden eksisterer, som Venstres ordfører fortæller, mener Valdez, at det er på tide at sprede budskabet til organisationer, som rekrutterer au pair-pigerne.
Massiv fattigdom
I en utæt bolig i Quezon City i Filippinerne sidder 22-årige Jobelle Garcia med sin syge, 17 måneder gamle datter på sit skød. Jobelle har endnu ikke fundet en dansk værtsfamilie, men hun er parat til at forlade datteren og sin mand i nogle år for at tjene penge i Vesten. Hun er også klar til at betale bestikkelse til de filippinske myndigheder, hvis hun en dag bliver tilbudt en plads som au pair i Danmark.
»Jeg vil gøre alt, hvad jeg kan for at komme af sted. Det er det eneste, som kan give os nok penge til en værdig fremtid,« siger hun og fortæller, hun ikke har fundet penge til at tage sin datter til lægen til trods for, at datteren har haft feber i flere dage.
Det er massiv fattigdom og ringe fremtidsudsigter, som får pigerne til at søge mod Danmark og får dem til at acceptere bestikkelse, fortæller Stella P. Go, professor i migration ved De La Salle Universitet i Filippinerne. Familier fra fattige egne sælger deres dyr og marker for at få råd til at sende deres døtre til Europa. Nogle låner penge til ågerrenter og har store vanskeligheder ved at betale pengene tilbage, fordi deres datter ikke sender nok penge hjem fra udlandet.
Udbredelsen af bestikkelse og gældsfælder i forbindelse med den danske au pair-ordning har ingen hidtil kortlagt. Men hvis fattige kvinder havner i gældsfælle, er det et problem, mener Venstres udlændingeordfører. Han vil dog tidligst om et år overveje en lukning af au pair-ordningen. På det tidspunkt vil en ny statsfinansieret rådgivningstelefonlinje ifølge ordføreren have opsamlet viden om bestikkelsens omfang.
»Med den vil vi få indblik i, hvor stort problemet er. Hvis det viser sig, at det er normalt at betale bestikkelse og havne i en gældsfælde, så må vi overveje samme løsning som Sverige,« siger Karsten Lauritzen og tilføjer:
»Men det er nu ikke mit indtryk, at omfanget er stort.«
En midlertidig opgørelse fra Udlændingeservice viser, at den massive tilstrømning af filippinske au pair-piger til Danmark fortsætter i 2009.


