’Skal vi ikke uddanne verdens bedste håndværkere?’
Reformen af erhvervsuddannelserne indeholder gode elementer, men er blottet for visioner, mener Helga Mathiassen, der selv er tømrerelev. Hun efterlyser mere fokus på fremtidens udfordringer og mindre snak om karakterer
 
	Den nye erhvervsskolereform skal gøre det mere attraktivt at tage en erhvervsuddannelse som f.eks. tømrer. Men så længe underviserne ikke er mere engageret, hjælper det ikke at fokusere på eleverne, mener en erhvervsskoleelev


 
	Erhvervsskolereformen, der sent mandag blev vedtaget af alle Folketingets politiske partier undtagen Enhedslisten, har til formål at øge andelen af elever på erhvervsuddannelserne fra 20 til 25 procent inden 2020. Derfor indføres der i fremtiden adgangskrav for at sikre flere stærke elever og mindre frafald.

	Men den logik forstår Helga Mathiassen ikke. Hun er selv tømrerelev på andet år, fagligt aktiv i 3F’s ungdomsafdeling for byggebranchen, og mener ikke, at adgangskrav er en del af løsningen.

	»På den ene side har vi et kontanthjælpssystem, der presser folk ind på erhvervsskolerne som en sidste mulighed. På den anden side vil man nu sætte adgangskrav op for dem, der er motiverede til at tage en uddannelse. Jeg synes ikke, at det giver mening,« siger Helga Mathiassen, der mener, at politikernes fokus på karakterer er forkert.

	»Især er det helt absurd, hvis man samtidig vil indføre skrappere adgangskrav til gymnasierne. Man sender jo et signal om, at dem, der ikke er gode nok, de kan tage en erhvervsuddannelse. Det er den slags, der gør, at erhvervsuddannelserne i manges øjne ender som en skraldespandsuddannelse.«

	Fokus på bæredygtighed

	Hun peger i stedet på, at det største problem i dag er indholdet og kvaliteten af undervisningen.

	»For det første – og det er bare mine egne erfaringer som elev – synes jeg ofte, at underviserne er uengagerede i forhold til deres opgaver. Og så synes jeg, at det er et problem, at nok har vi undervisere, som sikkert var rigtig dygtige engang, men de er ikke up-to-date med deres viden. Alligevel bliver man ved med at fokusere på, at det er eleverne, der er problemet.«

	Derfor vil Helga Mathiassen gerne se nogle mere positive beskrivelser af, hvor det politiske system vil hen med erhvervsuddannelserne. At man formulerer tilsvarende mål, som man i årevis har haft for folkeskolen og gymnasierne, der skal være verdens bedste.

	»Men hvad med verdens bedste håndværkere,« spørger Helga Mathiassen, der efterlyser klarere visioner og retning for uddannelserne, som samtidig giver prestige og mening for den enkelte elev – og som kan give uddannelserne mere positiv omtale.

	»Vi står over for nogle enorme miljøproblemer, så hvorfor sætter vi eksempelvis ikke fokus på at blive verdens bedste inden for bæredygtigt byggeri,« lyder hendes opfordring.

	»Hvorfor ikke lære os om de nyeste og mest miljøvenlige produkter og materialer – hvorfor ikke have nogle visioner på vores – altså elevernes – og vores fags vegne i stedet for hele tiden at tale om eleverne som fejlen i systemet.«

	De virkelige problemer

	Og hvis politikerne virkelig ønsker at nedbringe antallet af elever, der falder fra under uddannelserne, så burde de gøre noget ved det stadigt stigende problem med manglen på praktikpladser, mener hun.

	»Det er jo reelt, at der er et kæmpe frafald, og det hænger tæt sammen med manglen på praktikpladser og fagligheden på uddannelserne, som er de to helt afgørende faktorer for at folk mister lysten og falder fra.«

	»Men jeg synes ikke, at der i reformen lægges op til at gøre meget ved de problemer,« siger Helga Mathiassen, der igen peger på den manglende politiske handlekraft.

	»Der er nogle ret nemme stik at tage hjem, hvis man fra politisk side fokuserede mere på at indsætte klausuler i de offentlige kontrakter, så staten og kommunerne tvinges til at tage langt flere praktikanter. Det burde de kunne gøre meget bedre,« siger hun.

