Det forkerte sted på det forkerte tidspunkt
To vidt forskellige mennesker blev ofre for weekendens terrorangreb i København. Begge var blot på det forkerte sted på det forkert tidspunkt


 Mens de sørgende stadig lægger blomster ved kulturhuset Krudttønden på Østerbro og synagogen i Krystalgade i Indre By til minde om de to ofre for weekendens terrorangreb i København, har deres familier, venner og bekendte stadig svært ved at forstå, hvorfor det skulle ske. Ved angrebet blev den 37-årige Dan Uzan og den 55-årige Finn Nørgaard dræbt af skud.
Finn Nørgaards ven og samarbejdspartner Steffen Lüders beskriver drabet på vennen som »uvirkeligt«.
»Han var et dannet, venligt og tolerant menneske. Et helt igennem fredeligt menneske med omtanke for andre, og som aldrig vil andre noget ondt – og så rammer dette netop ham,« siger Steffen Lüders.
Finn Nørgaard var lørdag taget til kulturhuset på Østerbro for at overvære et debatmøde om kultur, blasfemi og ytringsfrihed – med blandt andre den svenske Muhammed-tegner Lars Vilks – da gerningsmanden åbnede ild mod Krudttønden. Politiet besvarede ilden, og under skudvekslingen blev Finn Nørgaard ramt og døde kort efter.
’Diabolsk urimelighed’
Nørgaard var uddannet cand. phil. i film og kommunikation fra Københavns Universitet og medejer af Filmselskabet, som dels producerer erhvervs-tv for virksomheder som SAS og Mærsk og dels dokumentariske udsendelser. Han er måske mest kendt for dokumentarprogrammet En anden vej: Historien om fire nydanskere og en koncernchef, som i 2009 fulgte erhvervskvinden Stine Bosse og hendes samarbejde med fire nydanskere om konfliktløsning mellem unge af anden etnisk baggrund. Han har også instrueret film for Kriminalforsorgen som Jeg skal afsone, og Det er for børn.
Vennen og kollegaen Jesper Søholm beskriver Finn Nørgaard som et menneske, der gjorde sig umage med at opføre sig ordentligt over for sine medmennesker og til tider havde en nærmest urimelig »ridderlig høflighed og belevenhed«.
»Han var på samme tid et åbent, udogmatisk og søgende menneske, der var bredt orienteret i allehånde tankesæt og livsanskuelser, berejst og belæst. Ingen fortjente at blive ramt af dette idiotiske og selvretfærdige overgreb på friheden, men det føles som en særligt diabolsk urimelighed, at lige netop Finn skulle ofres på denne meningsløse sags alter,« siger Jesper Søholm.
Efter angrebet i januar på det franske satiremagasin Charlie Hebdo fordømte Finn Nørgaard handlingen på sin Facebook-profil: »Det er rystende og skræmmende, at modige mennesker er myrdet af kujonagtige muslimske fascister,« skrev den nu afdøde.
’Han passede på andre’
Ved det efterfølgende angreb, kort efter midnat, på Mosaisk Trossamfunds synagoge i Krystalgade i Indre By, blev Dan Uzan skudt i forsøget på at forhindre gerningsmanden i at komme ind til de 80 mennesker, herunder mange børn, der deltog i en jødisk konfirmationsfest, Bar mitzvah, i menighedshuset.
Den 205 centimeter høje, tidligere elitebasketballspiller for Hørsholm og cand.polit. havde været vagt i mange år, og han havde lørdag aften fået selskab af to bevæbnede politifolk efter angrebet på Østerbro. I kølvandet på terrorangrebene i Frankrig opfordrede Mosaisk Trossamfund allerede til, at der kom øget beskyttelse af synagogen, den jødiske skole og andre institutioner.
I en pressemeddelelse skriver Mosaisk Trossamfund, at Dan Uzan var »et barn af menigheden«.
»Det Jødiske Samfund er i chok over angrebet, men alles tanker går først og fremmest til Dans efterladte og til de sårede politifolk og deres efterladte,« hedder det i pressemeddelelsen. Ved angrebet i Krystalgade blev to betjente såret (i alt blev fem betjente såret ved weekendens angreb). I en opdatering på Twitter deler et efterladt familiemedlem et billede af Dan Uzan med teksten:
»Vores Dan er død. Han blev skudt, mens han passede på andre. Ær ham, og pas på det, han beskyttede: os«
I dag flages der på halv for at mindes ofrene for terrorangrebet i København.

