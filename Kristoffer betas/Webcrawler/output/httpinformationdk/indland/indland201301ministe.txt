Minister afviser nye akutjob-tiltag
Op mod 23.000 vil opbruge deres dagpenge i første halvdel af 2013, forudser regeringen


 Trods udsigt til, at dobbelt så mange snart vil miste dagpengene, har regeringen ingen planer om at gøre mere i stil med akutjob og akutpakke.Det siger beskæftigelsesminister Mette Frederiksen (S).
»Man kan ikke sige, at behovet viser sig at være dobbelt så stort,« siger hun.Det er flere job, der skal til. »Der er behov for, at der bliver skabt job i Danmark. Der er behov for at få skabt en sammenhæng mellem dem, der går ledige og de jobåbninger, der er,« siger ministeren efter at et nyt skøn fra Beskæftigelsesministeriet og Finansministeriet lyder på, at 17.000-23.000 personer forventes at opbruge deres dagpenge i første halvår 2013.
Regeringen har ellers hidtil holdt fast i, at et sted mellem 9000 og 16.000 mennesker ville risikere at ryge ud af dagpengesystemet i hele 2013, heraf 7000-12.000 i første halvår.
»Det opjusterede skøn afspejler, at færre ledige har forladt dagpengesystemet i efteråret sammenlignet med tidligere. Flere er samtidig blevet omfattet af den midlertidige forlængelse af dagpengeretten på et halvt år i efteråret 2012.Det hænger blandt andet sammen med de svækkede konjunkturer, som også indebærer, at vækstudsigterne for 2012 og 2013 nu er nedjusteret i forhold skønnet fra sommeren 2012, så der først ventes en vending på arbejdsmarkedet medio 2013,« lyder det i et notat fra de to ministerier.
A-kassernes Samvirke har længe påpeget, at regeringens forventninger var for optimistiske. Og de nye tal kan øge presset på regeringen for at lave nye jobtiltag eller sikre de udfaldstruede ledige på anden måde.
»Det afgørende er, at virksomhederne bliver ved med at oprette akutjob, og jeg vil gerne appellere til, at endnu flere kommer med, og at langtidsledige bliver ansat,« siger Mette Frederiksen.

