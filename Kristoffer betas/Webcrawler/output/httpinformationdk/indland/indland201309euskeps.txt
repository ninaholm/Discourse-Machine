EU-skepsis er konservativ classic
Når Konservative i weekenden holder landsråd, er det med en spritny politisk markering i bagagen: EU-skepsis. Taktisk klogt, mener eksperter, for unionskritikken bygger faktisk på klassisk konservatisme
Den konservative partileder Lars Barfoed forsøger at lokke nogle af de konservative vælgere tilbage med en mere EU-skeptisk linje.


 
	Når Konservative i weekenden holder landsråd, bliver EU-skepsis en del af den strategi, der skal hive dem op over de 3,5 procent, som partiet ligger på i meningsmålingerne. Det vurderer professor på Statskundskab ved Københavns Universitet, Kasper Møller Hansen.

	»Konservative er i en proces, hvor de skærper profilen på en række politikområdet. Et af dem er EU,« siger Kasper Møller Hansen.

	»Det er deres forsøg på at sætte en europapolitisk dagsorden. Det er naturligt at tage den diskussion nu i forhold til finansiel krise, eurokrise og de sydeuropæiske landes gældskrise. Partiet forsøger at justere deres politik i forhold til de ting, der sker ude i verden,« siger Kasper Møller Hansen.

	I en kronik i Berlingske onsdag skrev fem ledende konservative med partiformand Lars Barfoed i spidsen, at en række af EU’s politiske projekter »trækker i den helt forkerte retning«. De vil »afvente eurosamarbejdets endelige konstruktion«, »definere grænserne for EU-samarbejdet« og afviser at indfører euroobligationer og en europæisk finansskat.

	»De er stadig for EU, men de er mere kritiske, særligt i forhold til Euroen,« siger Kasper Møller Hansen.

	Klassisk position

	Og den nye udmelding giver god mening. EU-skepsis er nemlig en klassisk konservativ position, påpeger professor Peter Nedergaard fra Statskundskab på Københavns Universitet. De konservative har bare glemt den i mange år.

	»Den position, hvor du går ind for alt, hvad der kommer fra EU, er dybest set ikke nogen konservativ position. Konservatisme er også at værne om nationalstaten. Men i sin tid gik EU ind som en højre-venstre-diskussion. Var man til venstre for midten, stemte man imod; var man til højre, stemte man i for,« mener Peter Nedergaard

	Lektor ved institut for filosofi på Aalborg Universitet, Klavs Birkholm, er enig. Han forklarer, at moderne konservatismen udspringer af kritik af den franske revolutions dramatiske ændring af samfundet i 1789. Derfor er konservatismen grundlæggende imod radikale forandringer og store samfundsmæssige konstruktioner, der kommer ovenfra – f.eks. euroen.

	»Euroen er en meget ukonservativ måde at ændre samfundet på. Det er en stor forkromet konstruktion, der ændre samfundet på en forceret måde,« siger Klavs Birkholm.

	Både Sverige, Storbritannien, Tyskland og snart også Norge har konservative regeringsledere, men i Danmarks er KonservativeFolketingets mindste parti. Det skyldes især, at danske konservative ikke har formået at tage ejerskab over deres eget tankegods, mener Peter Nedergaard.

	»De konservative dagsordner, der vinder valg, for de konservative partier i Europa, er i vidt omfang snuppet af andre partier i Danmark og dyrket igennem flere år. Andre har snuppet deres godbidder,« siger Peter Nedergaard.

	Han nævner, at Dansk Folkeparti har taget patent på nationalstaten som politisk symbol, og at Venstre og Liberal Alliance tilsammen sidder tungt på emner som lav skat, gode vilkår for erhvervslivet og frit marked.

	Kan give vælgere

	Kasper Møller Hansen vurder, at der blandt både V- og K-vælgere er der relativt stor skepsis overfor EU – faktisk stemte 31 procent af de konservative vælgere nej til euroen i 2000. Derfor tror han, at de nye EU-kritiske toner kan tiltrække vælgere.

	»Tilliden til Euroen er den laveste, den nogensinde har været, så Konservative rider på en tendens i befolkningen,« siger Møller Hansen.

	Men vælgersucces kræver mere end at slå de rigtige temaer an, pointerer lektor i Statskundskab ved Københavns Universitet, Karina Kosiara-Pedersen. Man skal også kunne tale om temaerne på den rigtige måde.

	»Ved valget 2011 stod familiepolitik højt på vælgernes dagsorden, og Konservative havde egentligt fat i dagsordenen. Men på en eller anden måde var politikken formuleret forkert. Vælgerne syntes måske, det var vigtigt, men ikke på den måde, som konservative syntes,« siger Karina Kosiara-Pedersen.

