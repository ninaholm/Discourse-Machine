Uopdragne børn hindrer syge børns behandling
Mere end hvert tredje barn, der sendes til psykiater, er dårligt opdraget eller fejlhenvist og har slet ikke har brug for psykiatrisk hjælp. Samtidig bliver ventelisterne længere og længere for de børn og unge, der reelt har behov for psykiatrisk behandling


 Psykisk syge børn får ikke den psykiatriske behandling,  de har brug for, fordi  et voksende antal uopdragne børn henvises til psykiater. Mellem hvert andet og tredje barn af de omkring 15.500 børn og unge, der hvert år  henvises til psykiatrisk behandling, afvises af psykiatrien, fordi de har problemer, der burde være taget hånd om i hjemmet eller i kommunalt regi - og ikke i psykiatrien. De mange uopdragne børn på ventelisterne får ventetiden på behandling til at vokse  for de børn, der reelt har behov for behandling, påpeger en af landets førende forskere i børne- og unge- psykiatri, overlæge og professor Niels Bilenberg fra børne- og ungdomspsykiatrien i Region Syddanmark.
»De børn, der virkelig har brug for behandling, kan ende med at blive endnu mere forstyrrede, som ventetiden bliver længere. Men det går også ud over de uopdragne børn, der fejlagtigt venter på behandling i psykiatrien. De står på venteliste forgæves,« siger Niels Bilenberg, der også er klinisk ansvarlig for den landsdækkende database for børne- og ungdomspsykiatrien, Bupbasen, som har lavet undersøgelsen.
Typisk fejlhenvises børnene, hvis der er mistanke om, at de har  enten ADHD eller Aspergers syndrom.
Mere styring
De psykisk syge børn, der reelt har behov for behandling, er i en voldsom følelsesmæssig udvikling. Derfor er lange ventetider dårligt for både børnene og deres omgivelser, understreger Jens Buchhave, der er ledende centeroverlæge på Børne- og Ungdomspsykiatrisk Center Risskov i Region Midtjylland.
»Det er åbenlyst, at jo længere tid de venter med behandling, desto dårligere for dem selv, men også for omgivelserne. Det får både indflydelse på skolen, børnehaven og familien,« siger han.
Konsekvenser, der måske kunne undgås, hvis forældrene tog mere ansvar.
»Man kunne godt kunne ønske sig, at forældrene tog lidt mere styring. Vi har en generation af forældre, som lægger ansvaret over til det offentlige. Det offentlige skal i forældrenes øjne være de primære opdragere,« siger Niels Bilenberg.

