Sortlistet israelsk våbenhandler del af millionhandel med dansk politi
Rigspolitiets indkøb af overvågningsudstyr sker gennem et firma ejet af en israelsk våbenhandler, som en FN-rapportør har opfordret til boykot mod, og som blandt andre Danske Bank har sortlistet. Politiet har et gigantisk forklaringsproblem, mener Amnesty


 I alle led er det en kontroversiel handel, som Rigspolitiet for nylig har indgået for at købe et nyt digitalt overvågningssystem. Tidligere har Information afdækket, at ordren – via en leverandør – er endt med at gå til det omstridte italienske firma Hacking Team, som har mødt verdensomspændende kritik for at have solgt overvågningssystemer til undertrykkende regimer. Nu viser det sig, at også leverandøren, der formidlede handlen mellem Rigspolitiet og Hacking Team, er yderst kontroversiel. Kort inden aftalen med dansk politi blev underskrevet, blev det nemlig offentliggjort, at den israelske våbenhandler Elbit Systems har indgået en aftale om at opkøbe leverandøren. Det viser Informations gennemgang af lækkede e-mails fra Hacking Team og leverandøren sammenholdt med offentligt tilgængelige oplysninger fra Elbit. FN’s menneskerettighedsrapportør for de besatte palæstinensiske områder har ellers opfordret til boykot af Elbit, som også er sortlistet af en række danske og internationale pensionskasser og investorer. Og derfor er det problematisk, at dansk politi handler med firmaet, mener Amnesty International.
»Rigspolitiet står med et gigantisk forklaringsproblem. Der tegner sig mere og mere et billede af, at politiet i sin stræben efter at anskaffe sig et hyperavanceret overvågningssystem har tilsidesat alle menneskeretlige hensyn,« siger pressechef Ole Hoff-Lund. Rigspolitiet møder ligeledes kritik fra SF og Enhedslisten.
Brud på menneskerettigheder
Danske Bank har fravalgt at investere i Elbit, fordi det er »involveret i leverancer af elektronisk udstyr, som anvendes i konflikt med menneskerettighedsnormer«. Og hos pensionskassen PKA har Elbit været på den sorte liste siden 2010, fordi firmaet har leveret udstyr til Israels omstridte ’sikkerhedsmur’, forklarer administrerende direktør Peter Damgaard Jensen.
»Det er efter vores vurdering et brud på menneskerettighederne, fordi det forhindrer beboerne på Vestbredden i at færdes frit inden for deres områder. Derfor har vi valgt at udelukke Elbit,« siger han.
Det er uvist, hvor meget handlen mellem Rigspolitiet og leverandøren beløber sig til. Men kontrakten mellem leverandøren og Hacking Team er på mindst 4,2 millioner kroner. Rigspolitiet har ikke ønsket at svare på kritikken af forbindelsen til Elbit.
Læs også: Diktatorernes digitale lejesoldater
Heller ikke firmaet selv har ønsket at kommentere kritikken, og det har ikke været muligt at få en kommentar fra justitsminister Søren Pind (V).
Da det tidligere på måneden vakte kritik, at dansk politi har købt et overvågningssystem fra Hacking Team, forsvarede chefen for Rigspolitiets National Cyber Crime Centre, Kim Aarenstrup, sig ellers netop med, at aftalen var indgået via leverandøren.
»Noget tyder på, at de (Hacking Team, red.) har handlet med denne type lande (undertrykkende regimer, red.), men det er jo ikke noget, vi har været vidende om, når vi indgår sådan en type aftale. Vi handler med en anden virksomhed, som så har denne virksomhed som underleverandør,« sagde Kim Aarenstrup til Version2.dk
Amnesty International mener imidlertid ikke, at politiet har udvist »rettidig omhu«.
»Det kan man ikke ligefrem beskylde politiets indkøbschefer for, når de er villige til at indkøbe spionsoftware fra det firma i branchen, som har det måske mest blakkede omdømme – og så endda via en israelsk leverandør, der er sortlistet,« siger pressechef Ole Hoff-Lund.
Hold fingrene fra Elbit
Ifølge vejledende FN-principper har stater et ansvar for at sikre, at virksomheder, de køber af, ikke bidrager til krænkelser af menneskerettighederne – et princip kaldet »State Duty to Protect.« Alligevel er det ikke første gang, danske myndigheder bliver sat i forbindelse med Elbit. Tidligere på året afdækkede Information, at Forsvaret »påtænker« at indkøbe israelske våbensystemer, hvor Elbit var ét af de firmaer, der var såkaldt ’prækvalificeret’ til at kunne få ordren. Det mødte hård kritik fra Enhedslisten og SF. Og partierne lader sig ikke formilde af, at der i tilfældet med Rigspolitiet ikke er tale om indkøb af våben i klassisk forstand.
Læs også: Politidirektør: Alle regler er fulgt
»Jeg synes, at vi skal holde os væk fra Elbit. Ikke mindst når det handler om militærudstyr, men også sikkerhedsudstyr. Det her giver problemer i forhold til vores udenrigspolitik, hvor vi i andre sammenhænge forsøger at have et godt forhold til den arabiske verden,« siger SF’s forsvars- og udenrigsordfører Holger K. Nielsen.
Christian Juhl, der er medlem af Folketingets Udenrigsudvalg for Enhedslisten, mener ligeledes, at indkøbet er problematisk.
»Sådan et firma skal danske myndigheder holde fingrene fra,« siger han.
Forelagt oplysningerne om Rigspolitiets indkøb via et Elbit-ejet selskab, siger PKA-direktør Peter Damgaard Jensen:
»Det sker jo ind i mellem, at vi bliver kritiseret for ikke at være opmærksomme nok på den slags problemstillinger. Der er det da nogle gange, at politikerne er hurtigt ude og sige, at det må vi få styr på.«
»De danske politikere og Rigspolitiet må jo selv finde ud af, hvordan de ser på Elbit. De kan jo have nogle andre retningslinjer. Men vi har da noteret os, at det åbenbart i dette tilfælde falder anderledes ud, end det gør for os.«

