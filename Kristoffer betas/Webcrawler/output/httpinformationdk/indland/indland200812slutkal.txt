Slut med Kaleidoskop i København
Det kom til at koste den markante teaterscene Kaleidoskop livet, at chefen fik nyt job. Pengene bruger kommunen til at 'opgradere' tre andre teatre i København


 Teaterscenen Kaleidoskop i København er fortid efter denne sæson. 
Kultur- og fritidsudvalget i kommunen har besluttet at stoppe tilskuddet til en scene, der de seneste 15 år har været en af hovedstadens mest markante og nyskabende inden for moderne og eksperimenterede dramatik.
Udvalget indstiller, at de penge, der frigøres, tilfalder tre teatre, som bliver nye medlemmer i ordningen med de såkaldt små storbyteatre.
"Vi kan tage Teater Grob, Teater V i Valby og børneteatret Corona La Balance med i dette selskab, fordi vi nu har fået 10,5 mio. kroner ekstra at råde over. De 9,6 mio. er tilskuddet fra Kaleidoskop, og resten kommer fra Rødekro Teater, der er gået konkurs," siger kulturborgmester Pia Allerslev (V).
Hun tilføjer, at bestyrelsen for Kaleidoskop selv har henvendt sig til kommunen og givet udtryk for, at grundlaget for en videreførelse ikke længere er til stede, fordi teatrets chef og medstifter, Martin Tulinius, er blevet ny chef for Camp X, et af de teatre, der hører under organisationen Københavns Teater.
I øjeblikket anvender Camp X, som så dagens lys for halvandet år siden, scenerne på Rialto og Aveny T i Frederiksberg Kommune. 
Men der er tale om en overgangsordning, og Tulinius har i flere medier givet udtryk for, at han meget gerne vil overtage det tidligere Kanonhallen, i dag K2, på Østerbro. 
Hallen lægger scene til en række af Kaleidoskops produktioner, og desuden er den som såkaldt åben scene blevet benyttet til gæstespil.
Voldsom kritik
Tulinius har fået opbakning til sit ønske fra Litten Hansen, der er konstitueret chef på Camp X og samtidig formand for bestyrelsen på Kaleidoskop. 
Denne dobbeltrolle har i flere medier ført til voldsom kritik i hovedstadens teatermiljø.
"Kommunen forholder sig i princippet overhovedet ikke til Camp X. Det er Københavns Teater, som i givet fald skal beslutte, om dette teater rykker ind i Kanonhallen. Imidlertid har kultur- og fritidsudvalget helt bevidst udsat behandlingen af, hvad der skal ske med Kanonhallen. Hvis den ikke skal lægge lokaler til Camp X, har vi en ny situation," siger Pia Allerslev.
Hun understreger, at kommunen vil henvende sig til Kulturminister Carina Christensen (K) med en anmodning om, at loven ændres, så de teatre, der hører under Københavns Teater, i fremtiden kan agere som åbne scener og dermed blive vært for andre teatres forestillinger.
"Vi ved ikke, om eksempelvis Nørrebro Teater og Gasværket er interesserede. Det må komme an på en prøve. Men udvalget forpligter sig til at arbejde for, at antallet af åbne scener bevares eller udvides, fordi det vil bidrage til et mangfoldigt og fleksibelt teatermiljø i København," slutter borgmesteren. 		 

