København skal betale, når hjemmeplejen krydser ringen
Både Københavns Kommunes egne biler, postbiler og skraldevogne kommer til at betale, når de passerer betalingsringen. Københavns Venstreborgmester Pia Allerslev kalder modellen 'det glade vanvid'
Prisen for ældreplejen vil stige, hvis hjemmehjælperne skal betale, når betalingsringen skal krydses. arkiv


 Københavns Kommune ejer omkring 1.000 biler, og selvom de alle sammen tjener et kommunalt formål, skal der penge op af kommunekassen, når de krydser den kommende betalingsring. Kun ambulancer og politi må passere ringen gratis. Sådan lyder meldingen fra SF's trafikordfører, Pia Olsen Dyhr.
»Vores mål er at begrænse trængsel, og derfor gælder betalingsringen for alle. Vi undtager kun handicapkørsel og udrykningskøretøjer,« siger hun.
Så uanset om det er borgmesterbilen, hjemmehjælperen eller skovbørnehavens bus, der krydser ringen, skal der betales.
»Hjemmeplejen skal også betale. Det er kommunale biler, og de skal alle sammen betale, ligesom skovbørnehavernes busser skal. Så må vi finde ud af, hvordan modellen kan indrettes  altså om de skal betale for hver enkelt gang de kører over, eller om der kan laves en aftale mellem stat og kommune om, hvor meget de cirka skal betale ud fra et samlet overslag,« siger Pia Olsen Dyhr.
Også Post Danmarks biler og skraldevogne kommer til at betale, fortsætter hun:
»Skraldebilerne skal ligesom andre betale for at køre igennem, men de vil også opleve, at de kommer hurtigere frem, ligesom Post Danmark kan se frem til at spare penge på ikke at skulle holde i timelange køer.«
Ifølge kulturborgmester i Københavns Kommune Pia Allerslev (V), er det 'grotesk', at kommunale biler ikke slipper.
»Det er det glade vanvid. At kommunen opkræves penge fra egne kasser for en betalingsring, giver slet ingen mening. Ringen er enorm dyr at etablere, enorm dyr at drive, og nu skal vi så også indregne en ekstra udgift i forhold til at betale for, at de kommunale biler kan køre rundt og passe deres arbejde,« siger hun.
Ugennemtænkt
Afgiften på kommunebilerne vil heller ikke afhjælpe trængslen, vurderer Pia Allerslev.
»I forvejen er der rigtig mange medarbejdere i Københavns Kommune, som bruger deres cykel for at komme fra A til B. Men forestiller S og SF sig mon, at fejebilerne skal betale for at passe deres arbejde? Eller skal der kun fejes inden for zonen? Der er så mange ting i det forslag, som ikke er gennemtænkt. Det bliver dyrt og besværligt både for kommunen og for københavnerne,« siger hun.
Samme holdning har Konservatives medlem af økonomiudvalget Mogens Lønborg, som selv har haft ansvar for en del af de biler, der kører rundt.
»Som sundhedsborgmester havde jeg selv ansvar for hjemmeplejeområdet. Dem, der kører i bil om aftenen, gør det kun, fordi det er nødvendigt. Ofte skal de også have nogle ting med sig. Derfor synes jeg, det er noget pjat, hvis Københavns Kommune skal betale. Selvfølgelig bør man undtage de køretøjer, som rykker ud i et offentligt ærinde,« siger han.
R: SF er uforsonelig
Radikale Venstres politiske ordfører på Rådhuset, Kasper Johansen, foreslår, at kommunen bliver modregnet udgifterne i bloktilskuddet.
»Det vil ikke være svært i forbindelse med blokstilskuddet at lave en beregning på, hvor meget vi skal kompenseres for. Vi er med på, at vi skal forurene mindre, men det sker ikke ved, at Københavns Kommune skal betale afgifter til betalingsringen,« siger han.
SF er for skarpe i mæglet, når partiet lægger sig fast på reglerne uden at inkludere kommunalpolitikerne, mener den radikale ordfører.
»Vi må holde fast i, at Christiansborg skal skabe lovgrundlaget, men at der tale om kompliceret lokal og regional beslutning. Vi synes, at Pia Olsen Dyhr er for skrap i retorikken, som grænser til at være uforsonelig,« siger Kasper Johansen.
Post Danmark har ikke ønsket at besvare spørgsmål om betalingsringen, fordi de mener, emnet er for politisk betændt. Københavns overborgmester Frank Jensen (S), har tidligere talt imod den model, som S og SF på Christiansborg har fremlagt.
»Det er klart, at det, som Socialdemokratiet og SF spillede ud med, det var for at have en eller anden model i valgkampen. Jeg går ud fra, at nu, hvor valget er overstået, og der kommer en ny regering, at vi så for alvor kommer i dialog om den optimale placering af betalingsringen«, sagde Frank Jensen for nylig til Politiken.
Overborgmesteren har dog ikke ønsket at kommenterer kravet om, at hans kommune skal have penge op af lommen, når eksempelvis hjemmeplejen passerer ringen. Frank Jensen afventer i stedet lovforslag og en kommende høringsproces.
»Jeg forstår godt, at Frank Jensen ikke ønsker at gå yderligere ind i den sag. Når de røde skal smage deres egen medicin, er det hele nemlig lige pludselig ikke så sjovt,« siger Pia Allerslev.

