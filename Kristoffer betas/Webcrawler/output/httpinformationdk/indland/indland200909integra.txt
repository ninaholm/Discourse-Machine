Integrationsministeren hemmeligholdt aftalebrud for Folketinget
Birthe Rønn Hornbech brød hjemsendelsesaftalen med Irak dagen efter, den var blevet indgået. Den del af aftalen, der blev brudt, valgte hun at hemmeligholde for Folketinget. Oppositionen raser


 Den 14. maj brød Danmark den hjemsendelsesaftale med Irak, der var blevet indgået dagen før. Det blev imidlertid hemmeligholdt for Folketinget. Udvalget for Udlændinge- og Integrationspolitik fik nemlig ikke forelagt den del af aftalen, som integrationsministeren valgte at bryde.
»Det er meget, meget kritisabelt, at udvalget er blevet ført bag lyset i så alvorlig en sag. Det er helt urimeligt, når ministeren på den måde tilbageholder informationer,« siger integrationsordfører for Socialdemokraterne Henrik Dam Kristensen.
»Det er ren bananrepublik når den danske regering indgår en aftale med den irakiske regering den ene dag, for så straks at bryde aftalen dagen efter,« siger Line Barfod fra Enhedslisten.
Enhedslisten havde forud for et åbent samråd onsdag med udenrigsminister Per Stig Møller og integrationsminister Birthe Rønn Hornbech bedt om en kopi af den originale hjemsendelsesaftale mellem Danmark og Irak. En time før samrådet modtog de dokumentet, og til oppositionens overraskelse, viste det sig, at aftalen indeholder fire sider mere, end de hidtil har fået oplyst.
Aftalen indeholder således også en anneks, der bekræfter, at Danmark vil fortsætte hjælpen til de afviste irakiske asylansøgere, der rejser frivilligt hjem. En hjælp, der ifølge aftalen består i uddannelse og økonomisk støtte.
Dokumentation: Memorandum of Understanding between Ministry of Foreign Affairs of the Kingdom of Denmark and Ministry of Foreign Affairs of the Republic of Iraq.
Torsdag den 14. maj, hvor Integrationsministeren forelagde den ufuldstændige aftale for Udvalget for Udlændinge- og Integrationspolitik, meddelte hun imidlertid stik imod aftalen, at det ikke længere er muligt for afviste irakere, der rejser frivilligt hjem, »at indgå kontrakt om økonomisk støtte og opkvalificering.«
Det har ikke været muligt for Information at få en kommentar fra integrationsminister Birthe Rønn Hornbech. Også ved samrådet onsdag nægtede hun at udtale sig om sagen, men sagde blot:
»Det eneste jeg kan sige, er at den aftale, jeg har indgået med Irak handler om, at irakerne skal sendes tilbage tvangsmæssigt. Vi har ikke lovet irakerne noget om, at aftalen skulle fortsætte.«
Ministeren henviste også til, at annekset til aftalen blev publiceret i Lovtidende den 17. august. Hertil svarede medlemmerne af oppositionen, at man må forvente, at ministeren ikke vælger at fremlægge en halv aftale for Folketinget og publicerer resten flere måneder efter, hvor man ikke kan forvente, at folketingsmedlemmerne leder efter dokumenter, de ikke er blevet orienteret om.
»Den undskyldning holder på ingen måde,« lyder fra Henrik Dam Kristensen.

