’Min branche bløder, fordi vi følger forældede love’
Kørselstjenesten Uber er på rekordtid blevet en succes i Danmark, selv om den ifølge taxabranchen er dybt ulovlig. Hvis ikke politikerne moderniserer taxalovgivningen, kan det på længere sigt blive branchens endeligt, siger taxachauffør Thomas Larsen
Taxachaufførerne er ikke bange for Uber, hvis bare de følger den gældende lovgivning, eller hvis loven bliver ændret. Enten får taxachaufførerne lov til at køre, som Uber-chaufførerne gør – eller også får de pligt til at køre, som taxachaufførerne gør. Det er forskelsbehandlingen, som skaber konflikten mellem kørerne, fortæller taxachauffør Thomas Larsen.


 Mens dansk politi efter et års efterforskning nu afventer en udmelding fra EU-Domstolen om, hvorvidt taxatjenesten Uber er lovlig, intensiveres konflikten mellem Uber- og taxachauffører i Danmark.
Flere medier har berettet om den offentlige Facebook-gruppe ’UBER FAKTA’, hvor en række taxachauffører fotograferer og registrerer Uber-biler på gaden. »Chikane« og i strid med persondataloven, lyder det fra Uber-chauffører, mens taxachaufførerne forsvarer sig med, at de blot registrerer lovovertrædelser, fordi politiet ikke vil gøre det.
– ‘Taxabranchen er i åben krig mod Uber’, lød det i MetroXpress for nylig, og der går historier om voldelige overfald og flænsede bildæk i begge lejre. Vognmand Thomas Larsen, hvor stort er fjendskabet mellem grupperne lige nu?
»Uber startede som krusninger i overfladen for 11 måneder siden, men det er blevet en tsunami, som vælter ind over Danmark og truer hele taxabranchen. Vi har registreret 305 Uber-biler, og der kommer omkring 60 nye til hver måned. Dermed er de allerede større end DanTaxi, og inden for et par måneder vil de overhale Københavns Taxa, som har 800 biler. Chaufførerne, der kører om natten, har allerede mærket et fald i deres indtægt på 20-30 procent. Det er en direkte trussel på deres levebrød.«
»Det er især natholdet, der mærker Uber i gadebilledet, fordi de holder i lange køer og samler kunder op i f.eks. Gothersgade og Kødbyen i København. Og når du sidder i en taxa og er afhængig af kørsel for at få din løn, og du ser en privatbil komme og nappe dine kunder, og du i forvejen er usikker på, om din konkurrent overhovedet betaler skat eller overholder loven … så ruller blodet i årerne. Det kan betyde, at du lige blænder demonstrativt med det lange lys eller sender en ’international hilsen’ (skråt-op-fingeren, red.).«
»Når det er sagt, tager jeg naturligvis skarp afstand fra selvtægt, hærværk og fysisk vold. Men når du sidder på et stadion og er Brøndby-fan, så har du ikke ansvaret for alle idioterne, der kaster med romerlys.«
Ny app – nye tider?
– Har Uber ikke bare udviklet et produkt, der er bedre, billigere og mere sikkert for forbrugeren?
»Man må sige, de har lavet en meget sej app. Men de er kun billigere at køre med, fordi de ikke er underlagt de samme reguleringer som os. Hver taxa har over 100.000 kroner årligt i lovpligtige udgifter, fra pladsleje til taxameter, syn af bil, kørebøger, erhvervsforsikring og så videre. Vi er jo fra starten sat ud af spillet, fordi Uber-chauffører bare kan køre i deres private bil. Det er også derfor, vi mener, de kører ulovligt; de kører taxakørsel, men følger ikke taxalovens regulativer.«
– Jeg kender kvinder, der i nattelivet er glade for Uber, fordi de føler sig mere trygge ved app’en og har bedre kendskab til chaufføren ...
»Der er brodne kar alle steder, også i taxabranchen. Og det er klart, at du kan opleve chauffører, der kører råddent, opfører sig grimt eller står i hawaii-skjorte og badesandaler. Vi prøver at rydde op i det, og vi kunne i princippet også have et ratingsystem som Uber har, men på grund af basisloven fra 1974 om taxakørsel må vi ikke på samme måde registrere navn og billede i en app.«
– Er det virkelige problem så Uber eller den regulering, I er underlagt?
»Det er lidt Uber og meget reguleringen. Vi har i mange år forsøgt at få politikerne til at modernisere taxalovgivningen, men hver gang, vi snakker med dem, gør de det dyrere. Så efterhånden tør vi jo ikke tale med politikerne!«
»Men der er jo også gode ting ved reguleringen, som mange kunder måske glemmer. F.eks. har jeg kørepligt – jeg SKAL hente dig og køre til en fast takst, uanset om du så står med det ene ben i Præstø Fjord klokken fire om natten. Vi skal være tilgængelige døgnet rundt, det behøver Uber ikke. Jeg må heller ikke opregulere prisen, som Uber gør, f.eks. når det er regnvejr med 1,5 pct., eller hvis der er travlt. Nu er der CPH: DOX i København, og der vil du på grund af travlhed se, at prisen for Uber kan stige helt op til fire gange normalprisen. Under Distortion kostede det 72 kroner at sætte sig ind i en Uber – i min taxa kostede det 24 kroner, for det er reguleret.«
– Kan Uber ligefrem være en gave for jer taxachauffører, fordi det udstiller et politisk svigt, I har forsøgt at påpege i årevis?
»Ja, det kan man godt sige. Vi er jo ikke bange for Uber, hvis bare de følger den gældende lovgivning, eller hvis loven bliver ændret. Enten får vi lov til at køre, som de gør – eller også får de pligt til at køre, som vi gør. Det er forskelsbehandlingen, som skaber konflikterne.«
Politisk uvilje
– Enhedslistens transportordfører Henning Hyllested har antydet, at det måske er politisk dikteret, at Københavns Politi efter et års arbejde har indstillet efterforskningen af Uber, indtil EU-Domstolens har bragt en afgørelse. Deler du hans mistanke?
»Jeg siger ikke, vi lever i en bananrepublik, og jeg har aldrig troet på konspirationsteorier … Men det begynder at kilde lidt i tæerne. Jeg troede, vi levede i en retsstat, hvor – hvis man følte, at noget var ulovligt – politiet og politikerne så ville gribe ind og undersøge det. Om det er fordi Goldman-Sachs er storinvestor i Uber, eller om nogle politikere bare er forelskede i USA, det ved jeg ikke. Men jeg bliver frustreret, fordi politikerne ignorerer os. Min branche bløder, bare fordi vi følger politikernes love – og de er ligeglade.«
– I fotograferer og registrerer Uber-biler i gadebilledet. Ifølge nogle eksperter er det et brud på Persondataloven. Det stiller vel også jer i et dilemma nu?
»Vi har undersøgt det meget, og vi er også blevet politianmeldt for det. Man kan sige, at gruppen bevæger sig i en gråzone – omvendt har jeg svært ved at se, hvordan det truer de kriminelle Uber-chaufførers arbejde, at vi tager fotos af deres nummerplader. I øvrigt er Uber jo stensikre på, at fordi de ikke er blevet dømt, så er deres service lovlig. Vi på Facebook-gruppen er heller ikke blevet dømt – så må det jo være lovligt. Det er børnehaveprincippet, men det er nødvendigt.«
– Flere Uber-chauffører fortæller, at de modtager trusler på Facebook eller over telefonen. Kan du ikke se det problematiske i, at den data, der bliver registreret, kan blive brugt til at gøre ting, du ikke kan stå inde for?
»Jo, det kan du have ret i. Vi er voksne mennesker, der lever i en retsstat – og føler man sig dårligt behandlet, bør man gå til politiet. Det startede vi selv med, og der fik vi ingen hjælp. Det, vi gør nu, er at indsamle bevismateriale, som vi deler med politiet og skat – og på Facebook. Dem, der truer med vold, de ødelægger det for os alle sammen.«
Deleøkonomien
– Mange økonomer ser Uber som en pioneer inden for den voksende ’deleøkonomi’ eller ’on demand’-økonomi. Hvad er dine forventninger til deleøkonomiens indtog?
»Jeg er ikke bange for teknologien eller konkurrencen, men at man gennem deleøkonomien kan unddrage sig fra at bidrage til det velfærdssamfund, vi lever i og nyder godt af. Jeg er glad for, at vi har gratis skolegang og gode hospitaler, men det bygger alt sammen på, at vi betaler skat.«
»Derfor synes jeg også, det er fantastisk med f.eks. Airbnb, at man kan sætte sit hus til rådighed en eller to uger om året, hvor man selv er på ferie, og så bytte med en anden person. Det er fantastisk. Men at man som pengestærk matador kan købe en hel karré af lejligheder og leje ud på Airbnb, det er forfærdeligt. Så du kan dele deleøkonomien i to; det private og det dybt kommercielle.Den egentlige deleøkonomi handler vel om, at du og jeg deler en græsslåmaskine. Men jeg frygter, at jeg i deleøkonomiens navn en dag kan sætte en pølsevogn op inde på Rådhuspladsen og uden tilladelse lave pølser med kød, jeg har fået fra et hobbyslagteri i Nordjylland. Ingen af os har hygiejnebeviser eller tilladelser, men det er også lige meget, for hvis du bestiller pølsen via en applikation, er vi jo bare privatpersoner, der deler udgifter til maden sammen. Tænk, hvis lommekirurger kan gøre det samme – ’det er jo bare en tjeneste’.«
– Så mange fag kan i virkeligheden Uber-ficeres?
»Ja, og mange af tingene kan sikkert blive ganske sjove og bidrage positivt til samfundet. Men lige som i Star Wars har du også en mørk side, kapitalfonde som Uber, der bare skal tjene penge og fuldstændig tilsidesætter national lovgivning og regler i de lande, de opererer i. Og selv hvis Uber skulle blive ulovligt, går de selv fri – men det vil gøre ekstremt ondt på flåden af Uber-chauffører, som har allieret sig med dem og arbejder fuld tid.«
– Men hvor går grænsen? Hvornår holder du op med at være privatbilist, og hvornår bliver det en forretning?
»Det er svært at finde den grænse, og det er måske også derfor, politikerne er så berøringsangste ved Uber. De får jo nærmest åndenød, hver gang de bliver spurgt ind til det. Men nogen er nødt til at gøre noget.«
– De kuske, der kørte hestevogne i København i gamle dage, brokkede sig også, da de første taxabiler kom på gaden …
»Men de første taxabiler var ikke ulovlige – de havde tilladelse til at køre. Og det må Uber selvfølgelig også, hvis de bliver lovlige.«
– … Og så er det begyndelsen på enden for taxabranchen?
»Det kommer an på, om Uber bliver underlagt de regler, som taxabranchen følger. Så er jeg sikker på, at taxabranchen vil slå dem med længder. Hvis Uber får lov at fortsætte som hidtil, bliver det svært.«

