Politiet erkender for svag bandeindsats
Ny bølge af skyderier og politisk pres får Rigspolitiet til at nedsætte en task force, der skal forhindre forbrydelser og kortlægge bander og rockergrupper
Politiafspærring på Strandvejen i Hellerup, hvor en person mandag den 19. oktober blev ramt af skud på en sushi-restaurant. Ifølge flere medier er der tale om en rocker fra Hells Angels.

Politiets Efterretningstjeneste skal involveres mere i politiets nye forsøg på at dæmme op for bandekonflikten. PET skal nu »målrettet og koordineret« hjælpe en ny enhed på cirka 75 medarbejdere. I forvejen har PET allerede en afdeling, der bekæmper organiseret kriminalitet, men nu skal den altså mere frem på banen.»PET's afdeling vil få et tættere og mere systematisk samarbejde med politikredsene,« lovede rigspolitichef Jens Henrik Højbjerg, da han i går havde fortalt justitsminister Brian Mikkelsen (K) om den nye enhed.»Vi vil ikke acceptere det her svineri,« lød det fra Højbjerg om den seneste tids bølge af skyderier i København. Og han kom også med en indrømmelse:»Jeg må erkende, at det ikke er lykkedes at stoppe de skyderier, der også har voldt fare for uskyldige og almindelige mennesker,« sagde han om baggrunden for det nye initiativ.I løbet af 11 dage har der været syv skudepisoder, og samtidig har oppositionen øget presset på ministeren.HarmonikametodenMenige betjente har efterlyst en større indsats fra PET's side, men rigspolitichefen afviser at sige præcis, hvor mange medarbejdere PET kaster ind i arbejdet.»Harmonikaen vil blive trukket ud og ind,« sagde Jens Henrik Højbjerg.PETs specialister skal også deltage i skygning og andre opgaver. Enheden skal hedde Task Force Øst og vil begynde at arbejde i løbet af 14 dage, og hovedkvarteret kommer til at ligge i Karlslunde.Hidtil har Københavns Politis særlige bandeenhed været hårdt spændt for med at samle beviser om de forbrydelser, der er sket. Den nye enhed skal forsøge at kigge fremad, overvåge de mistænkte og hindre ny kriminalitet.»Det er rigtigt svært, når man arbejder bagudrettet samtidig at holde fokus på dem, der orkestrerer tingene og sørger for, at skuddene hele tiden foregår,« sagde Jens Henrik Højbjerg.De 75-80 betjente kommer fra sjællandske politikredse og Rigspolitiet. Desuden skal Københavns Politi stille med 20 medarbejdere. Og chefpolitiinspektør Per Larsen forsikrer over for Ritzau, at de ikke tages fra den eksisterende bandeenhed.Brian Mikkelsen er tilfreds med den nye enhed:»Jeg har meget stor fortrøstning og tiltro til, at politiet med deres indsats og det her tiltag vil være på det helt rigtige spor og få knækket banderne,« sagde justitsministeren.
