DF går i Nordkoreas fodspor
Grækenland under oberststyret og Nordkorea er de eneste lande, der har prøvet dét, som Dansk Folkeparti nu foreslår, nemlig at træde ud af menneskeretskonventionerne


 Hvis Folketinget skulle følge udspillet fra Dansk Folkeparti om at slække lidt på menneskerettighederne for kriminelle udlændinge, så kan det godt lade sig gøre at træde ud af Den Europæiske Menneskerettighedskonvention. Ifølge artikel 58 kan konventionen opsiges med et varsel på seks måneder.
Sværere bliver det at vride sig løs af FN's konvention fra 1966 om borgernes rettigheder: Konventionen indeholder ingen exit-bestemmelser, og den almindelige antagelse inden for folkeretten er derfor, at så kan et land ikke udtræde. Det har Nordkorea fået at mærke, da landets ledelse i 1997 meddelte, at de ikke længere ville være omfattet af konventionen.
"FN har aldrig accepteret udmeldingen fra Nordkorea, og man anser stadig landet for at være omfattet af konventionen," oplyser direktør Jonas Christoffersen fra Institut for Menneskerettigheder. Han tilføjer, at det eneste europæiske land, der nogensinde er trådt ud af Den Europæiske Menneskeretskonvention, er Grækenland under militærdiktaturet 1967-74. Da Grækenland genindførte demokratiet, tiltrådte landet igen menneskeretskonventionen.
Useriøs sammenligning
Folketingsmedlem Martin Henriksen, der på DF's vegne har udarbejdet partiets udspil om at slække lidt på menneskerettighederne for kriminelle udlændinge, finder det "useriøst" at mene, at hans parti nu vil gå i Nordkoreas og de græske obersters fodspor:
"Hvis man ikke kan se forskellen på Danmark og disse to lande, så må det være fordi man bevidst er ude på at være useriøs," siger han til Information.
- Men de to lande er de eneste fortilfælde hidtil?
"Min kommentar er den samme," siger Martin Henriksen, der understreger, at han og Dansk Folkeparti ikke går ind for at udvise udlændinge, hvis de derved risikerer tortur.
"Jeg har brugt som eksempel, at hvis en udlænding ikke bliver udvist, fordi der skal tages hensyn til vedkommendes familie i Danmark, så mener vi altså, at så skal man udvise personen alligevel," forklarer han.
Martin Henriksen undrer sig i øvrigt over, at Venstres retspolitiske ordfører, Kim Andersen, i gårsdagens Information lagde afstand til DF's udspil: 
"Kim Andersen er inde på samme tankegang, som vi er. Men når det så kommer til stykket, tør han åbenbart ikke stå ved det. Når man foreslår noget, men trækker det igen, fordi det er kontroversielt, så bliver konsekvensen, at man ikke får en debat om det, som sagen drejer sig om. Jeg har i hvert fald svært ved at se forskellen på, hvad vi foreslår, og hvad Kim Andersen siger," tilføjer han.
DF overvejer nu, om partiet enten skal bede de relevante ministre om at kommentere partiets udspil, eller om de i stedet skal rejse det som et beslutningsforslag i Folketingssalen. 
"Jeg vil ikke udelukke det sidste," siger Martin Henriksen.


