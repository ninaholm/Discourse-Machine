Konservative byder Geert Wilders velkommen
Trods statsministerens tidligere afstandstagen byder Khaders nye parti den islamkritiske Geert Wilders velkommen til den kommende antiradikaliseringskonference. Venstre er tavs i sagen


 For et år siden lagde statsminister Anders Fogh Rasmussen (V) skarp afstand til den hollandske politiker Geert Wilders, som han beskyldte for at krænke muslimer. Men nu åbner de konservative døren for den kontroversielle politiker. Politisk ordfører Henriette Kjær (K) byder Wilders velkommen til den konference mod radikalisering, som ventes at løbe af stablen inden sommer. 
"Jeg ser intet problem i at invitere Geert Wilders. Det vil være med til dels at skabe opmærksomhed om konferencen, og så har han nogle skarpe synspunkter, som man kan være enig eller u-enig i - det vil altid føre til en spændende debat. Så det kunne være meget frugtbart," siger hun.
Konferencen kom i stand på foranledning af Liberal Alliance, som med Naser Khader i spidsen fik afsat 220 mio. kr. på 2009-finansloven. 
Khader får ansvar
Khader har tidligere selv talt for at invitere forfatterne Ayaan Hirsi Ali og Salman Rushdie, men han har også bakket Dansk Folkeparti op i deres ønske om at se Wilders. 
Faktisk er en invitation til manden bag sidste års omstridte film 'Fitna' et kardinalpunkt for regeringens støtteparti. 
Og i går fik den meget omtalte konference nyt liv, da det kom frem, at netop Naser Khader af sit nye parti har fået ansvar et for at styre konferencen i mål. 
"Selv om jeg endnu ikke er ordfører, så har jeg fået mandat til at være med i forberedelserne af konferencen og finde ud af, hvordan den skal laves. Vi besluttede på gruppemødet, at jeg kan følge sagen op," siger Naser Khader ifølge Ritzau.
DF-formand Pia Kjærs-gaard betoner, at konferencen skal sætte spot på, at der finder en radikalisering sted over alt i Europa. 
Til det formål skal der inviteres folk, der 'har følt det på egen krop': 
"Det ville være helt ejendommeligt, hvis Geert Wilders ikke bliver inviteret. Jeg synes ikke, man kan komme uden om ham, bare fordi han er lidt pudsig," siger hun.
Wilders har dårlig frisør
Venstres næstformand for Udenrigsudvalget Karsten Lauritzen vil ikke kommentere ønsket om at invitere Geert Wilders.
"Det er noget, man diskuterer med Integrationsministeriet. Det vigtigste er at få en debat om ytringsfrihed," siger han og holder sin egen mening for sig selv.
Den tavse modvilje mod Geert Wilders fra det store regeringsparti vækker kritik fra Pia Kjærsgaard. 
"Det er ikke fair," siger hun og peger på, at Venstre i 2004 gav Ayaan Hirsi Ali en frihedspris:
"Det var fuldt berettiget. Men hun er også kvinde, smuk og tidligere muslim, mens Wilders har en dårlig frisør."
Ingen ny krise
Ifølge Henriette Kjær er der ikke en risiko for, at vi med den her konference puster til en gammel Muhammed-krise og skaber ny uro.
"Men når det er sagt har jeg ingen berøringsangst i den henseende. Både antiradikaliseringsprojektet og det at værne om vores ytringsfrihed er utrolig vigtigt, og så må vi tage de opgør med nogle, der kunne føle sig stødt i den debat."
Det lykkedes i går ikke at få en kommentar fra integrationsminister Birthe Rønn Hornbech (V), som sidder for bordenden i planlægningen af konferencen. Geert Wilders har tidligere på året tilkendegivet, at han gerne deltager.
"Det vil være en ære for mig at tage til Danmark for at tale om ytringsfrihed," sagde han til Jyllands-Posten.

