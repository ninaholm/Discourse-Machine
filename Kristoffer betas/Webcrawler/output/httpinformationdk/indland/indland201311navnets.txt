Navnet er Scharf. Jakob Scharf!
Møgsagerne hober sig op for chefen for Politiets Efterretningstjeneste (PET). Jakob Scharf har ellers været indbegrebet af den perfekte PET-chef
 
	Da Jakob Scharf blev udnævnt til PET’s chef den 1. maj 2007 skortede det ellers ikke på superlativerne. Han blev blandt andet kaldt for ’karrierekomet’ og en ’arbejdsnarkoman’. I dag er han en sag på justitsministerens skrivebord. Foto: Miriam Dalsgaard


 
	Da Magasinet Lederne i 2012 spurgte PET’s chef, Jakob Scharf, hvad der drev ham, lød svaret, at det var viljen. Viljen til at gøre en forskel, viljen til at forandre og viljen til sammen med andre at nå resultater og fælles mål. Ledelse er nemlig et spørgsmål om at gå forrest, tilføjede Jakob Scharf:

	»Men det giver ingen mening at gå forrest, hvis der ikke er andre, der følger dig, og du kan kun få andre til at følge dig, hvis de er nogenlunde sikre på, at du ikke leder dem på vildspor. Et af de væsentligste krav til en leder gælder beslutningskraften. At man tør træffe beslutninger og at gøre det rettidigt, og man står ved og ikke tvivler på sine beslutninger, når de i øvrigt er velforberedte og velovervejede.«

	Et år senere er forholdet mellem medarbejdere og ledelse i PET imidlertidså dårligt, at førstnævnte har trukket sig fra samarbejdsudvalg.

	Ekstra Bladet har beskrevet, hvordan Jakob Scharf har boet på dyre hoteller under sine udlandsrejser, brugt penge fra en konto til hemmelige operationer til i hvert fald én afskedsmiddag – samt til en julefrokost, sammen med en ansat, at have gået »så langt, man kunne, uden at have egentlig sex«.

	Og som om det ikke var nok, så bad Rigspolitiet tirsdag justitsminister Morten Bødskov (S) vurdere, om Jakob Scharf har forsøgt at forhindre Pia Kjærgaard (DF) i at deltage i besøg på Christiania med Folketingets retsudvalg.

	Samme dag som Den Uafhængige Politianklagemyndighed – uden at gå i detaljer – oplyste, at den er i gang med en undersøgelse af forholdene i PET.

	PET’S ansigt udadtil

	Da Jakob Scharf blev udnævnt til PET’s chef den 1. maj 2007 skortede det ellers ikke på tillægsordene. De positive af slagsen. »Karrierekomet« hed det i Kristeligt Dagblad, mens Dagbladenes Bureau kaldte ham en »arbejdsnarkoman«, og Ekstra Bladet ved den lejlighed konstaterede, at generaliebladet afslørede en »imponerende karriere«.

	Jakob Scharf havde da også dårlig nok lært af stave til al-Qaeda, før han om morgenen den 4. september 2007 gik på live og fortalte nationen, at PET om natten havde anholdt en gruppe potentielle terrorister med »evnen, viljen og kapaciteten« til at sprænge bomber: den såkaldte Glasvejsag.

	Siden har den lille, lettere korpulente og kortklippede PET-chef i bogstaveligste forstand været efterretningstjenestens ansigt udadtil (forgængeren Lars Findsen delte opgaven med den operative chef, Hans Jørgen Bonnichsen).

	Jakob Scharf har forstået, at hvis politikerne skal kunne forsvare de mange ekstra penge og beføjelser til efterretningstjenesten, så nytter det ikke at skjule sig bag skæg og blå briller.

	Hyldest til Che Guevara

	PET’s chef har ladet sig fotografere i sin røde Fiat 500, fortalt om begejstringen for maleren William Skotte Olsen og spillet plader i radioen. I P1’s udsendelse »Sommergæsten« begrundede Jakob Scharf valget af den cubanske sang »Hasta Siempre« – en hyldest til Che Guevara – med, at »det er vigtigt at have idealer om sikre samfund, der er baseret på frihed, på lighed og på retfærdighed«.

	Men som skribenten, bloggeren og PET-kommentatoren Rune Barløse Jensen beskriver i en undersøgelse af PET’s kommunikation, er efterretningstjenestens åbenhed tit en illusion.

	Ikke blot er journalisterne afhængige af adgangen til PET som har et vidensmonopol. Ofte mailer de spørgsmål og får svar på på mail og PET’s pressemeddelelser ender nærmest uredigerede på avisernes hjemmesider og til tider i de trykte udgaver. Uden at nogen ved, at PET på den måde har kunnet vinkle Jakob Scharfs citat, så det passer til netop det budskab, efterretningstjenesten gerne vil sende.

	Selv kalder Jakob Scharf det en »balancegang«. En balancegang mellem give befolkningen så stor indsigt i PET’s arbejde, at de har tillid til efterretningstjenestens arbejde, og så lidt, at den ikke bliver unødig skræmt! For slet ikke at tale om, at PET hverken vil – eller kan – fortælle mange ting, hvis efterretningstjenesten skal beskytte sine kilder og fortsat få nye.

	Redaktøren for det hele

	Ifølge Ida Nyegård Espersens såkaldte single, Redaktøren for det hele, har i hvert fald én journalist dog et nært forhold til PET’s chef: BT’s redaktionschef, Simon Andersen. Redaktionschefen kan ringe Jakob Scharf med indledningssætningen:

	»Hva’ fanden, er det ikke min yndlingspolitimester?«

	Allerede inden de seneste sager havde netop formiddagsavisens afsløring af Henrik Sass Larsens (S) forbindelse til rockeren Suzuki-Torben og PET’s manglende sikkerhedsgodkendelse af førstnævnte imidlertid skabt blæst om efterretningstjenesten og dens chef.

	Som den liberale blogger, politisk kommentator og radiovært Jarl Cordua skrev, kunne oplysningerne jo kun komme et sted fra: PET.

	»Kan man forestille sig, at oplysninger fra f.eks. PET lækker til pressen, uden at PET-chef Jakob Scharf kender til sagen? Næppe. Hvad betyder det? Jo, at PET ligger i spinkrig med et folketingsmedlem muligvis for både at retfærdiggøre sig selv, oplyse sagen eller mest kontroversielt: At slå Sass politisk helt i hjel«.

	Selv om PET’s chef refererer direkte til justitsministeren – gennem departementschefen – så har Jakob Scharf dog altid nedtonet sit og efterretningstjenestens engagement på Christiansborg.

	Tror ikke på forprogammering

	Den da nyuddannede 25-årige jurist begyndte da også i sin tid som ministersekretær for Hans Engell (K) for siden af servicere de to socialdemokratiske efterfølgere Pia Gjellerup og Erling Olsen.

	Efterfølgende blev Jakob Scharf chef for Justitsministeriets internationale kontor og politimester i Rigspolitiets politiafdeling – inden han i 2007 overtog chefposten i PET.

	Der afløste Jakob Scharf en anden tidligere ministersekretær i Justitsministeriet, Lars Findsen, som i dag skriver departementschef i Forsvarsministeriet på visitkortet.

	Et karrierforløb, de fleste på Slotsholmen også forudså for Jakob Scharf.

	Indtil i dag.

	I interviewet med Magasinet Lederne forklarer Jakob Scharf ellers, at han ikke tror på forprogammerede planer for karrieren –måske fordi han siden sin ansættelse i Justitsministeriet altid har siddet et eller andet sted tæt på den politiske magt og mediernes opmærksomhed:

	»Man laver den slags skift, når man selv er klar, eller når andre synes, man er klar til det. I det her job, vil jeg sige, kan der hurtigt ske ting, som gør, at andre vil synes, at nu er tidspunktet det rette«.

