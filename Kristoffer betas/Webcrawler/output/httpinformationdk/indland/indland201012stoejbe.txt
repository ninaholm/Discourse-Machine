Støjberg: Guldet ligger lige foran jer, kommuner
Nogle kommuner vinder, andre taber lidt på den nye aktiveringslov, erkender beskæftigelsesministeren, men det er kommunernes eget ansvar hvis de ikke kan nå at tilpasse deres aktiveringsindsats til den nye lov, mener ministeren
Man skulle da være en meget ufiks kommune, hvis man ikke ændrede på måden at aktivere på, siger beskæftigelsesminister Inger Støjberg.


 »Nogle kommuner taber lidt, og nogle kommuner vinder lidt,« men »guldet ligger lige foran«.
Sådan lyder beskæftigelsesminister Inger Støjbergs (V) reaktion på, at hendes nye aktiveringslov sender tocifrede millionbeløb efter de nordsjællandske kommuner, mens den straffer kommuner med mange ledige.
Svarene faldt under andenbehandlingen af lovforslaget i Folketinget, og i morgen skal loven færdigbehandles. Men det er helt tydeligt, at loven rammer skævt, mener Socialdemokraterne. Man gør nogle kommuner fattigere og peger fingre ad dem, hvis de ikke gør det godt nok.
»De kommuner, der kommer til at tabe på det her, har typisk en overvægt af ufaglærte kontanthjælpsmodtagere. Det er helt tosset at lave en lov, der endnu engang rammer de kommuner hårdt,« siger arbejdsmarkedsordfører Torben Hansen (S).
Den nye aktiveringslov giver generelt kommunerne en større del af regningen for de arbejdsløse og flytter pengene over på bloktilskuddet. Men fordi loven kommer så sent, kan man ikke tage tilstrækkeligt højde for, at nogle kommuner har flere arbejdsløse end andre. Bloktilskuddet for 2011 er allerede fastlagt, og i stedet bliver pengene udbetalt efter en ordning, der kun tager højde for, hvor mange mennesker, der bor i en kommune. Derfor ender de rige kommuner, hvor der er få ledige, med at score en uventet bonuscheck, mens en lang række andre kommuner får milliontab, der vælter de allerede fastlagte budgetter for næste år. Indenrigsministeriets opgørelse viser en samlet gevinst til kommunerne i Region Hovedstaden på 178,6 mio. kr., mens resten af landets regioner taber.
Fejl i beregning
Men de tal er kun et udtryk for kommunernes økonomi, hvis de læner sig tilbage og folder armene, påpeger Inger Støjberg. I stedet skal kommunerne satse mere på virksomhedsaktivering, som den nye lov belønner med større refusion.
»Man skulle da være en meget ufiks kommune, hvis man ikke ændrede på måden at aktivere på, når guldet ligger lige foran, og når det er den bedste form for aktivering,« sagde Inger Støjberg i Folketingssalen.
Ministeren har indset problemet i at skære i kommunernes økonomi med så kort varsel, og derfor vil beskæftigelsesministeriet de næste to år kompensere kommunernes tab, når det overstiger en vis procentdel af deres samlede budget.
Men flere kommuner har allerede påpeget fejl i regeringens beregninger, der ikke tager udgangspunkt i kommunernes nye budgetter. Randers er den kommune, der bliver ramt relativt hårdest, og her raser et enigt byråd over, at kommunen skal til at finde 25 millioner kroner i budgettet for 2011.
Ifølge jobcenterchef i Randers, Ole Andersen, kan man ikke bare hente pengene ind ved at lægge aktiveringsindsatsen om.
»Det er en temmelig stor omstilling og et område med mange ansatte. De mennesker skal ligesom alle andre have et opsigelsesvarsel. Samtidig står virksomhederne ikke ligefrem i kø for at virksomhedsaktivere, de fyrer jo også,« siger Ole Andersen.
Regeringen har allerede indgået aftale om aktiveringsloven med Liberal Alliance, Kristendemokraterne og Dansk Folkeparti, og her forstå arbejdsmarkedsordfører Bent Bøgsted (DF) ikke kritikken.
»Vi har ikke tænkt på kommunalpolitikere, da vi lavede det her. Vi har tænkt på den enkelte ledige, der bliver udsat for uforståelig aktivering og nonsenskurser,« siger Bent Bøgsted, der påpeger, at kommunerne bare kan lave bedre aktivering for at hente pengene ind igen.
- Men mener du, at der bliver lavet flere nonsenskurser i Nordjylland end i Nordsjælland?
»Det vil jeg ikke vurdere, for så skal man ind og kigge på den enkelte kommune. Jeg ved, der bliver lavet mærkelige kurser over hele landet, og derfor vil de ledige over hele landet kunne mærke det her,« siger Bent Bøgsted.

