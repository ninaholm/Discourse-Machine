Downs syndrom er et uddøende handicap
Børn født med Downs syndrom bliver i stigende grad valgt fra, efter alle gravide er begyndt at få tilbudt scanning af fosteret. Sidste år blev der kun født 21 børn med kromosomfejlen. Modsat gravide i Holland og England vælger næsten alle i Danmark at få abort, hvis scanning og prøver viser, at fosteret har Downs Syndrom. Eksperter og handicap-organisationer kritiserer fosterdiagnostikken for at presse flere til abort
Maria Quitzau Mortesen på besøg hos sin mormor. Maria har Downs syndrom, et handicap som i stigende grad bliver valgt fra, efter alle gravide er begyndt at få tilbudt scanning af fosteret. Sidste år blev der kun født 21 børn med kromosomfejlen

Vi fravælger i stigende grad at få børn med Downs syndrom. 99 procent af de gravide, som får konstateret, at fostret har kromosomfejl, får en abort. Således blev der sidste år kun født 21 børn med Downs syndrom mod 61 i 2004.Før 2004 fik kun gravide over 35 år tilbud om nakkefoldsscanning, men fra 2004 har alle gravide fået det tilbud, og ni ud af ti takker ja til tilbuddet.I Holland og England, der ligesom i Danmark tilbyder en scanning til alle gravide, vælger langt færre få abort.Eksperter og handicaporganisationer stiller spørgsmål ved om informationen ved fosterdiagnostik er god nok og peger på, at den enkelte gravide kan føle sig presset til abort.Intentionen med at udvide tilbud om scanning for misdannelser til alle i 2004 var, at tilbuddet skulle være baseret på objektiv information.Derfor ventede handicaporganisationerne også, at behovet for information om handicappede børn ville stige, men det er ikke sket, fortæller formand for LEV Sytter Kristensen.»Vi ved ikke, hvor meget lægerne informerer, men hvis de gravide skal have et nuanceret tilbud om information, så skal der også være noget om, hvad det vil sige at have et handicappet barn, ellers er informationsniveauet for dårligt,« siger hun.På Føtalmedicinsk Afdeling på Rigshospitalet, hvor scanningerne foretages, forklarer vicechefjordemoder Rikke Nue Møller, at de gravide, der får konstateret kromosomfejl, får et tilbud om at tale med handicaporganisationerne.»Men jeg har endnu ikke mødt nogen, der har brugt tilbuddet. Det kan godt være, at de mener, der skal være plads til handicappede, men bare ikke, når det er ens eget barn,« siger Rikke Nue Møller.Sytter Kristensen mener det massive fravalg er en uhyggelig tendens.»Det er vigtigt, vi får taget et kig på os selv, når vi får en tendens til at smide alt det væk, der ikke er perfekt. Gruppen med Downs Syndrom er jo ingenting i forhold til, hvad vi fremover vil kunne frasortere af f.eks. fostre med sygdomme, der bryder ud senere i livet. Derfor kan jeg godt blive nervøs for, hvilken retning vi går i,« siger Sytter Kristensen.Birgit Kirkebæk, der er dr.pæd. i handicaphistorie, mener, at der bør informeres bedre, hvis der reelt skal være tale om et frit valg. Hun nævner Turner's Syndrom, som en gruppe af handicappede, hvor patientforeningen har haft held med at få vendt udviklingen, så færre i dag får abort.»Det et underligt dilemma, at vi skynder os at fravælge børn med Downs syndrom fordi vi kan, når de for langt de flestes vedkommende får et godt liv og også bidrager til vores liv,« siger Birgit Kirkebæk.Fakta fremfor følelserNete Schwennesen, der er ph.d.-studerende i Folkesundhedsvidenskab på Københavns Universitet, har interviewet gravide og sundhedspersonale i forbindelse med scanninger.»De sundhedsprofessionelle er meget bekymrede for, om de informerer objektivt, som det er hensigten med loven, men konsultationerne bliver derfor ofte reduceret til tal og statistik, som kvinderne oplever som meningsløst. Og der bliver ikke plads til de mere eksistentielle spørgsmål om, hvordan vi sikrer det gode liv. Det er overladt til den enkelte,« siger Nete Schwennesen.Intentionen om at give objektiv information dækker over, at vi er bange for, at fosterdiagnostik bliver opfattet, som om vi vil undgå bestemte former for liv eller handicap, mener Nete Schwennesen:»Når der bliver lagt så meget vægt på objektiv information, så kan det virke som om, at der slet ikke er lagt nogen normer ned i fosterdiagnostikken, men selvfølgelig er der normer, som kvinderne tydeligt mærker. Normen er, at medicinsk viden og teknologi er godt, og der er samfundsmæssigt rationale i at undgå, at folk får børn med Downs syndrom.«Rikke Nue Møller er enig i, at informationen fra sundhedspersonalet aldrig kan blive 100 procent objektiv.Hun mener dog ikke,  at sundhedspersonalet har nogle bestemte interesser eller en norm om, at de gravide bør træffe en bestemt beslutning.»Det er udelukkende op til den enkelte, men jeg tror langt de fleste har taget beslutningen på forhånd, og dem, der virkelig vil have barnet uanset hvad, får slet ikke lavet en scanning,« siger Rikke Nue Møller.Tiltro til systemetDanskerne har historisk set altid haft stor tiltro til sundhedsvæsnet og de biologiske nyvindinger, både når det gælder sterilisation, hvide snit og fravalg af fostre, forklarer Birgit Kirkebæk. Og det kan måske være en del af forklaringen på, hvorfor ni ud af ti gravide i Danmark vælger at blive scannet.I Holland, der har tilbudt scanning imod en mindre betaling siden 2007, vælger kun 25 procent af de gravide at blive scannet. Det skyldes blandt andet, at hollænderne generelt er langt mere kritiske over for medicinsk teknologi, forklarer Gert de Graaf, der seniorkonsulent i den hollandske Downs Syndrom Fond.»Mange får ikke lavet scanningen, fordi de vil have barnet uanset hvad. En del hollandske kvinder anser ikke et barn med Downs syndrom for et stort nok handicap til, at de vil have en abort,« siger Geert de Graaf, der mener, at der i Holland bliver set lidt ned på kvinder, der får abort for mindre handicap.I Storbritannien er antallet af børn født med Downs Syndrom stigende på trods af, at de har en screening af de gravide, der minder om den danske. Årsagen er, at mødrene bliver ældre, men kvinderne vælger også aktivt handicappede børn til, fordi især Downs-børn i dag har et meget godt liv og er synlige i samfundet, oplyser den britiske Downs Syndrom Association.Også herhjemme er unge med Downs mere synlige, men det får tilsyneladende ikke danske kvinder til at fravælge abort.Birgit Kirkebæk mener, at de gravide generelt oplever et stort pres for at tage den beslutning, der belaster samfundet mindst muligt, når vi samtidig diskuterer de økonomiske omkostninger af handicappede, ældre m.fl.»Det enkelte forældrepar kommer til at bære ansvaret alene, og hvad skal de vurdere deres ansvar ud fra: Vi scanner dig, men det er underforstået, at det bedste for samfundet jo er, at du får barnet fjernet,« siger Birgit KirkebækNiels Uldbjerg, der er professor og overlæge i gynækologi på Aarhus Universitetshospital, argumenterer i dagens kronik for, at de gravide også vælger ud fra drømmen om at få et normalt barn.»Rigtig mange af os har en mening nu, men når det bliver vores tur til at være gravide, så vælger vi måske også provokeret abort. Vi har alle forestillinger og drømme om, hvordan vores barn skal være, derfor bør vi være tolerante over for den gravides valg,« siger Niels Uldbjerg og tilføjer, at det er vigtigt at få en offentlig debat om, hvorfor vi eksempelvis vælger nogle børn fra.»Downs syndrom er næsten udryddet, men i modsætning til børn med hjertefejl, så har Downs-børn ikke noget dårligt liv, så hvorfor vil vi ikke have dem? Det er vigtigt at tage en debat om det her etiske grænseområde, for hvad er det næste, vi tillader folk at få abort for,« spørger Niels Uldbjerg.
