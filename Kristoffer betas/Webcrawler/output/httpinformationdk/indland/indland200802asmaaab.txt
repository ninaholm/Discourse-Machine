Asmaa Abdol-Hamid kritiserer Enhedslisten
Asmaa Abdol-Hamid kritiserer Enhedslisten og holder pause som folketingskandidat. Partitoppen forstår ikke kritikken


 Enhedslistens folketingssuppleant Asmaa Abdol-Hamid udfordrer nu sit eget parti ved at danne et venstreorienteret netværk mod racisme, forskelsbehandling og diskrimination. Netværket stiftes, samtidig med at Asmaa Abdol-Hamid holder et års pause som folketingskandidat for Enhedslisten, som hun kritiserer for at være usynlig og uden svar på de udfordringer, som det danske samfund står overfor.
"Enhedslisten har været for sløve til retspolitikken og de seneste uroligheder, som netop Enhedslisten burde markere sig på. Derfor vil jeg danne et netværk, kampagne eller tænketank mod racisme, forskelsbehandling og diskrimination. Det skal være et venstreorienteret projekt, som samler folk om integrations- og socialpolitikken," siger Asmaa Abdol-Hamid
 Netværket får navnet 'Sorte får', opkaldt efter Asmaa Abdol-Hamids kampagnebus under valgkampen i november. Her kørte den daværende folketingskandidat rundt i 'Det sorte får', en varevogn hun havde købt for 5000 kroner og indrettet med møbler, hvor vælgerne kunne komme ind og få en kop kaffe. Netværket, der i første omgang samler flere af hendes støtter under valgkampen, forventer at præsentere sit første større politiske udspil den 1. maj.
Larmende tavshed
Selv om Asmaa Abdol-Hamid holder en pause som folketingskandidat for Enhedslisten, så bliver hun dog stadig som medlem af partiet. Hun afviser, at 'Sorte får' er forløber til et nyt venstrefløjsparti.
"Det er ikke det, vi har fokus på. Folk skal netop ikke have partibog for at være med, så selv radikale er velkomne. I stedet skal folk være med for at give stemme til dem, som ikke er kommet med i det danske samfund," siger Asmaa Abdol-Hamid. 
Ifølge Asmaa Abdol-Hamid har larmende tavshed karakteriseret Enhedslisten i forbindelse med den uro, som flere danske byer har været ramt af, og de administrative udvisninger i forbindelse med mordplanerne mod Muhammed-tegner Kurt Westergaard.
Folketingssuppleanten mener samtidig ikke, at Enhedslistens dårlige valgresultat er hendes skyld. En intern evaluering har ellers vist, at medlemmer af partiet føler, at opstillingen af Asmaa Abdol-Hamid kostede stemmer. 
Urimelig kritik
Næstformand for Enhedslistens folketingsgruppe og medlem af partiets forretningsudvalg, Per Clausen, forstår imidlertid ikke hendes kritik, som han beskriver som "relativt voldsomt".
"Det er urimeligt, at hun kritiserer i forhold til spørgsmålene om administrative udvisninger og den uro, der har været i byerne. I forhold til de ting har vi reageret meget klart og hurtigt. Vi var de første, der protestrede mod de administrative udvisninger, og vi er de eneste, der har fremlagt et alternativ til de andres partiers krav om opstramninger. Så på de to områder synes jeg, at kritikken er forfejlet, siger Per Clausen. 


