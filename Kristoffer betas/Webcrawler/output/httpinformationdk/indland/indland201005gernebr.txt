'Vi vil gerne bruge vores nye brandbil, ha ha ...'
Politiet valgte administrativt at frihedsberøve ca. 200 personer, fordi de ikke kunne bevise, hvem der kastede med sten og 'molo'er' under sammenstød ved Christiania
Kampklædte politibetjente med hunde rykkede under COP15 ind på Christiania, efter at en fest i fristaden udviklede sig med flaskekast og brændende barrikader i blandt andet Prinsessegade og Bådsmandsstræde. Politiets nyindkøbte brand- og slukningskøretøj kom for første gang i anvendelse denne aften, da den slukkede en brændende barrikade foran fristaden.


 Den 14. december ved 22-tiden sidste år fik politiets Kommandostation (KSN) på Politigården oplysninger fra en kilde om, at der i løbet af en times tid ville være voldsom ballade på Christiania. Aktivisterne forberedte sig med benzinflasker ('molo'er'), jernspyd, snubletråde, barrikader og sten, og deres plan skulle være at lokke politiet ind på området og i en fælde, lød oplysningerne.
Meldingen førte til en omfattende indsats, hvor i alt 11 politidelinger, hundepatruljer, transportvogne, materiel fra teknisk tjeneste samt en politihelikopter blev alarmeret. I løbet af kort tid havde politiet gjort sig klar og afventede skjult rundt omkring i nabogaderne på Christianshavn, hvad aktivisterne ville finde på. I løbet af de næste par timer fik politiet - efter omfattende sammenstød både i og udenfor fristaden - administrativt frihedsberøvet omkring 200 personer, som blev kørt til klimafængslet i Valby.
Denne natlige aktion var emnet for gårsdagens retsmøde i COP 15-retssagen, og forløbet blev belyst med afhøring af de ansvarlige politichefer samt en kort visning af videooptagelser fra helikopteren.
'Snøfte'
For at starte med helikoptervideoerne: Det er forbløffende hvor præcise billeder, politiet kan optage med et termisk kamera. Selv om det ikke bliver mørkere i Danmark end midnatstimen i december måned, så er personerne meget tydelige, ja, næsten genkendelige.
Fra helikopteren kan man se, at flokke af aktivister kl. 23.27 slæber materiale ud fra Christiania og bygger en barrikade, som derefter antændes. Den udvikling er en dansk stemme på videoens lydspor åbenbart godt tilfreds med: »Vi vil gerne bruge vores nye brandbil, haha,« siger stemmen, der småsludrende orienterer den svenske pilot om, at politiets nyanskaffede vandkanon internt går under navnet 'Snøfte', »fordi den drypper hele tiden.«
Og det ser da også effektivt ud, da Snøfte med to hårde vandstråler nærmest fejer den brændende barrikade til side. Senere konstaterer samme stemme: »Vi har aldrig prøvet det her før med helikopter over Christiania, aldrig.«
Før pumpet gas i timevis
Et par gange inden midnat fik politiet ryddet Prinsessegade, slukket ilden og fjernet barrikaderne, selv om de blev massivt angrebet med sten og molo'er fra aktivisterne, der derpå forsvandt ind på fristaden. Efter hver rydning kom aktivisterne tilbage og slæbte nye barrikader ud på gaden. Derfor fik aktionens taktiske leder, politikommisær Lars Lundberg, et 'ok' fra KSN til at rykke ind på området for at skabe ro.
»Ellers kunne vi have stået der hele natten. Vi har før haft mange slag, hvor vi har pumpet gas i timevis,« som Lundberg forklarede i retten.
Mens en styrke på 100 betjente uset sneg sig ind på Christiana ad bagvejen via Dyssen og broen over Stadsgraven, gjorde Lundberg klar til at rykke massivt ind på området fra Prinsessegade. Formålet var at indskrænke manøvrerummet for aktivisterne. Oplægget til indsatslederne fra Lundberg lød i al korthed: Alle, der kommer løbende, skal anholdes.
Politiinspektør Mogens Lauridsen, der opholdt sig på KSN, bekræftede, at han havde givet ordre til at frihedsberøve alle, der lavede ballade. Og det skulle ske netop efter politiloven og ikke efter straffeloven:
»Når vi ikke kan identificere, hvem der kaster sten, så bruger vi politiloven,« sagde han og tilføjede, at det ofte var svært for politiet at løfte bevisbyrden efter straffeloven paragraf 134 om grov forstyrrelse af den offentlige orden. Politilovens bestemmelser om administrativ frihedsberøvelse er ifølge Lauridsen »en mulighed for os at sikre ro og orden uden at skulle løfte bevisbyrden i paragraf 134.«
En af de beskikkede advokater, Hanne Reumert, spurgte om, politiet, hvis der blev observeret ballade, så kunne tage alle i en gruppe, og i stedet for straffeloven så bare bruge politiloven som hjemmel?
»Vi har sagt, at den gruppe mennesker, hvorfra balladen udgår, kan administrativt frihedsberøves,« gentog Lauridsen.
Politikommissær Bjarne Christensen, der havde været leder af de betjente, der kom ind ad bagvejen, bekræftede, at hans folk havde dannet en 'pose' eller ruse, hvorfra ingen kunne slippe væk, når de kom løbende fra hovedindgangen ved Prinsesegade, hvor Lundbergs betjente rykkede ind. Han understregede, at personer, der klart ikke havde haft noget med balladen at gøre - f.eks. hvis de blot havde nydt en øl på et af fristadens værtshuse - havde fået lov til at komme udenfor posen. Retssagen fortsætter i næste uge.


