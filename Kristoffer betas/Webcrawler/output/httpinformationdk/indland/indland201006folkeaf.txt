Folkeafstemning er ikke nødvendig
Selv, hvis EU skal forhåndsgodkende danske finanslove eller kan idømme os bøder for økonomisk uansvarlighed, kræver det ingen folkeafstemning, vurderer EU-eksperter. Men det er endnu et skridt i retning af euroen


 Statsminister Lars Løkke Rasmussen (V) har juraen på sin side, når han afviser at udskrive folkeafstemning om de nye muligheder for straf og kontrol af medlemslandenes finanspolitik, som EU-landene blev enige om på ugens topmøde i Bruxelles. Det vurderer to EU-eksperter, som Information har talt med.
Dansk Folkepartis finansordfører Kristian Thulesen-Dahl beskylder regeringen for at »luske Danmark ind« i euroen. Men selv om de nye regler vil bringe os tættere ind i samarbejdet med euro-landene og give EU-Kommissionen ret til at forhåndsgodkende dele af vores finanslove og idømme os bøder for økonomisk uansvarlighed, så kan regeringen godt sige ja til reglerne uden at krænke hverken Grundloven eller euroforbeholdet, siger eksperterne.
»Rent formelt har vores forbehold ikke meget med finanspolitikken at gøre. Det siger primært, at vi ikke er med i ØMUens 3. fase, hvor man skifter kronen ud med euro og overdrager pengepolitikken til den europæiske centralbank. Men man kan selvfølgelig diskutere, hvorvidt de nye regler følger ånden i det forbehold, vi vedtog i sin tid,« siger EU-forsker, adjunkt Rebecca Adler-Nissen fra Københavns Universitet.
Svensk og engelsk nej
Også Sverige og England står uden for eurosamarbejdet. Her har den svenske statsminister Fredrik Reinfeldt udtrykt skepsis over for nødvendigheden af de nye regler - og den engelske premierminister David Cameron har klart meddelt, at englænderne ikke vil være med.
Men samme frihed har Danmark ikke. Det skyldes, at Danmark - i modsætning til de to andre lande - har bundet kronen op på euroen i den såkaldte ERM2-aftale.
»Vi er faktisk nærmest skygge-euromedlemmer. Og finanspolitisk har vi også valgt at stå som strammerne og duksene,« siger Rebecca Adler-Nissen.
Hun understreger, at de endelige regler endnu ikke er skrevet.
»Men formelt set ser det ikke ud til, at de vil give et juridisk problem i forhold til forbeholdet. Men man kan med rette indtage den holdning, at det her er endnu et skridt i retning af euroen,« siger hun.
Heller ikke i forhold til Grundloven er der nogen - juridisk - grund til, at Lars Løkke Rasmussen bør spørge danskerne om deres holdning til de nye regler. Det vurderer professor, dr.jur. Jens Hartig Danielsen fra Aarhus Universitet, der er ekspert i den danske grundlovs paragraf om suverænitetsafgivelse.
»Hvorvidt politikerne synes, at der skal være en folkeafstemning eller ej, det er en politisk vurdering. Men hvis man anlægger en strikt juridisk vurdering, så er der ikke tale om en suverænitetsafgivelse - og så er der ikke noget krav om folkeafstemning«, siger han.
Udvidelse af reglerne
Jens Hartig Danielsen henviser til, at de nye, strammere regler, som EU-landene har besluttet at gennemføre, efter alt at dømme blive en udvidelse af det, som Danmark allerede er omfattet af: Nemlig reglen i den såkaldte EUF-traktat om, at »medlemsstaterne skal undgå uforholdsmæssigt store offentlige underskud«.
Det er ifølge den paragraf, at EU-kommissionen i tirsdags henstillede til Danmark at nedbringe underskuddet på statsfinanserne.
I dag har kommissionen ingen sanktionsmuligheder, hvis Danmark nægter at efterkomme henstillingen. Men selv, hvis vi ifølge de nye regler kan idømmes bøder eller skal have godkendt vores finanspolitik på forhånd, er der ifølge juraen ikke tale om en suverænitetsafgivelse.
»For at der i dansk forfatningsretslig forstand skal være tale om en suverænitetsafgivelse, skal EU kunne træffe afgørelser, der får direkte virkning i dansk ret. Det er der ikke tale om, hvis Danmark som stat forpligter sig - eller at den bod, man kan pålægges, bliver pålagt Danmark som stat,« siger Jens Hartig Danielsen.
Efter sommerferien vil EU-Kommissionen præsentere et konkret udkast til, hvordan de nye regler skal se ud.


