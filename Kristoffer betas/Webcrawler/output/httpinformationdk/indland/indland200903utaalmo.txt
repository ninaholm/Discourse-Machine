Utålmodige Fogh: Kom nu til klimaet
Forhandlingerne om en global klimaaftale går for langsomt, mener Fogh. Statsministerens ønske om et klimatopmøde i slutningen af marts er løbet ud i sandet


 Verdens ledere må se at komme i arbejdstøjet og involvere sig i de globale klimaforhandlingerne. 
Sådan lyder opfordringen fra statsminister Anders Fogh Rasmussen, som savner egentlige fremskridt, hvis der skal opnås enighed om en aftale på klimatopmødet i København i december.
- "Jeg havde gerne set, vil jeg godt sige her, at vi globalt var længere i forhandlingerne, end vi rent faktisk er på nuværende tidspunkt. Der er ikke ret mange måneder tilbage før Københavns-topmødet, så hvis der ikke snart sker nogle fremskridt, så bliver det meget vanskeligt at nå det", siger Fogh, inden han skal diskutere klimaforhandlingerne med sine EU-kolleger på et topmøde i Bruxelles.
 - "Du må ikke opfatte mig, som om jeg er negativ. Jeg er bare utålmodig", fortsætter Fogh, som påpeger, at "det ville køre anderledes", hvis det havde været op til ham at tilrettelægge de globale klimaforhandlinger.
Obama ikke parat
 Fogh og FN's klimachef, Yvo de Boer, havde egentlig sat næsen op efter et klimatopmøde i slutningen af marts med de største lande for at få skudt forhandlingerne om en global klimaaftale i gang. 
Men det er ikke blevet til noget, fordi USA's nye præsident, Barack Obama, ikke er parat.
 - "Forudsætningen var selvfølgelig, at den amerikanske administration var kommet på plads, om man så må sige, med sine holdninger og havde forberedt sig til sådan en proces. Det er ikke helt tilfældet", siger Fogh, som understreger, at det ikke skal ses som en kritik af amerikanerne.
 Statsministeren håber dog, at Obama og de øvrige politiske topledere snarest muligt vil sætte sig sammen og tage klimaspørgsmålet op. 
 - "Det er min klare opfattelse, at hvis der skal til at ske fremskridt nu, så er det nødvendigt, at der snarest sker et kraftigt engagement fra kredsen af stats- og regeringsledere", siger han.
Topmøde har lange udsigter
 Der er fortsat "en fair chance" for at opnå klimaenighed, men det kræver, at lederne nu "får skåret igennem nogle helt overordnede politiske problemer", siger Fogh.
 Mens Fogh ikke forventer et egentligt klimatopmøde før i forbindelse med G8-mødet i Italien i juli, så har han selv og de øvrige EU-ledere mulighed for at diskutere emnet med Obama, når han kommer til Prag den 5. april til EU-USA topmøde.
