Udsigt til døden i Afghanistan
Freshta frygter for sit liv, efter at de danske myndigheder er begyndt at hjemsende afghanere til Afghanistan
Som 16-årig flygtede afghanske Freshta fra sin ægtemand, fordi hun var forelsket i en anden. Hun endte i Danmark, men nu står hun til at blive udsendt til Afghanistan, og hvis det sker, frygter hun at blive slået ihjel af sin ægtemand i Afghanistan


 
	Freshta var 16 år, da hun af sin familie blev tvunget til at gifte sig med en ældre mand i Kabul. Efter en årrække i et tvangsægteskab med sin mand, der var stofmisbruger, mødte hun en yngre mand, som hun forelskede sig i, og det forelskede par så ingen anden løsning end at flygte.

	Hverken Freshtas mand eller samfundet ville acceptere hendes handlinger. Utroskab er ulovligt. For et år og fem måneder siden endte Freshta, nu 23 år gammel, i København sammen med sin seks-årige søn.

	De danske myndigheder har afvist at give hende asyl, og nu venter Freshta på at blive tvunget tilbage til Afghanistan. I hjemlandet vil både hendes og sønnens liv være i fare, forklarer hun, men de danske myndigheder troede ikke på hendes fortælling om flugten fra tvangsægteskabet:

	»De sagde, jeg var for veltalende, og derfor synes de, jeg var utroværdig, men hvis jeg bliver sendt tilbage, slår min mand mig ihjel,« siger Freshta, imens sønnen sidder fordybet i et computerspil. Af og til forklarer han på dansk, hvad der foregår i skydespillet.

	Siden marts har de danske myndigheder – primært med tvang – sendt 46 afghanske mandlige afviste asylansøgere tilbage til Afghanistan. De udgør første skud i en udsendelsesbølge, hvor minimum 450 afghanere skal udsendes eller tvangsudsendes, oplyser Rigspolitiet:

	»I øjeblikket har vi koncentreret os om enlige mænd. Men på et tidspunkt har vi udtømt gruppen, og så forholder vi os til udsendelser af andre grupper, både ægtefæller med børn og enlige kvinder,« siger Hans-Viggo Jensen, der er juridisk chef i Nationalt Udlændingecenter i Rigspolitiet.

	’Problemknuseren’

	De mange tvangsudvisninger har ladet vente på sig på grund af langsommelighed hos de afghanske myndigheder, som politiet i september 2012 redegjorde for i en statusrapport:

	»Der konstateres en stadig stigende sagsbehandlingstid i Afghanistan, hvilket må antages bl.a. at have sammenhæng med det stigende antal sager. Hertil – og ikke mindst – kommer, at der er oplyst, at det i visse regioner af Afghanistan aktuelt ikke er muligt at foretage identitetsfastlæggelse af sikkerhedsmæssige grunde.«

	Myndighederne i Afghanistan magtede ikke opgaven, og måske derfor tog de danske myndigheder et stærkt kort i brug for at sætte skub i udvisningerne af den største gruppe af afviste asylansøgere – afghanerne. Den 1. december 2012 udstationerede Justitsministeriet den forhenværende oberst i hæren udlændingeattacheen Leif Bach Christensen, der kendes som ’problemknuseren’ på grund af hans afgørende rolle i hjemsendelsesaftalen mellem Irak og Danmark. Og især fordi han indgik den første aftale om udsendelser af afviste afghanske asylansøgere med regeringen i Kabul.

	Samtidig pumpede danske myndigheder lidt over 4 millioner kroner i afdelingen IDCU (Identity Checking Unit), der hører under det afghanske indenrigsministerium.

	Afdelingen havde manglet ressourcer til det store opsøgende arbejde, der ligger i at skulle verificere det voksende antal afghanere. Ofte kræver verifikationerne, at en medarbejder fra indenrigsministeriet rejser ud i en provins for at efterprøve asylansøgerens informationer hos den afvistes familie og bekendte.

	Det har ikke været muligt at få yderligere informationer om, hvad udlændingeattacheen har gjort for at få sat gang i verifikationerne:

	»Jeg er sendt hertil for at fremme behandlingen af de sager om udsendelse, der har været stagneret i Danmark igennem den seneste tid. Og det er det eneste, jeg vil udtale mig om,« siger Leif Bach Christensen over telefonen fra Kabul.

	Indtil nu har myndighederne fået verificeret cirka 300 personers identitet i Afghanistan, bekræfter Hans-Viggo Jensen dog:

	»Vi kan ikke sige noget om, hvor lang tid det vil tage at udsende antallet, og samtidig kan vi konstatere, at flere af dem begynder at forsvinde fra asylcentrene. De fleste af hjemsendelserne har været tvangsmæssige – selv om nogle af de pågældende i den sidste fase godt ville tage imod at være omfattet af tilbuddet om at rejse af fri vilje mod betaling.«

	Den betaling som Hans-Viggo Jensen henviser til, er en ordning, der siden den 18. december 2012 har tilbud afviste asylansøgere 20.000 kroner pr. voksen og 10.000 kroner i erhvervsstøtte mod frivilligt at rejse hjem. Ordningen ophører 1. juli, men Hans-Viggo Jensen mener ikke, at man kan nå at udsende alle inden da:

	»Al erfaring viser, at vi ikke kommer til at tvangsudsende 450, fordi nogle tager imod støttemuligheden, eller forsvinder fra centrene eller ud af landet.«

	Troværdighedsproblemer

	Inden udvisningerne, der begyndte 25. marts, havde politiet besøg af en delegation fra det afghanske indenrigsministerium, der i fællesskab med en tolk igennem fire dage verificerede op imod 60 afghaneres identitet. Delegationen bekræftede stort set alles identitet. Til de fire dages forsamlinger i marts, befandt sig også en række juridiske bisiddere fra Dansk Flygtningehjælp. Og ifølge Eva Singer, der er asylchef i Dansk Flygtningehjælp, har organisationen tillid til, at sagsbehandlingerne foregår i henhold til loven, men Eva Singer udtrykker alligevel bekymring:

	»Først og fremmest er det en meget stor andel af afghanske asylansøgerne, der får afvist deres sag. Derfor vil vi gerne være sikre på, at de har fået behandlet deres sager ordentligt. For de danske myndigheder afviser ikke, at Afghanistan er farlig at vende tilbage til – for det kan man jo ikke – men i stedet får ansøgerne afslag på baggrund af troværdighedsproblemer, og det er bemærkelsesværdigt,« siger Eva Singer.

	Troværdighed er en svær størrelse at definere, når man har med asylansøgere at gøre, forklarer hun:

	»Hvis de eksempelvis var blevet truet på grund af et medlemskab af et politisk parti, havde det været lettere at forklare. Men har man konflikter med nabolandsbyen, eksempelvis om jord, så er det langt sværere at bevise for ansøgeren. Mange af dem er meget dårligt uddannede eller analfabeter, og det gør det endnu sværere for dem at forklare om deres asylmotiver.«

	Ifølge Udlændingestyrelsen findes der ikke statistiske opgørelser over afghaneres asylmotiver:

	»Vores generelle erfaring fra de seneste år er, at der er tale om en bred vifte af asylmotiver, eksempelvis konflikter med familiemedlemmer, over jord eller arv, konflikter vedrørende tvangsægteskab eller med Taleban,« siger Rie Thoustrup Sørensen, der er kontorchef i Udlændingestyrelsen.

	Kvinder og etniske minoriteter

	Freshta bruger de fleste af sine dage i Asylcenter Kongelunden. Hun er begyndt at blive stresset ved tanken om Afghanistan, men når hun af og til er i godt humør, laver hun mad – for det kan hun godt lide.

	Frygten for tvangsudsendelsen fylder dog mest:

	»Jeg kan ikke længere sove om natten, for hver gang jeg hører lyden af en dør, der går, så tror jeg, det er politiet, der kommer og henter os. Selvom jeg skulle undslippe min mand i Kabul, er det farligt at være en enlig kvinde i Afghanistan,« siger hun.

	Freshta tilhører en af de grupper, for hvem det kan være forbundet med størst risiko at vende tilbage til Afghanistan, påpeger ph.d. og ekspert i Afghanistan politiske udvikling, Christian Bayer Tygesen fra Københavns Universitet.

	»Der er tre grupper, som man især kan bekymre sig om at skal vende tilbage til Afghanistan: hasaraerne, som er den mest forfulgte etniske gruppe, der især har oplevet massiv forfølgelse, mord og massakrer. Dernæst har vi kvinderne, for selv om landet på nogle områder er blevet sikrere for kvinder, kan de stadig med rette føle sig ekstra udsat i det her land. De sidste er de veluddannede, de vil med al sandsynlighed ende som arbejdsløse,« siger Christian Bayer Tygesen.

	Hos Dansk Flygtningehjælp bekymrer man sig især om, hvorvidt man i sagsbehandlingen tager nok højde for, om afghanere fra andre områder end Kabul strander i hovedstaden uden netværk, for det kan udgøre en stor sikkerhedsrisiko:

	»Man burde i højere grad tage individuelt stilling til den konkrete ansøger og især være meget opmærksom på, at man ikke sender folk tilbage til en tilværelse som internt fordreven. For hvis man er fra en anden del af landet og ikke kan tage tilbage, så tvinges man til at blive i Kabul. Det betyder, at ens tilværelse bliver ren overlevelse på gaden, man kan ende med at bo i kæmpe teltområder med meget lidt støtte. Og det bør man under ingen omstændigheder sende folk tilbage til,« siger Eva Singer.

Freshta er et opdigtet navn, Information er bekendt med kvindens sande identitet.

