Ringen vil give færre biler på Vestegnen
Borgmestrene fra Vestegnen protesterer mod betalingsringen, fordi de mener den flytter trafikken ud i omegnskommunerne. Nu viser beregninger fra Transportministeriet, at det modsatte er tilfældet. Vestegnen vil få mindre biltrafik


 Hvidovres borgmester Milton Graff Pedersen (S) har været en af de hårdeste kritikere af regeringens forslag til en betalingsring, som han mente ville give omegnskommunerne »endnu mere støj, møg og røg«.
Nu viser beregninger fra Transportministeriet, at Hvidovre Kommune får 14 procent mindre biltrafik, hvis ringen lægges langs kommunegrænsen. På samme måde gælder det for alle de andre omegnskommuner, at den samlede biltrafik vil falde med betalingsringen. Det er netop placeringen på kommunegrænsen med hele Amager inden for ringen, som både Københavns overborgmester Frank Jensen og regeringens støtteparti Enhedslisten er tilhængere af. Den placering reducerer biltrafikken mest muligt, viser Transportministeriets tal. Den vil reducere trafikken i København med 18 procent og med syv procent i hovedstadsområdet samlet set.
»Det vil ikke eksportere Københavns trængselsproblemer til omegnskommunerne,« skriver overborgmester Frank Jensen i en mail til Information.
På samme måde argumenterer Enhedslisten.
»Trængselsringen vil give en samlet forbedring for hele Storkøbenhavn med færre biler og bedre kollektiv trafik,« siger Morten Kabell, der er Enhedslistens repræsentant i forhandlingerne om betalingsringen samt medlem af den københavnske borgerrepræsentation.
Tror ikke på tallene
Men i omegnskommunerne er man ikke enige.
»Jeg tror slet ikke på de tal,« siger Rødovres borgmester Erik Nielsen (S), der står i spidsen for de 15 borgmestre, som protesterer mod betalingsringen.
I Rødovre forventer Transportministeriet, at biltrafikken falder med over syv procent.
»Vi har stillet spørgsmål ved de beregninger, og vi kan se, at tallene har ændret sig meget gennem tiden,« siger Erik Nielsen (S).
Det var ikke muligt at få en kommentar fra Transportministeriet, men regeringens støtteparti Enhedslisten mener, man godt kan stole på tallene.
»De passer med de svenske erfaringer fra Stockholm, og når tallene har ændret sig gennem tiden, så er det jo, fordi modellerne er blevet bedre og bedre,« vurderer Morten Kabell.
Omegnskommunerne mener, at det gennemsnitlige fald i trafikken ikke kan bruges til noget.
»Det er rigtig, at trafikken på de indadgående veje dæmpes, men problemet er, at der kommer mere trængsel på omfartsvejene, hvor vi allerede nu har problemer,« siger Herlevs borgmester Thomas Gyldal Petersen (S).
Kollektivt skift
I Herlev regner man med, at den samlede biltrafik falder med beskedne to procent, og det tal dækker over en stigning af trafikken på omfartsvejen Ring 3.
»Betalingsringen giver mere trafik der, hvor jeg har et trængselsproblem,« siger Thomas Gyldal Petersen, der ikke tror på, at omfartsvejen, kommer til at klare den forventede belastning.
Det forstår Morten Kabell ikke. Han mener netop, at Ring 3 er udvidet, så den kan klare belastningen.
Samtidig tror han, at den planlagte letbane langs Ring 3 vil få en del bilister til at skifte til det kollektive.
Herlevs borgmester Thomas Gyldal Petersen (S) har selv været med til at vedtage letbanen og er enig i, at den vil aflaste motorvejen, men den er tidligst færdig i 2018. Fire år efter at betalingsringen forventes indført.
»Hvis rækkefølgen var omvendt, så gav man folk et alternativ til bilen,« siger Thomas Gyldal Petersen.
Borgmesteren i Rødovre bakker op:
»Vi er ikke egoister, vi repræsenterer en million mennesker og kan godt se helheden. Jeg kan sagtens se fornuften i at gøre det her, hvis man samtidig investerer massivt i kollektiv trafik,« siger Erik Nielsen (S).

