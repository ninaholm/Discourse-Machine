Konservative: Der er ordninger til alt i Danmark
Selv om eksperter vurderer, at der vil  være en gråzone af uarbejdsdygtige personer, som falder igennem regeringens efterlønsreform, så fastholder Konservative, at der vil være ydelser  til alle


 Ifølge finansminister Claus Hjort Frederiksen (V) er det kun 10-15 procent af den nuværende efterlønsmålgruppe, der vil være kvalificerede til tilsvarende ydelser i form af fleksjob, førtidspension, revalidering eller andre sygedagpenge. Det til trods for, at hele 29 procent af efterlønsgruppen ifølge Arbejdsmarkedskommissionen næppe kommer i beskæftigelse, når efterlønnen afskaffes. Dermed vil mindst 20.000 danskere havne i en restgruppe, som i bedste fald kan få kontanthjælp.
Men det undrer de konservatives politiske ordfører, Henriette Kjær:
»De må kunne arbejde, hvis ikke de kan komme i et fleksjob eller på sygedagpenge eller på førtidspension. Der må være en erhvervsevne i resten.«
- Så anerkender I ikke Arbejdsmarkedskommissionens beregninger?
»Det må i hvert fald blive et tema i de drøftelser, som skal foregå, og regeringen må vurdere, hvad vi mener, er det rigtige tal. Ingen skal tabes på gulvet. Nogen skal arbejde mere, og det vil nogen være trætte af. Men sådan er det nu engang, og derfor er vores forslag heller ikke helt populært.«
- Men hvad så hvis det viser sig, at der alligevel er en restgruppe, som ikke er syge nok til førtidspension, men heller ikke kan passe et arbejde?
»Det kan jeg ikke tro, for der er ordninger for alt her i Danmark. Jeg kan ikke forstå, hvad det skal være for en gruppe eller gråzone.«
Der er simpelthen ikke plads til en restgruppe, fastholder, Henriette Kjær:
»De må arbejde i fremtiden, selv om det lyder hårdt. Hvis enderne skal nå sammen, kræver det, at efterlønnen udfases.«
Regeringen har dog annonceret, at de ældste førtidspensionsansøgere kan springe dele af ansøgningsprocessen over og slippe for det såkaldte aktiveringscirkus. Det er dog ikke meningen, at ordningen skal udvides af den grund.

