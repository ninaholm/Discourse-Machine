Tæt på aftale om irakere



 357 irakere i de danske asylcentre vil i løbet af kort tid blive sendt ud af Danmark, lyder det fra den irakiske ambassade i Danmark. Chefen for Iraks ambassade i Hellerup, chargé d'affaires Faris Shakir Fatouhi, vurderer, at Irak og Danmark er tæt på at indgå en aftale, skriver Morgenavisen Jyllands-Posten. De 357 irakere har fået afslag på asyl og er dermed formelt udvist. Hovedparten af dem bor på Center Sandholm i Allerød og Center Avnstrup ved Roskilde. Danmark kan ikke tvangshjemsende dem, fordi der ikke eksisterer en hjemsendelsesaftale med Irak, men de danske myndigheder har sendt et udkast til en aftale til Bagdad og mangler blot Iraks accept. 
ritzau

