EL: Claus Hjort er den grønne slagter
Ifølge finansministeren indebærer regeringens ’grønne realisme’ besparelser på 200 mio. kr. på finansloven for 2016. Enhedslisten mener, beløbet er mange gange større. Både miljø- og erhvervsorganisationer er stærkt bekymrede for Danmarks grønne omstilling
Finansminister Claus Hjort Frederiksen (V) præsenterede i går finanslovsforslaget for 2016.


 »Den grønne omstilling skal ske på en måde, som er fornuftig set i forhold til udviklingen i Danmark og verden omkring. Derfor gennemfører regeringen en række budgetforbedringer på det grønne område, der samlet frigør et provenu på ca. 0,2 mia. kr. i 2016.«
Sådan hedder det i finanslovsforslaget fra finansminister Claus Hjort Frederiksen (V). Andre kalder de frigørende budgetforbedringer for nedskæringer: 200 mio. kr. mindre til miljø, natur og grøn omstilling næste år.
»Med små skridt var Danmark på vej mod en grøn omstilling. Nu ruller regeringen med sit finanslovforslag for 2016 den udvikling tilbage,« siger Christian Ege, sekretariatsleder i Det Økologiske Råd, og tilføjer:
»Det her ligner alt for meget en tilbagevenden til 2001 med konsekvente nedskæringer på klima og miljø – noget som Anders Fogh Rasmussen syv år senere fortrød i sin berømte tale på Venstres landsmøde i 2008.«
»Det er ikke ’grøn realisme’, men ’sort ideologi’,« siger Ella Maria Bisschop-Larsen, præsident for Danmarks Naturfredningsforening, i en kommentar, der fokuserer på regeringens plan om at beskære pengene til Naturplan Danmark med en tredjedel.
»Et alvorligt tilbageskridt« og »et regulært energipolitisk selvmål«, siger direktør Kim Mortensen, Dansk Fjernvarme, om finanslovsudspillets forslag om at droppe støtten til store varmepumper, der skal være med til at skabe forsyningssikkerhed i et grønt energisystem baseret på vedvarende energi.
Ingen grønne ildsjæle
Samtidig med de konkrete nedskæringer svækker regeringen skattesystemets grønne incitamentvirkning ved at droppe den såkaldte NOx-afgift samt den planlagte reklameafgift. Det giver statskassen 420 mio. kr. mindre i skatteindtægt i 2016.
Ser man specielt på Miljø- og Fødevareministeriets budget, skal ministeriets udgifter til miljøbeskyttelse beskæres gradvist fra 715 mio. kr. i år til 378,5 mio. i 2019. Ministeriets samlede udgiftsbudget skal nedbringes med 17 pct. i samme periode.
I budgettet forsvinder bl.a. Puljen til Grønne Ildsjæle, der siden 2013 har hjulpet hundredvis af grønne civilsamfundsprojekter i gang. Samtidig beskæres bevillingen til Naturplan Danmark med 75 mio. kr. over tre år, bevillingen til formidling m.m. om affald og genanvendelse med godt 50 mio. over fire år, bevillingen til pilotprojekter for grøn omstilling med knap to mio. i 2016.
To større programmer for udvikling og demonstration af miljøteknologier, som i år modtager godt 90 mio. kr., skal ifølge finanslovsforslaget køre videre med 20-30 mio. kr. årligt de kommende år.
I Klima- og Energiministeriet skal der skæres drastisk i støtten til energiforskning, herunder til det Energiteknologiske Udviklings- og Demonstrationsprogram, som støtter projekter, der bidrager til at gøre Danmark uafhængig af fossile brændstoffer. Tilskuddene til energiforskning falder fra 385 mio. kr. i år til 52,6 mio. kr. årligt frem til 2019.
»Forskning er en af grundpillerne i den danske energiindustri, og derfor er regeringens forslag et potentielt tilbageslag for den førende forskning i energiteknologier, herunder vindenergi, som foregår i Danmark,« siger Jakob Lau Holst, direktør i Vindmølleindustrien.
Forsvinde vil også det såkaldte vindmøllerejsehold, der har bistået den grønne omstilling i kommunerne. De seneste års støtte til Nordisk Folkecenter for Vedvarende Energi og til Samsø Energiakademi videreføres ikke.
Fortsat tavshed om elbiler
Et planlagt tilskud til elbusser forsvinder, mens det åbne spørgsmål om elbilers fortsatte afgiftsfritagelse stadig ikke besvares – elbilerne er ikke nævnt i finanslovsforslaget.
»Regeringens forslag til næste års finanslov rummer ingen svar for elbilbranchen, og dermed fortsætter usikkerheden om de fremtidige afgifter for elbilerne,« lyder det fra en ærgerlig branchechef i Dansk Elbil Alliance, Lærke Flader.
I Erhvervs- og Vækstministeriet stopper Den Grønne Omstillingsfond, der i år modtager 33,5 mio. kr., samt støtten til Økologiske iværksættere på hidtil fem mio. om året.
I Transport- og Bygningsministeriet skæres der i støtteordningen til mere cykeltrafik, mens projektet for en kollektiv letbane i Aalborg helt skrottes.
Enhedslisten siger, at de samlede besparelser på det grønne område langt overstiger de 200 mio. kr., som Claus Hjort Frederiksen angav ved fremlæggelsen af finanslovforsalget. Partiet kalder finansministeren ’den grønne slagter’ og mener, at der er tale om nedskæringer på omkring 1,5 mia. kr.
»Det viser med al tydelighed, hvad regeringen mener med ’grøn realisme’. I virkeligheden er man med så omfattende besparelser ved at sætte hele Danmarks grønne omstilling i stå og opgive den førerposition, hvor alle andre lande har kigget på os, når de skulle i gang med dette svære arbejde. Det er over hele paletten, man nu bremser omstillingen,« siger Maria Reumert Gjerding, partiets miljø- og klimaordfører.

