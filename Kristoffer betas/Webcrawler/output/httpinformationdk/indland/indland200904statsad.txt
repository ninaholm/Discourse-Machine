Statsadvokaten udtaler hård kritik af politiet
Politiets rapport om anholdelsen af 49 unge i forbindelse med uroligheder omkring Ungdomshuset fortalte ikke sandheden. Sådan lyder en opsigtsvækkende kritik fra Statsadvokaten. Oppositionen er bekymret


Urolighederne omkring Ungdomshuset i København førte den 1. marts 2007 til, at 49 personer blev anholdt. Ifølge den efterfølgende rapport fra Københavns Politi blev alle 49 anholdt, fordi de havde kastet med sten.Men denne konklusion havde politiet, ifølge Statsadvokaten i København, ikke belæg for at drage, og det får nu Statsadvokaten til at udtale en skarp kritik af politiets arbejde."Vi konkluderer, at indholdet var kritisabelt, fordi det ikke var i overensstemmelse med det, som vedkommende havde iagttaget," siger statsadvokat Lise-Lotte Nilas, som har sendt kritikken videre til politiet.I rapporten fremgik det, at de personer, der var blevet anholdt, alle havde deltaget aktivt i at kaste sten eller andet mod politiet. Men Statsadvokaten konkluderer nu, at det ikke var tilfældet."Vi har udtalt en kritik, som er ganske alvorlig, og så er det op til de disciplinære myndigheder at vurdere, hvad det skal have af følger. Det er i første omgang politidirektøren og i næste omgang Rigspolitiet, som må vurdere, hvad det her skal betyde," siger statsadvokat Birgit Gammelgaard.Ikke rejst tiltalePolitirapporten blev brugt i retssagen mod de anholdte, men ingen af dem endte med at blive tiltalt. Det skyldes blandt andet, at videooptagelser viste, at mange af de anholdte ikke var med til at kaste sten. Fejlene i rapporten får dog ikke direkte konsekvenser for politiet, fordi der ikke er rejst tiltale.Ifølge Birgit Gammelgaard betyder det ikke, at kritikken ikke er alvorlig. Hun mener godt, at det kan få konsekvenser for den pågældende politimand, selv om Statsadvokaten ikke har vurderet, at der er tale om en strafbar handling.Samme opfattelse har de radikales retsordfører, Morten Østergaard. Han mener, sagen er yderst beklagelig."Det er stærkt kritisabelt, at politiet ikke har holdt sig til sandheden. Det er ikke nogen køn sag for Københavns Politi, og det skader politiets troværdighed. De implicerede må overveje, om de vil anke til Rigsadvokaten," lyder det fra retsordføreren.Enhedslistens retsordfører, Line Barfod, håber, at sagen vil få politi, anklagemyndighed og domstole til se på, hvordan man højner kvaliteten - både hvad angår politirapporterne og brugen af dem."Det er helt forkasteligt, at man for det første har en politirapport, som er så forkert, og for det andet at den bliver brugt, og at der ikke er andre end forsvarsadvokaterne, som undrer sig over, at én mand skulle have set alt det, som han påstår, han har set", siger Line Barfod.Ifølge SF's retsordfører, Karina Lorentzen, må sagen have medført røde ører blandt politiet."Jeg kan ikke komme i tanke om lignende sager, for ofte når Statsadvokaten jo til den konklusion, at der ikke er noget at komme efter. Derfor er den her sag højst usædvanlig. Hvis politiet direkte fremfører løgne i et forsøg på at få folk anholdt, så er det undergravende for retsstaten," siger Karina Lorentzen.Systemet fungererDe konservatives ordfører mener omvendt, at sagen er udtryk for en velfungerende retsstat."Man har konstateret, at der er begået fejl og reageret på det. Vi forventer selvfølgelig, at kritikken bliver taget til efterretning hos politiet, så det ikke sker igen. Jeg er overbevist om, at politiet søger for, at det ikke gentager sig," lyder det fra de konservatives retsordfører, Tom Behnke.Dansk Folkepartis Peter Skaarup mener, at man skal være forsigtig med at udtale kritik af politiet."Politiet arbejder under ekstremt hårde forhold, og derfor skal de også have lov til at have en vis frihed. Det var nu engang ikke politiet, som var den angribende part i den her sag, og hvis vi bliver ved med at kritisere politiet - hvem skal vi så i sidste ende gå til for at få løst vores problemer?" spørger Skaarup.
