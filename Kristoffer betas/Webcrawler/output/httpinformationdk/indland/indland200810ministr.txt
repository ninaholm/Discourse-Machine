Ministre vil ikke følge råd fra PET
Ministre vil ikke undlade at bruge ord, der kæder islamisme sammen med terror. Der er tværtimod brug for mere debat, mener de. DF vil have justitsministeren ind i sagen


 Flere af regeringens ideologiske Venstre-profiler tager klart afstand fra anbefalingerne fra Politiets Efterretningstjeneste, som vil nedtone forbindelsen mellem islamisme og terror. Hverken forsvarsminister Søren Gade, velfærdsminister Karen Jespersen eller undervisningsminister Bertel Haarder har tænkt sig at følge anbefalingerne fra 'Sprogbrug og terrorbekæmpelse', som lederen af PET's Center for terroranalyse, Anja Dahlgaard-Nielsen, er bannerfører for.
"Jeg kalder en spade for en spade. Den islamistiske ideologi har nogle meget negative effekter, og den sandhed kan folk godt tåle at høre," siger Søren Gade til netavisen Altinget.dk.
I Storbritannien taler man politisk korrekt, og alle erfaringer viser, at det ikke nytter noget som helst, tilføjer han.
"Findes der et sted med rabiate og fanatiske muslimer, så er det i Storbritannien. Politisk korrekthed betyder bare, at du lægger dig fladt ned - og så tramper de på dig alligevel. Jeg agter ikke at være dørmåtte," siger Søren Gade.
Ifølge PET bærer man ved til terroristernes bål, når vestlige myndigheder bruger ord som 'jihad', 'mujahedinere' og 'martyrer'.
"Det handler om at sikre en sprogbrug, der er så præcis og objektiv som muligt. Terrorister kæmper ikke blot en voldelig kamp, men også en kamp på ord - om et bestemt syn på verden," siger Anja Dalgaard-Nielsen. 
Kernen i mange terrorgruppers budskab er, at muslimer undertrykkes og ydmyges af Vesten. De har et anti-vestligt verdenssyn og bruger sproget til at skabe en kløft mellem muslimer og resten af verden. På den måde retfærdiggøres vold i islams navn, mener PET.
Trænger til debat
Heller ikke Karen Jespersen har imidlertid intentioner om at følge rådene.
"Udspillet fra PET undrer mig, for der er behov for det stik modsatte. Vi trænger tværtimod til en debat om, hvad islamisme er, for islamistiske holdninger vinder mere og mere indpas i vores samfund. Den udvikling stopper ikke, fordi vi lader være med at give det et navn," siger hun. 
Undervisningsminister Bertel Haarder finder rådene fra PET problematiske, for hvad er konsekvensen, spørger han.
"Det er, at vi skal til at øve selvcensur og lade være med at tale om et af samfundets største problemer. Det kan jo ikke nytte noget. Vi skal derimod gøre fælles front med de moderate muslimer mod islamisterne," siger Haarder. 
Anja Dahlgaard-Nielsen afviser over for Altinget.dk, at anbefalingerne fra PET udspringer af politisk korrekthed.
"Det handler om at sikre en sprogbrug, der er så præcis og objektiv som muligt. Terrorister kæmper ikke blot en voldelig kamp, men også en kamp på ord. Målrettet kommunikation kan modvirke terroristers propaganda. Hvorimod brugen af ord, der ikke er entydige og præcise, utilsigtet kan komme til at bekræfte terroristernes propaganda," siger Anja Dahlgaard-Nielsen.
Dansk Folkeparti vil nu drøfte med justitsminister Brian Mikkelsen (K), om han er enig med de tre Venstre-ministre, som går imod PET's anbefalinger.
"Vi har hele tiden afvist at pakke tingene ind, og derfor er det glædeligt, at ministrene følger trop. Vi er bange for, at man ikke taler rent ud af posen om, at den aktuelle terrortrussel kommer fra islamismen. Nu mangler vi bare, at regeringen som helhed markerer sig over for PET og ser på, om det er holdbart, at anbefalingerne stadig står på PET's hjemmeside," siger Dansk Folkepartis næstformand, Peter Skaarup. 

