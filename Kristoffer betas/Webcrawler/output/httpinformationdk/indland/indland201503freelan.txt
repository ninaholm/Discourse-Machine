Freelance- og deleøkonomi udfordrer solidariteten
Mens regeringer omfavner dele-økonomien og den freelancebaserede platformkapitalisme hos Uber og AirBnb, vokser kritikken af, at den nye økonomi presser hårdt tilkæmpede arbejdsrettigheder. Information har mødt to danskere, der opererer i den freelancebaserede økonomi
 Når Steffen Hedebrandt har et par timer til over mellem møder, arbejder han for Elance-oDesk, som er et verdensomspændende bureau for freelancearbejdere.


 En tysk webudvikler, der elsker at arbejde om natten, fortæller glad på Elance-oDesks hjemmeside, hvordan han slipper for et kedeligt 9 til 5-skema ved at arbejde online gennem det verdensomspændende bureau for freelancearbejdere. Elance-oDesk leverer en platform, der via algoritmer skaber kontakt mellem 9,7 millioner freelancere over hele verden og mere end tre millioner kunder, der skal have mindre opgaver eller projekter løst inden for bl.a. it, grafik, design, markedsføring, kommunikation og administration.
Lønnen varierer. En østeuropæer kan arbejde for gennemsnitlig 15 dollar i timen, mens en dansker kan hive 28 dollar hjem i gennemsnit. Hvis freelanceren er tilfreds med sin løn og sit arbejde, giver hun virksomheden en karakter derefter. Mens virksomheden, der sparer tid og penge på at få opgaven løst af en freelancer, kan gøre det samme.
Så når unge sidder med formiddagens første cafe latte og labtoppen på en café på Nørrebro, er det ikke nødvendigvis, fordi de er på Facebook. Måske arbejder de. Ligesom 31-årige Steffen Hedebrandt, der er countrymanager for Elance-oDesk i Norden, gør, når han har et par timer tilovers mellem møder.
»Vi befinder os i den forbundne tidsalder. Så længe du har en internetforbindelse, kan du arbejde, for hvem du vil, når du vil. Elance-oDesk er en platform, der leverer transparens mellem udbud og efterspørgsel på arbejdsmarkedet. Og den globale tendens vil kun vokse, uanset om man bryder sig om det eller ej,« siger Steffen Hedebrandt.
Freelanceøkonomien, hvor ikke-organiserede og løst ansatte akademikere konkurrerer på pris og kvalitet, burde være gift for enhver fagforening. Men Steffen Hedebrandt kommer lige fra et møde med Akademikerne A/C, der gerne ville vide noget om det voksende virtuelle arbejdsmarked. Steffen Hedebrandt har selv en fortid som bestyrelsesmedlem i Djøfs branchenetværk for selvstændige. Og han tror på de nye muligheder.
»Over tid bliver det tydeligt hos Elance-oDesk, hvem der er gode at arbejde sammen med. Det er svært for en arbejdsgiver at slippe af sted med at behandle en freelancer dårligt, for de andre freelancere kan se det. Omvendt skal freelancere levere arbejde af god kvalitet. I fremtiden kan alle gå hen og blive soloentreprenører, fordi det er så nemt at klikke sig ind og ud af et samarbejde. Man kommer ikke til at have en garanteret arbejdsgiver, men man kommer til at have en garanteret indtægt,« siger Steffen Hedebrandt.
Tilbageslag
Der er masser af andre, som deler Hedebrandts optimisme på det marked, som er blevet døbt deleøkonomien – et begreb, der dækker over en ny form for arbejdstagere og arbejdsgivere, der via digitale platforme koordinerer behov og ledige ressourcer. Hypen er vokset eksplosivt på linje med omsætningen i deleøkonomien, som omfavnes af parlamenter verden over, også i Danmark. Senest har den britiske regering vedtaget at gøre Storbritannien til verdens førende centrum for deleøkonomi.
Ledende politikere og embedsmænd har svært ved at styre deres entusiasme over det, de ser som en ny økonomis muligheder for at sparke den stagnerende globale vækst i gang igen og måske endda på bæredygtig vis.
Men samtidig rapporterer internationale medier i stigende grad om advarsler mod deleøkonomien, som kritikere mener burde kaldes platformskapitalisme, når det handler om tjenester som Uber (privat kørsel), AirBnb (indkvartering) og TaskRabbit (tid til småtjenester), fordi det har mere med kapitalisme at gøre end at dele.
Tjenesterne anklages for at underminere hårdt tilkæmpede arbejdsrettigheder og yderligere accelerere fremkomsten af en ny udsat klasse af løsarbejdere, daglejere eller ’selvbeskæftigede’ freelancere uden rettigheder. Det såkaldte prekariat. I stedet for at være mikroentreprenører er der skabt en ny gruppe af mikroindtjenere.
»Deleøkonomi er en misvisende kategori. Det, deleøkonomien i virkeligheden gør, er at generere en ny form for arbejdstagere, som jeg kalder ’taskers’ – opgaveløsere, idet de udfører et job, de ikke er fastansat til, men de er heller ikke selvstændige. Gruppen tilhører prekariatet, som er kendetegnet ved usikre arbejdsforhold, svingende indtjening og lille chance for at udvikle en karriere eller erhvervsmæssig sikkerhed,« siger Guy Standing, professor, arbejdsmarkedsøkonom og forfatter til bogen The Precariat.
I sidste uge advarede han i Information netop mod denne nye klasse i kølvandet på Norwegian-piloternes strejke, og flyselskabets ønske om at få de ansatte over på nye løsere kontrakter.
I en anden bog, The Precariat Charter, kalder Guy Standing den metode som Elance-oDesk og andre bruger for ’en hollandsk aktion’. Freelanceren indgår i en form for selvudnyttelsesforhold, fordi hun aldrig kan se, hvor meget kvalitet og hvor meget tid andre freelancere lægger i opgaven, påpeger Standing.
Den nye industri ’cloudworking’ eller menneskeskyen udgør ifølge Standing et voksende fænomen og tæller omkring 12 millioner arbejdstagere globalt set, heraf en tredjedel i USA.
Ifølge en rapport udarbejdet for Europa-Parlamentet i 2014 er løst tilknyttede arbejdstagere den hurtigst voksende gruppe på det europæiske arbejdsmarked bl.a. i lande som Polen, Storbritannien, Frankrig og Holland. En LO-rapport udført af arbejdsmarkedsforsker Steen Scheuer, Syddansk Universitet, anslog, at hver femte dansker i 2011 var ansat på »atypiske vilkår« som sæsonarbejdere, løsarbejdere eller vikarer.
Ifølge Steen Scheuer har gruppens størrelse været mere eller mindre konstant de seneste ti år, men deres forhold er på væsentlige områder forringet.
En meget stor del er ligeledes bijobbere med et fast arbejdsforhold ved siden af, mens en mindre gruppe på otte til ni procent er meget pressede på løn- og arbejdsvilkår.
Men også de fastansatte i f.eks. postvæsnet presses af de nye vilkår på arbejdsmarkedet, der udnyttes af kendte store aktører, fortæller Morten Søndergaard, fællestillidsmand hos Københavns Postcenter og blogger på netmediet PioPio.
»Der er ved at opstå et undersamfund, hvor store firmaer indgår entrepriser med underleverandører f.eks. om leverance af pakker. Underleverandøren har løst ansatte chauffører på løse kontrakter. Det er ræset mod bunden. Både ansatte og ledelsen i det danske postvæsen ved, at det er blevet normen. Hvis vi ikke kan matche konkurrenterne med løn, hvordan kan man så på andre måder sikre, at den virksomhed, man er ansat i, bevarer konkurrencekraft? Det kan man kun ved at sørge for at fjerne lidt rettigheder eller hæve produktiviteten betragteligt,« siger Morten Søndergaard.
Presset er vokset
Ifølge en af de tidligere ’selvbeskæftigede’ chauffører hos pakkefirmaet GLS, Mujeeb Islam, er presset på de løst ansatte især vokset efter finanskrisen.
»Jeg startede klokken fem om morgenen, fordi det blev sådan, at vi selv skulle sortere og laste pakkerne. Vi måtte kun køre pakker til klokken 14, ellers fik man en bøde. Men i virkeligheden var det ikke muligt at blive færdig før klokken 17. Så i stedet for to job havde jeg ét job i mange timer,« siger 41-årige Mujeeb Islam, der blandt kolleger kaldes Mikky og er af pakistansk oprindelse.
Ifølge reglerne er fragtbiler på under 3,5 ton undtaget køre-hviletidsbestemmelserne, derfor var der intet, der forhindrede Mujeeb Islam og hans kolleger i at arbejde lange dage.
»Vi var ikke garanteret nogen fast løn, men alle knoklede og blev mere og mere stressede. For når der manglede pakker at levere, skulle vi selv betale forsikringer og leje eller afdrag på bilen. Jeg kunne heller ikke melde mig syg. GLS kunne bare fyre mig og få en anden, og vi chauffører var uorganiserede,« siger han.
Til sidste forlod Mujeeb Islam GLS og blev fastansat hos Post Danmark, der ifølge Islam er en langt bedre arbejdsplads, som leverer bedre service til kunderne.
Nye organiseringer
Umiddelbart kan der synes langt mellem Mujeeb Islam og Steffen Hedebrandt. Det er ikke den nye teknologi, der giver Mujeeb Islam nye muligheder.
Men den løse tilknytning til arbejdsmarkedet har Islam tilfælles med de freelanceakademikere, Hedebrandts virksomhed lever af.
Men ifølge Steffen Hedebrandt vil det være forkert at tro, at alle skal være freelancere i fremtiden. Virksomhederne vil stadig have brug for en fast medarbejderstab i det land, hvor de har base, til at varetage kerneopgaverne for at sikre kunderne den kendte tryghed.
Men nye innovative firmaer vil kunne starte, baseret på freelancere i begyndelsen. Hvorefter en succesfuld konsolidering vil kunne skabe nye faste jobs. Et eksempel er vin-appen Vivino, hvor man tager et billede af etiketten på den vinflaske, man drikker, hvorefter appen sender oplysninger om indholdet.
»De startede med fire mand i København. Ingen kunne programmere, så de hyrede ti online via os. Nu er de 20-30 stykker fast i København og samarbejder løbende med cirka 100 på internettet. Det vil sige, at man både starter op lokalt og på internettet. Vivino siger direkte, at deres virksomhed ikke havde været mulig, hvis de skulle have bygget den op udelukkende på dansk arbejdskraft,« forklarer Steffen Hedebrandt.
Samtidig peger han på, at The Freelancers Union i USA og The Freelancers Movement i Europa er eksempler på organisationer, der nu forsøger at varetage freelancernes vilkår ved at forhandle med store virksomheder og forsikringsselskaber.
»Måske skal de ikke dække de samme ting som en fagforening, men nogle mere basale behov. Men en virksomhed som vores kan kun lykkes, hvis freelancere trives,« siger han.
Netop behovet for regulering er også noget, der diskuteres i dag på et seminar bl.a. med deltagelse af fagbevægelsen med titlen ’Fair Share – dilemmaer i et digitalt jobmarked’ arrangeret af We-economy og projektleder Peter Hesseldahl.
»Det er svært at bruge ord som godt eller skidt om det her. På den ene side får vi en mere effektiv økonomi, hvor man ikke bare spilder ressourcer. På den anden side kan arbejdstagerne nemt udkonkurrere hinanden, fordi de ikke er organiserede. Men lige som fagbevægelsen kæmpede for nye rettigheder i industrisamfundet, så må man forsøge at definere, hvordan disse nye grupper af arbejdstagere kan understøttes af regler. Lige nu er det meget uvist, hvad vi vil gå med til, så man stater forfra, der hvor masseorganisering og faste forhold er ved at blive opløst,« siger Peter Hesseldahl, der tilføjer, at det vil være naivt ikke at tage udviklingen alvorligt på trods af, at det danske arbejdsmarked stadig er et af de mest gennemorganiserede.

