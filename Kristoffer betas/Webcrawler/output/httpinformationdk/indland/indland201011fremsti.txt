Det var fremstillingen af stenøksen, der udviklede vores sprog
Da stenaldermennesket lærte sig at fremstille redskaber i hånden, fulgte med tiden en voldsom udvidelse af ordforråd og udtryksfærdigheder, der gav store evolutionære fordele


 Da stenalderens mennesker lærte sig at beherske fremstilling af redskaber med håndkraft, var det et evolutionært kvantespring, fordi det på en gang medførte en markant udvidelse af hjernens kapacitet og banede vej for sprogets udvikling.
Udviklingen af stenredskaber ændrede sig dramatisk igennem den menneskelige forhistorie. Det begyndte for over to millioner år siden med primitive stenflager og kulminerede i elegant udformede og minutiøst slebne håndøkser for 500.000 år siden.
Udviklingen af stadig mere sofistikerede stenredskaber anses for at være et afgørende øjeblik i den menneskelige historie, som skabte mulighed for bedre ernæring og mere avanceret social adfærd.
»Arkæologer har længe diskuteret, hvorfor det tog så lang tid at fremstille mere komplekse stenredskaber. Manglede de tidligere mennesker simpelt hen fingerfærdighed, eller var vi bare ikke intelligente nok til at udtænke bedre teknikker?,« siger Aldo Faisal, der er neurolog ved Imperial College i London.
Faisal og hans forskerhold undersøgte kompleksiteten i håndbevægelserne hos en erfaren håndværker, mens han fremstillede kopier af stadig mere avancerede stenredskaber. Bruce Bradley, en arkæolog ved Exeter University, var iført handsker med elektroniske sensorer, mens han mejslede sten for at producere barberbladskarpe stenflager og derefter en mere sofistikeret stenøkse.
Samme bevægelser
Resultaterne viste, at de bevægelser, som er nødvendige for at lave en håndøkse, ikke er mere indviklede end dem, som indgik i at lave en primitiv stenflage, hvilket tyder på, at de tidlige mennesker snarere var begrænset af hjernekapacitet end af manuelle færdigheder. De tidlige mennesker var dygtige til at lave stenflager, men disse var så tynde, at de let kunne gå itu under brug. De bevægelser, som var påkrævet for at lave mere avancerede redskaber, var ikke vanskeligere, men måtte gennemføres med mere intelligent overblik.
De ældste og mest simple stenredskaber, de såkaldte Oldowan-flager, er fundet ved siden af fossilerede rester fra homo habilis, en forfader til det modern menneske, i Olduvai-slugten i Tanzania. Stenøkser er blevet udgravet ved siden af knogler fra homo erectus, den ældste menneskeart, der førte an i udvandringen fra Afrika. Håndøkser er i reglen bearbejdet symmetrisk på begge sider til en dråbelignende udformning.
Sprogproces er svaret
Hjernescanninger af moderne sten-værktøjsmagere viser, at nøgleområder i hjernens højre halvdel bliver mere aktive, når der skiftes fra fremstilling af stenflager til mere avancerede redskaber. Interessant nok er nogle af de samme hjerneregioner involveret i sprogprocesser.
»Springet fra primitive stenredskaber til elegante håndholdte økser var et massivt teknologisk fremskridt for vore tidlige forfædre,« siger Faisal, hvis undersøgelse udkommer i tidsskriftet Plos One.
»Vores undersøgelse giver forstærket belæg for den teori, at redskabsfremstilling og sproget udviklede sig i sammenhæng, da begge stillede krav om mere avanceret tænkning, hvilket gør den tidlige palæolitiske tid til en afgørende fase i menneskets historie. Det var efter denne periode, at de tidlige mennesker forlod Afrika og begyndte at kolonisere andre dele af verden.«
© The Guardian og Information Oversat af Niels Ivar Larsen

