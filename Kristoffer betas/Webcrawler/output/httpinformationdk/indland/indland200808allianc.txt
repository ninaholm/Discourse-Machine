Alliance begynder forfra
Ny Alliance skifter navn til Liberal Alliance og præsenterer torsdag nyt principprogram. Lav skat, væk med efterløn og kortere dagpengeperiode er drømmene


 Ny Alliance er fortid i dansk politik. Partiet, der rejste en bølge af begejstring for godt et år siden, ændrer navn til Liberal Alliance og det partiprogram, som partistifterne Naser Khader og Anders Samuelsen smed i skraldespanden for to uger siden, er nu også udskiftet. Når Liberal Alliance holder pressemøde torsdag eftermiddag, præsenterer Khader og Samuelsen samtidig et nyt principprogram. Programmet har været en tur gennem den liberale vridemaskine og ud er kommet et stykke papir, der ifølge dem selv gør Khader og Samuelsen til liberalismens svar på Usain Bolt
- Det er helt klart det mest tydelige liberale partiprogram, som noget parti i Danmark har. Det er vel kun ét, nemlig Venstre, der vil påstå, de kan konkurrere med os, men de vil blive sat af som de andre 100-meter-løbere i den olympiske finale, siger politisk ordfører Anders Samuelsen med henvisning til jamaicaneren Bolt, der vandt OL-guld i suveræn stil i ny verdensrekord.
- Vi husker hele tiden på, at staten skal være til for det enkelte menneske og vores udgangspunkt er, at vi er født som frie mennesker, og vi skal have så gode muligheder som overhovedet muligt for at udnytte de evner, vi er født med, siger den politiske ordfører.
Programmet slår fast, at partiet hører til i den borgerlige lejr og peger på en borgerlig statsminister. At folk skal have lov til at være i fred for staten, hvis de passer sig selv og ikke generer andre. At arbejdsmarkedet skriger på reformer, så dagpengeperioden skal ned og efterlønnen væk.
- Vi skal have et opgør med efterlønnen. Vi skal hjælpe dem, der har behov for det, men man får efterløn uanset hvad, siger Anders Samuelsen, der også vil korte i dagpengeperioden uden at hæve ydelsen.
- Det vil bare være at fedte for middelklassen, og det er ikke pointen med et forsikringssystem, siger han.
Ny Alliance har været gennem et turbulent forløb, der begyndte med en stemning af en folkebevægelse og endte som en parodi, da Gitte Seeberg, Malou Aamund og Jørgen Poulsen forlod folketingsgruppen, der havde svært at lægge en klar politisk linje.
Men det ny principprogram er ifølge Samuelsen et opgør med balladen. Nu arbejder alle i partiet i samme retning.
- Vi har renset de ting ud, der strittede i alle retninger. Nu tydeliggør vi, at vi er Danmarks liberale parti. Det har været en lang og ubehagelig periode at komme igennem. Det er ikke kun andre, der har grint ad os, det har vi undervejs også selv gjort, selv om vi også har grædt over situationen, siger Anders Samuelsen.
Et farvel til top- og mellemskat, flere private selskaber ind i kerneydelserne fra den offentlige sektor og brugerbetaling i sundhedssystemet er andre liberale aftryk i partiprogrammet.
Det ny program vinker blandt andet farvel til, at 40 procent af Danmark skal udlægges som naturområder.
Liberal Alliance præsenterer sit nye principprogram klokken 15 torsdag eftermiddag i DGI-byen i København. På nøjagtig samme tidspunkt er der reception på Christiansborg ikke langt derfra. Det er afskedsreception for Gitte Seeberg. Det er tidspunktet, hvor Ny Alliances begraves og genopstår som Liberal Alliance.
/ritzau

