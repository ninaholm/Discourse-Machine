Lokumsaftale forvirrer KL
Regeringen og kommunerne er uenige om effekten af 'lokumsaftalen' i Finansloven. KL mener, aftalen afskærer en kommune som København fra at søge


 100 millioner kroner i en ny pulje til at renovere gamle beskidte toiletter på de kommunale folkeskoler. Det lød som en gave fra regeringen til kommunerne, men efter finanslovsaftalen var Kommunernes Landsforening (KL) dagen derpå langt fra tilfredse med det, der allerede nu i folkemunde bare hedder 'Lokumsaftalen'.
"Min vurdering er, at de færreste kommuner vil kunne komme i betragtning," lød det fra afdelingschef i Kl's økonomiske sekretariat, Jens Bjørn Christiansen.
Problemet er - i følge KL - at der i aftalen står, at kommunerne skal "kunne dokumentere, at de ikke har midler til at prioritere vedligeholdelse af toiletterne inden for kommunens økonomiske rammer".
Jens Bjørn Christiansen peger på, at den aftaletekst afskærer kommuner, der har penge til rådighed, men som ikke må bruge flere penge, fordi de har ramt det af regeringen fastsatte anlægsloft, fra at søge puljen. Det betyder blandt andet, at Københavns Kommune og andre store kommuner, blandt andet Århus Kommune, ikke vil kunne komme i betragtning til puljens penge. 
Underligt lys
En kilde fra Finansministeriet, der ønsker at være anonym, afviser KL's påstand overfor Information som et udtryk for en forkert læsning. 
"Aftalen er blevet til for de kommuner, der ikke har midler i deres budget, indenfor det der også i aftalen hedder de økonomiske rammer, til at vedligeholde toiletter. På den måde kommer de mest trængte kommuner i betragtning, mens en kommune som København, der allerede har afsat 600 millioner til området men bare ikke kan tage sig sammen til at bruge dem, naturligvis ikke kommer i betragtning på samme måde. Men det afskærer ikke hovedparten af landets kommuner fra at søge, for aftalen har ikke noget med anlægsloftet at gøre," siger han.
Kommunalforsker ved Danmarks Journalisthøjskole, Roger Buch, mener, at uoverensstemmelsen mellem Kl og Finansministeriet vil stille en af parterne i et dårligt lys.
"Enten må det jo være et udtryk for, at KL læser teksten helt forkert i et forsøg på at generere flere penge. Eller også er der tale om en aftale uden effekt, hvor kommuner med overskud ikke kan søge, og de kommuner, der får andel i pengene, dybest set bare flytter rundt på deres anlægsudgifter, fordi penge fra puljen kræver, at kommunerne skærer ned på andre anlægsudgifter."


