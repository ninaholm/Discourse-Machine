93 millioner til kongehuset



 Dronning Margrethe får i 2009 en lønstigning på 3,4 millioner kroner. I finansloven er der sat 69,3 mio. kr. af til dronningen, og dermed stiger dronningens budget med 6,2 procent i forhold til 2008.
I de 69,3 mio. kr. indgår en årlig ydelse til prins Henrik på 6,9 mio. kr. Det betyder, at prins Henrik kan se frem til en lønstigning på 300.000 kroner. Dronningen skal også betale en mio. kr. til prinsesse Benedikte. 
Udgifterne til det øvrige kongehus er i 2009 på 23,7 mio. kr. Det er 9,2 procent mere end i 2008.
Kronprins Frederik og kronprinsesse Mary får tilsammen langt den største del af kagen, nemlig 17,2 mio. kr. Til prins Joachim er der sat tre mio. kr. af, mens grevinde Alexandra får to mio. kr. Prinsesse Marie er ikke nævnt i finansloven for 2009.
Grev Ingolf får i 2009 1,4 mio. kr. Sammenlagt kommer kongehuset i 2009 til at koste skatteyderne 93 mio. kr. Det er en stigning på 6,2 procent. ritzau

