Politidirektør: Overvågning af biler fanger mest små lovovertrædelser
Et nyt system til overvågning af biler via nummerplader er mest effektivt til at fange lovovertrædere som bilister, der ikke har fået synet deres bil. Politisk blev det oprindeligt sat i verden for at bekæmpe blandt andet grænseoverskridende kriminalitet
De mobile eller fastplacerede kameraer, som politiet gerne vil investere i, skal registrere nummerplader. Det vil bl.a. hjælpe politiet med  at fange mange flere af de biler, der f.eks. ikke har været til syn, eller som ikke har en forsikring.


 Den praktiske erfaring er indtil videre, at overvågning og genkendelse af nummerplader mestendels er effektivt i forhold til at fange mindre forseelser.
Det siger politidirektør Svend Larsen fra Rigspolitiet.
»Da vi kørte vores forsøg med systemet, var det i virkeligheden de helt banale forseelser, som vi fik langt, langt flest af. Når du har kameraet ude at køre i en politibil, så fanger du rigtig mange biler, der skulle have været til syn for et halvt år siden, hvor der ikke er blevet betalt afgift, eller hvor bilen ikke har en forsikring,« siger han. Men systemet er i første omgang tænkt til at blive brugt i en kamp mod tilrejsende udenlandske kriminelle, organiseret indbrudskriminalitet og hjemmerøverier. Det fremgår af den politiske flerårsaftale for politiet, som regeringen, Venstre, Konservative og Dansk Folkeparti indgik i slutningen af 2012. Rundt omkring i landet vil der således fra slutningen af næste år blive påbegyndt en opstilling af fastplacerede kameraer, der kan genkende nummerplader.
Formentlig ved grænseovergange, broer og lignende steder. Derudover skal der installeres lignende kameraer til mobil brug i politibiler, som kan registrere andre forbipasserende køretøjer.
Begge typer kameraer skal genkende bilers nummerplader, så et system kan matche bilerne mod politiets lister med nummerplader af særlig interesse.
Men alle forbipasserende biler vil i udgangspunktet blive registreret, og politiet vil på den måde blive i stand til at indsamle data om, hvor mange tusinde biler er på et bestemt tidspunkt. I visse tilfælde vil der også blive taget et oversigtsbillede af hele køretøjet. Det er indtil videre de foreløbige planer for det såkaldte automatiske nummerpladegenkendelsessystem (ANPG), viser et notat fra Rigspolitiet til Datatilsynet, som Radio24syv tidligere har omtalt.
De mange for de få
Men systemet fanger også lidt større forseelser, forsikrer Svend Larsen fra Rigspolitiet.
»Det næste, vi får rigtig meget af, er stjålne nummerplader og biler. Det er jo hverken drabssager eller alvorlig narkokriminalitet. Men for mig at se er der på den måde ingen nedre grænse for, hvad man kan bruge systemet til. Der, hvor vi navnlig vil bruge det – og der, hvor kolleger, vi har talt med i udlandet, mener, at man kan bruge det – er de her småting,« siger Svend Larsen.
– Er det ikke et stort og indgribende system at sætte i gang i forhold til banal kriminalitet?
»Du kan også bruge det til mere alvorlige ting. Da vi fik pengene til det fra politikerne, var det jo tænkt til at begrænse grænseoverskridende kriminalitet og til en grænsekontrols-funktion. Det får du også med systemet. Vi kan også bruge det, når vi fra Europol eksempelvis får underretninger om, at der er en bil på vej fra et østeuropæisk land,« siger Svend Larsen. Hele systemet kan karakteriseres som ’masseovervågning’, vurderer Peter Blume, der er juraprofessor på Københavns Universitet med speciale i persondataret. Han argumenterer for, at det er et system, hvor man indsamler data om de mange for at finde de få.
»Det er også et godt eksempel på, at fordi teknologien gør overvågningen nemmere og nemmere, så kommer der også automatisk mere og mere overvågning,« siger Peter Blume. Men sådanne systemer er svære at argumentere imod: »Begreber som det private og det at kunne færdes i fred er noget ubestemmeligt noget, som typisk har det sværere over for mere hårdtslående argumenter som bekæmpelse af kriminelle. Men det er samtidig en del af den frihed, som er del af demokratiet,« siger han.
Gemmer i en måned
Et af de centrale spørgsmål, som kritikere af systemet har bragt frem, er, hvor lang tid de oplysninger, som systemet indsamler, skal gemmes.
Ifølge Rigspolitiets notat er udgangspunktet, at de data, som de indsamler – altså nummerplade, sted, tid og i visse tilfælde et oversigtsbillede – skal gemmes i 30 dage. Samtidig ønsker Rigspolitiet at gemme data i op til to år for de biler, hvis nummerplader matcher nummerplader på såkaldte hotlister. Planen er, at politiet selv skal genere disse hotlister ud fra eksempelvis registre over efterlyste køretøjer, manglende syn og forsikring.
Spørgsmålet er så, om politiet selv kan sætte nummerplader på disse hotlister, hvis de eksempelvis indgår i eller udviser et interessant kørselsmønster – som politiet har analyseret sig frem til ud fra de allerede indsamlede data. Hvis det bliver muligt, vil politiet opnå en slags ’cirkulær’ adgang til at sætte de nummerplader på listerne, som de ønsker. Med andre ord kan overvågning blive grundlag for yderligere overvågning. Og så kan politiet potentielt omgå kravet om, at data i udgangspunktet skal slettes efter 30 dage. Det påpeger Jesper Lund, der er næstformand i IT-Politisk Forening.
»Jeg tror, at de prøver at strække opbevaringsperioden ud over de 30 dage,« siger Jesper Lund. Til den bekymring siger politidirektør Svend Larsen: »Det er netop sådan noget, Datatilsynet skal kigge på.« Han understreger, at Rigspolitiet stadig er i en dialog med Datatilsynet om, hvordan reglerne på området skal se ud.
»Hvis der ikke var nogen restriktioner på det her område, så er der ingen tvivl om, at vi ud fra en snæver politifaglig vinkel ville ønske at have så meget data som muligt. Og man ville ønske, at man kunne gemme det til evig tid,« siger Svend Larsen og fortsætter: »Men hensynet til politiets efterforskning skal afvejes i forhold til hensyn til privatliv og databeskyttelse. Og det er netop det, Datatilsynet skal gøre.«

