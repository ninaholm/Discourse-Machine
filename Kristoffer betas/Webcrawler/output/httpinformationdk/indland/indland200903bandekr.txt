Bandekrig breder sig til Venstre
Venstres Eyvind Vesselbo advarer mod virkningsløs signallovgivning i bandekrigen. To Venstre-ordførere afviser hans udsagn


 Bandekrigen skaber turbulens i regeringspartiet Venstre. Både den politiske ordfører og udlændingeordføreren kritiserer kraftigt partifællen Eyvind Vesselbo, der advarer regeringen mod virkningsløs signallovgivning med hårdere straffe og mere udvisning. 
Regeringen fremlagde onsdag en bandepakke med fordobling af strafferammerne for en række banderelaterede lovovertrædelser og lettere adgang til udvisninger af udlændinge. En række eksperter har afvist stramningerne som virkningsløs signalpolitik. 
Eyvind Vesselbo siger til Berlingske Tidende, at "det rammer os i nakken, hvis vi bare laver signallovgivning, og ikke er ærlige omkring, hvad der faktisk fungerer".
Men Venstres politiske ordfører, Inger Støjbjerg, afviser ham. Signalpolitik er et helt forkert ord. Det er helt nødvendigt med de højere straffe, fastholder hun. Hun afviser også de eksperter, som mener, at strengere straffe ikke forebygger kriminalitet.
"Man kan altid finde nogle eksperter, der er uenige i regeringens politik," siger Inger Støjbjerg.
"Jeg synes, det er væsentligt at lytte til rigspolitichefen, som har vurderet, at man kan sende omkring 100 personer ud (hvis loven ændres, red.)," siger Venstres politiske ordfører.
Støtte fra S
Justitsminister Brian Mikkelsen (K) sagde forleden, at der ikke er empirisk belæg for, at hårdere straffe forebygger i retning af mindre kriminalitet. Men jo længere forbrydere sidder bag tremmer, jo længere er de væk fra gaderne, understregede han.
Venstres udlændingeordfører, Karen Ellemann, lægger - ligesom sin politiske ordfører - stor afstand til Vesselbo, men med en anden begrundelse.
"Jeg mener, vi har skabt - og skaber - fremragende resultater på integrationsområdet, og jeg mener, det er decideret forfejlet at blande et verserende bandeopgør sammen med en samlet integrationsindsats," siger Karen Ellemann.
Vesselbo får til gengæld opbakning fra Socialdemokraternes Ole Hækkerup (S), som er medlem af udlændingeudvalget. Han støtter Vesselbos forslag om et institut for integrationsvurdering, der skal vurdere, hvad der fungerer godt og skidt. 


