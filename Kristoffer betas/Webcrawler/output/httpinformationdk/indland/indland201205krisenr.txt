Krisen rammer unge mænd hårdest
Siden krisen i sommeren 2008 er arbejdsløsheden for unge mænd mellem 16 og 24 år næsten firedoblet. Eksperter efterlyser målrettet indsats for de unge, arbejdsløse mænd


 Markant flere unge mænd end jævnaldrende kvinder er blevet ramt af arbejdsløshed, siden krisen brød ud i sommeren 2008. Det viser nye tal fra Danmarks Statistik, som Information har gennemgået. Det er især de helt unge mænd mellem 16 og 24 år, der har klaret sig dårligt.
Da krisen brød ud i sommeren 2008 var det kun 3,5 procent af de arbejdsduelige mænd mellem 16 og 24, der stod uden job. I dag er det 13,2 procent. Med andre ord er antallet af arbejdsløse unge mænd steget med hele 275 procent fra 2008 til i dag.
Til sammenligning har de jævnaldrende kvinder oplevet en stigning i arbejdsløsheden på 154 procent i den samme periode.
Arbejdsmarkedsforsker Flemming Ibsen fra Aalborg Universitet forklarer den store stigning med, at »krisen har ramt de private erhverv hårdt, hvor flest mænd var beskæftigede.«
Udviklingen får økonom i Arbejderbevægelsens Erhvervsråd Mie Dalskov Pihl til at efterlyse flere konkrete tiltag fra politisk side for at vende den negative udvikling.
»Man kan ikke fortænke virksomhederne i at være forsigtige med ansættelsen af unge uprøvede medarbejdere og i højere grad gå efter de erfarne. Men det er lidt som at tisse i bukserne for at holde sig varm, for om få år kommer de samme virksomheder til at mangle arbejdskraften,« siger hun.
Hånden under mændene
Regeringen har ikke planer om at sætte direkte ind over for de unge mænd, siger beskæftigelsesminister Mette Frederiksen (S).
Hun påpeger dog, at regeringen med fremrykning af offentlige investeringer og energiforliget holder hånden under beskæftigelsen inden for de erhverv, der traditionelt betegnes som mandefag.
»Der er ingen snuptagsløsninger, men vi er selvfølgelig hele tiden opmærksomme på problematikken omkring arbejdsløshed. Også om der skal gøres mere fra politisk side,« siger hun.
En større politisk indsats for at få flere unge arbejdsløse i job ville falde i god jord hos Jonathan Simmel på 24 år, der trods efteruddannelse og jobansøgninger til både Norge og Netto fortsat er arbejdsløs elektriker.
»Alle politikere snakker om at skabe job, og det kan man kun være enig i. Men det må da være indlysende, at man kan starte i det offentlige. Det er jo ikke mange ekstra penge, det koster statskassen at sætte de unge i arbejde, frem for at give dem understøttelse for at være arbejdsløse,« siger han.

