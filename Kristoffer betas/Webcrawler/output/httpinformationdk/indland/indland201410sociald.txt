Social dumping er ’hot stuff’ ved finanslovsforhandlingerne
Både Enhedslisten og SF tager lange lister af forslag, der skal bekæmpe social dumping, med til finanslovsforhandlingerne. Skal de virke, må samspillet mellem lovgivning og overenskomst være intakt, siger ekspert


 Med til forhandlingsbordet i Finansministeriet tager både SF og Enhedslisten en lang række tiltag, der skal komme social dumping til livs. Blandt andet foreslår SF, at Arbejdstilsynet, Politi og SKAT får flere ressourcer til at kontrollere, om virksomhederne er korrekt registrerede i RUT-registret. Ifølge gruppeformand og finansordfører i SF Jonas Dahl er det vigtigt, at myndighederne fortsat har værk-tøjerne til at fange virksomheder, der ad nye veje forsøger at omgå danske regler. Derfor skal der afsættes 25 millioner kroner til 50 nye medarbejdere hos politi, SKAT og Arbejdstilsynet.
»Svindlerne derude udvikler sig og udfordrer hele tiden den danske model. Derfor må vi kontinuerligt tage nye skridt for at sikre, at vi kan bevare ordentlige forhold på Danmarks arbejdspladser,« siger Jonas Dahl.
Ifølge Søren Kaj Andersen, der er lektor og centerleder ved Forskningscenter for Arbejdsmarkeds- og Organisationsstudier ved Københavns Universitet, er der behov for nye tiltag på området. Om end det er væsentligt, at tiltagene supplerer de bestemmelser, der er blevet indgået i overenskomsten.
»Erfaringerne siden 2006/07 viser, at indsatsen er effektiv, når netop samspillet mellem overenskomst og lovgivning er gennemtænkt. Her er RUT-registret og 48-timersmøder et godt eksempel,« siger Søren Kaj Andersen.
RUT-registret gør det muligt for myndighederne at holde styr på udenlandske virksomheder i Danmark, mens 48-timersmøder giver fagforeninger ret til at kræve møde om overenskomsterne på byggepladserne efter 48-timers varsel.
I alt kommer SF med 14 tiltag til bekæmpelse af social dumping, mens Enhedslisten præsenterer 10. Blandt andet vil Enhedslisten have, at kædeansvar bliver en del af loven, og at ID-kort kommer til at gælde for andre brancher end byggebranchen, skriver Jyllands-Posten.
LO-begejstring
En oprustning af myndighedernes kontrolmuligheder glæder den faglige hovedorganisation LO. Næstformand Lizette Risgaard mener, at der er meget at komme efter i jagten på udenlandske virksomheder, som bryder med de vilkår, fagforeningerne har aftalt i Danmark.
»Så længe der stadig er mange, der forsøger at snyde og omgå de aftaler, vi har i Danmark, er der behov for en massiv kontrolindsats, så overenskomster og lovgivning bliver overholdt,« siger Lizette Risgaard. Dansk Arbejdsgiverforening, DA, er imidlertid mere skeptisk. Underdirektøren i DA, Sten Müntzberg, støtter fuldt op om RUT-registret og kalder det et af de mest intelligente tiltag mod social dumping i EU. Men han mener ikke, at der er behov for at tilføje flere penge til kontrolvirksomhed.
»Man bør selvfølgelig gøre noget effektivt for, at reglerne bliver overholdt. Men der er allerede afsat mange penge til håndhævelsen ved sidste års finanslov. Så Dansk Arbejdsgiverforening har svært ved at se behovet for at tilføre endnu flere midler,« siger Sten Müntzberg.
Men der er et behov, understreger SF’s Jonas Dahl. For som det er nu, slipper »plattenslagervirksomheder« igennem kontrollen til skade for lovlydige virksomheder, siger han.
»Vi kan ikke være bekendt over for danske lønmodtagere, at de skal miste deres job, fordi andre falbyder sig til mærkværdigt lave priser og kritisable lønmodtagervilkår.«
Samtidigt med, at der indføres øget kontrol i forbindelse med RUT- registret, skal den nu, ifølge SF, også gælde i transportbranchen. De gode resultater kan overføres, hedder det.
»Vi må erkende, at der i transportbranchen er udenlandske operatører, som omgår de danske regler og bidrager til social dumping. Derfor foreslår vi, at RUT-registret også kommer til at gælde i transportbranchen for at opnå den samme effekt som den, vi har set i entreprenørbranchen,« siger Jonas Dahl.
Men det er ikke helt ligetil at overføre en løsning fra en branche til en anden, påpeger lektor Søren Kaj Andersen.
»Det er relevant at spørge, om det er hensigtsmæssigt at lade RUT- registret omfatte transportbranchen. Snarere er det vigtigt at kigge på den enkelte branche og tilpasse værktøjerne dertil, når social dumping skal bekæmpes,« siger han.
Også Dansk Arbejdsgiverforening er skeptisk. I stedet for RUT-registrering skulle man i højere grad indgå i samarbejder på tværs af landegrænser, mener man her.
»En lang række andre lande har lavet bilaterale aftaler med eksempelvis Polen, og det er en langt bedre idé end at bruge endnu flere ressourcer på at håndhæve RUT-registreringen,« siger Sten Müntzberg.
Men RUT-initiativet skal ikke ses som et isoleret initiativ, siger Jonas Dahl og understreger, at det internationale samarbejde også skal forstærkes: »Det er ikke et spørgsmål om enten-eller, men om både-og.«

