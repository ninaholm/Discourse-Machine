Fejlbehandlede indsatte udelukkes fra Patienterstatningen
Indsatte i danske fængsler har ikke mulighed for at få erstat-ning for fejlbehandling gennem Patienterstatningen. Ifølge jurister kan der være tale om et brud på FN-konventionen. ’Fuldstændig urimeligt,’ lyder det fra et flertal i Folketinget


 Indsatte, der kommer til skade eller bliver fejlbehandlet hos en fængselslæge, kan ikke søge erstatning gennem Patient- erstatningen. Fængslernes sygeafsnit er nemlig ikke omfattet af loven om patienterstatning, og dermed har de indsatte dårligere adgang til erstatning end andre borgere.
I stedet henvises fejlbehandlede indsatte til at anlægge et civilt søgsmål mod Kriminalforsorgen, hvis de vil opnå erstatning. En proces, der ofte er både dyr og langsommelig. Flere jurister vurderer, at der kan være tale om et brud på FN’s konvention om borgerlige og politiske rettigheder, som forbyder enhver form for diskrimination, og som Danmark er internationalt forpligtet til at overholde.
»Det lyder, som om man muligvis har et problem,« siger Jørgen Albæk Jensen, juraprofessor ved Aarhus Universitet.
Loven om patienterstatning omfatter stort set alle sundhedspersoner og de fleste institutioner, hvor der ydes lægehjælp. Men fængslerne er specifikt blevet undtaget af økonomiske hensyn, da man reviderede loven i 1997.
Flertal for undersøgelse
Et politisk flertal på Christiansborg vil nu have sagen undersøgt. Information har været i kontakt med ordførere fra alle Folketingets partier. Ingen af ordførerne var på forhånd bekendt med de indsattes forringede adgang til erstatning.
Socialdemokraternes sundhedsordfører, Flemming Møller Mortensen, vil undersøge, om det er nødvendigt med en justering af loven: »Når man fængsler folk, har samfundet en forpligtelse til at tage vare på dem. De har fået en straf, men de skal ikke straffes yderligere i forhold til deres patientrettigheder,« siger han.
Også de radikales retsordfører, Jeppe Mikkelsen, undrer sig: »Hvis en læge har begået en fejl, så skal man kunne få erstatning som patient, uagtet om lægen arbejder på et sygehus eller i et fængsel,« siger han.
De indsatte, som ønsker erstatning, men ikke har råd til at føre en retssag, kan søge om fri proces. Det vil sige, at staten betaler alle omkostninger ved retssagen. En optælling viser, at der er blevet givet fri proces nul gange i den type af sager fra 2005 til 2013.
SF’s retsordfører, Karina Lorentzen, mener, at det er »fuldstændig urimeligt« at udelukke de indsatte fra Patienterstatningen, mens Enhedslistens Pernille Skipper kalder det »tosset«: »Man skal jo ikke acceptere flere fejl fra læger, bare fordi de behandler indsatte,« siger hun.
Venstres Karsten Lauritzen er principielt enig, »men der er andre steder i samfundet, vi bør se på først«, siger han.

