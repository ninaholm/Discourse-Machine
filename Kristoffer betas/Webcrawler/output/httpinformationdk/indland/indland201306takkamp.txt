’Tak for kampen. Den har været lang og hård’
Med 99 stemmer for og 42 stemmer imod blev regeringens, Venstres og Konservatives forslag til en ny offentlighedslov endeligt vedtaget i Folketinget i går
Efter fire timers afsluttende debat i folketingssalen blev den nye offentlighedslov i går vedtaget. Uden for Christiansborg blev der demonstreret mod loven.


 
	Friskheden nærmest strålede ud af ham, da han gik op ad trinnene til Folketingets talerstol. Den radikale retsordfører, Jeppe Mikkelsen, var som en anden sportsmand parat til at tale i mikrofonen og aflevere sin ordførertale ved Folketingets tredje og endelige behandling af regeringens, Venstres og Konservatives omstridte forslag til en ny offentlighedslov.

	»Tak for kampen. Den har været lang og hård,« sagde Jeppe Mikkelsen og fortsatte:

	»Vi mørklægger jo ikke Slotsholmen 100 procent. Afskaffede vi helt offentlighedsloven og muligheden for at få aktindsigt, så var der et problem, men det er slet ikke tilfældet,« understregede Jeppe Mikkelsen.

	Efter mere end fire timers afsluttende debat i folketingssalen i går, over 150 udvalgsspørgsmål, syv samråd, to forespørgselsdebatter og flere tusinde artikler over det seneste halve års tid blev regeringens samt Venstre og Konservatives forslag til en ny offentlighedslov endeligt vedtaget i Folketinget. For stemte 99, mens 42 medlemmer fra Dansk Folkeparti, Enhedslisten og Liberal Alliance stemte imod. Dog kom tidligere kulturminister Uffe Elbæk (R) ved »en fejl« til at trykke forkert under afstemningen i folketings-salen og stemme imod forslaget, selv om han efterfølgende gav udtryk for sin opbakning til regeringens lovforslag.

	I løbet af den lange debat om lovforslaget har det især været forligspartiernes ønske om at udvide det såkaldte »fortrolige rum« til blandt andet at omfatte ministeriernes styrelser, der har vakt megen diskussion. Radikale Venstres Jeppe Mikkelsen forsøgte under den afsluttende debat at berolige modstanderne af lovforslaget.

	»Det fortrolige rum eksisterer allerede. Det er en mindre opdatering af det fortrolige rum, vi er vidne til i dag. Der ligger saglige og gode grunde til grund for, at vi fra radikales side kan bakke op om lovforslaget. Forslagene er ikke konstrueret natten over i Justitsministeriet,« sagde Jeppe Mikkelsen.

	Mens Venstres ordfører i forbindelse med den nye offentlighedslov, Jan E. Jørgensen, hæftede sig ved den store medieopmærksomhed, lovforslaget har fået.

	»Jeg synes ikke, der er lige vilkår i denne debat. Modstanderne af loven har fået fuldstændig frit løb, og tilhængere af loven er blevet bombarderet i en grad, der er fuldkommen vanvittig,« sagde Jan E. Jørgensen.

	Ifølge SF’s retsordfører, Karina Lorentzen Dehnhardt, har det været vigtigt for regeringspartiet, at loven skal evalueres efter nogle år i funktion.

	»Der er stadig gode muligheder for at kontrollere magthaverne. Jeg forventer, at borgere og presse klager til Ombudsmanden, så snart de har den mindste formodning om, at noget ikke foregår efter bogen. Det er vigtigt, fordi det vil være grundlag for den evaluering, vi skal foretage af loven efter tre år,« sagde Karina Lorentzen Dehnhardt.

	Anliggende for SF’s medlemmer

	Ved SF’s landsmøde i begyndelsen af maj vedtog forsamlingen en erklæring, der kritiserede regeringens forslag til en ny offentlighedslov.

	Under tirsdagen debat i folketingssalen borede Enhedslistens retsordfører, Pernille Skipper, i det faktum: »Hvordan har SF tænkt sig at forklare denne beslutning på sit kommende landsmøde?« spurgte Pernille Skipper.

	»Jeg takker for interessen for SF’s landsmøde, og den dag Pernille Skipper bliver medlem af SF, vil jeg med glæde forklare hende det. En af styrkerne i SF er, at vi faktisk godt kan håndtere en debat, og har man en kritik, er det faktisk også muligt at få den vedtaget. Men med al ære og respekt så er det et forhold, der angår SF og vores medlemmer,« svarede Karina Lorentzen Dehnhardt.

	For justitsminister Morten Bødskov (S) svarer den nye offentlighedslov til den måde, på hvilken moderne ministerier i dag er indrettet og fungerer i praksis.

	»Lovforslaget udbygger åbenheden i den offentlige forvaltning. Det er med til at sikre, at offentlighedsloven også er indrettet på, hvordan vores forvaltning har udviklet sig. Derfor er det et godt lovforslag,« sagde Morten Bødskov.

