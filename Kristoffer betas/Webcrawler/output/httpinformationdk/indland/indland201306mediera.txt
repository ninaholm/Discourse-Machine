Medier: Aftale om folkeskole er på plads
De Konservative har sagt ja til en bred aftale om folkeskolen, erfarer flere medier
 
	Tidligere på dagen understregede De Konservatives gruppeformand, Brian Mikkelsen, at Folketingets mindste parti følte sig imødekommet af de øvrige forligspartier. Foto: Scanpix


 
	De Konservative har nikket ja til en bred folkeskole-aftale, erfarer flere medier. Tvungen elevdeltagelse i lektiecaféer bliver droppet til efter et valg.

	Det erfarer flere medier.

	Der bliver formelt først givet endeligt håndslag på aftalen på et møde mellem regeringen, Venstre, Dansk Folkeparti og de Konservative torsdag eftermiddag klokken 16.

	Med aftalen sikres et bredt forlig om folkeskolen, der ellers efter flere måneders tovtrækkerier endte med, at De Konservative forlod forhandlingslokalet i sidste uge og dermed rystede hele fundamentet for aftalen.

	Uden De Konservatives medvirken ville der blive blokeret for, at centrale dele af aftalen ikke kunne implementeres før efter næste folketingsvalg.

	De Konservative nægtede at lægge stemmer til, at elever skulle tvinges til at deltage i lektiecaféer, ligesom partiet insisterede på, at eleverne skulle gå færre timer i skole, end regeringen og de øvrige partier lagde op til.

	De Konservatives pressetjeneste afviser dog overfor Ritzau, at partiet allerede nu har sagt endeligt ja til aftalen.

	Tidligere på dagen understregede De Konservatives gruppeformand, Brian Mikkelsen, at Folketingets mindste parti følte sig imødekommet af de øvrige forligspartier.

	Det skete efter et nyt udspil fra regeringen om at droppe den tvungne deltagelse i lektiecaféerne, hvilket ville betyde at det ugentlige timetal ville ende nede på 28 timer for de mindste og 33 timer for de ældste klasser, hvilket flugtede med De Konservatives krav.

