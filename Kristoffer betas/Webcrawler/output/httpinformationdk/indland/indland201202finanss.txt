Finansskat: Åbent brev til Vestager
Margrethe Vestager lytter. Når det gælder skat på finansielle transaktioner er det dog kun banker, Finansrådet og CEPOS, der får ørenlyd hos økonomi- og erhvervsministeren, mener politisk rådgiver i IBIS Lars Koch. Derfor inviterer han ministeren til kaffe i et åbent brev, der svarer på kritikken af skattens negative konsekvenser.


Kære Margrethe Vestager,Nu har jeg gennem tre måneder søgt at komme til at tale med dig og dine embedsfolk om Robin Hood skatten. Vi har også haft besøg af internationale eksperter, der ville møde dig. I har desværre ikke haft tid, mens I har lyttet til Finansrådet, CEPOS og nogle pensionskasser, der alle er imod skatten. Derfor skriver jeg til dig her. Men jeg vil stadig gerne mødes med dig. Jeg er sikker på, at vi har meget til fælles. Vi er begge meget optaget af, hvordan der kan skaffes penge til at løse klimakrisen, skabe udvikling for de fattigste lande og kickstarte grøn vækst i Europa. Og vi tror fortsat, at Robin Hood skatten er ét godt middel, der selvfølgelig ikke kan stå alene. Nedenfor vil jeg kort analysere nogle af de bekymringer du har, og rigtig gerne uddybe over en kop kaffe.Vil finansmarkederne flytte ud af Europa?Det er din og min største bekymring ved det forslag, EU Kommissionen har fremlagt. Deres forslag bygger på et hjemstedsprincip, hvor skatten vil blive opkrævet, hvis blot en af aktørerne har hjemme i Europa. Men det kan måske omgås. Derfor skal vi – dine embedsfolk og andre eksperter – sammen analysere andre muligheder. Det mest nærliggende er nok at bygge på den engelske model, hvor alle værdipapirer udstedt i Europa bliver beskattet, også selvom de bliver handlet på Cayman Island. Kombineret med hjemstedsprincippet er det som at gå med livrem og seler.Vil skatten dræbe væksten i Europa?En minimal skat har en minimal effekt. Jeg tror ikke selv på at skatten i sig selv har en positiv effekt, som nogle analyser viser. Men når man medregner, at indtægten fra skatten bliver geninvesteret i fx grøn vækst og job, så tror jeg det er muligt at flytte job fra de mere spekulative områder i finansindustrien til grønne arbejdspladser med en betydeligt større samfundsnytte.Kan skatten regulere de mest spekulative sider af finansindustrien?Skatten øger omkostningen ved handler, derfor rammer den de, der handler ofte og for store beløb. Analytikere forventer, at handlen på finansmarkedene vil falde med ca. 70% og at det særligt vil ramme derivater og sekundhandler. Det vil altså skabe et incitament til at handle mindre. Mange af de computerstyrede sekundhandler bygger udelukkende på hvordan andre aktører på finansmarkederne opfører sig, i stedet for at handle ud fra udviklingen i den reale økonomi. Dermed er dele af finansmarkederne blevet afkoblet fra den reale økonomi. En øget omkostning for disse handler vil have en regulerende effekt, mens langsigtede investeringer i aktier, obligationer kun vil blive ramt marginalt. En skat på finanstransaktioner er langt fra det eneste instrument, der skal tages i brug. For at regulere finansmarkederne og undgå fremtidige finanskriser er andre instrumenter nødvendige. Men Robin Hood skatten er et godt bidrag, som der i Euro-zonen er opbakning til, og derfor politisk kan lade sig gøre nu. Det er dumt at lade en sådan mulighed stå ubrugt.Vil almindelige danskere og pensionsopsparere betale skatten?CEPOS er i mange medier citeret for, hvordan skatten vil medføre tab på flere tusind kroner månedligt for almindelige danskere. Udgangspunktet for analysen er, at et væksttab på 0,5% (som nok ikke vil blive så stort) bliver fordelt som en udgift til alle danskere. Katarina Juselius, professor i Økonomi ved Københavns Universitet og over en årrække blandt verdens mest citerede kvindelige økonomer, kalder CEPOS’ beregningsmetode for ”i bedste fald et skud i tågen og i værste fald groft misvisende.” Den Internationale Valutafond IMF mener, at skatten er stærkt progressiv. Det betyder, at det er de bredeste skuldre, der kommer til at bære den største byrde. Her særligt finansindustrien. Finansindustrien er underbeskattet og har en fortjeneste, der er flere gange større end den reale økonomi, som finanssektoren egentlig skal servicere. Det er usundt, og derfor er det fornuftigt at klippe lidt af deres overskud.Danica Pension (der er ejet af Danske Bank) har udtalt, at skatten vil koste en gennemsnitlig pensionsopsparer 150-200 kroner om måneden i tab af fremtidige pensionsindtægter. Det lyder voldsomt. Jeg har søgt at få grundlaget for Danica’s regnestykke, men det vil de ikke udlevere til nogen, der stiller spørgsmålstegn ved deres beregninger. Finansrådet har beregnet, at det vil koste hver dansker 700 kroner om måneden i tabt pension. Heller ikke Finansrådet har udleveret deres beregning, selvom jeg har henvendt mig tre gange.Jeg tvivler på, at Danica og Finansrådet har taget højde for, at formålet med skatten bla er at begrænse sekund-handlerne og fremme mere langsigtede investeringer. Jeg tror heller ikke, at de tager højde for, at økonomer ved Århus Universitet har beregnet, at det giver et større afkast at have en mere langsigtet og passiv investeringsstrategi end at være hyperaktiv. Skatten vil give pensionskasser et incitament til at handle mindre og mere langsigtet, ja det er faktisk en del af formålet. Hvis de én gang årligt handler en pension på 1 million kroner vil det koste 100-1000 kroner afhængigt af hvilke papirer, det drejer sig om. Det svarer til under 1% af en normal bonus til drengene på dealer-gulvet.Kan skatte skabe vækst og medvirke til at løse globale udfordringer?De cirka 420 milliarder i forventet indtægt er inklusiv et forventet fald i handler på 70%. Disse midler kan anvendes til at kickstarte grøn vækst og finansiere de løfter, som de rige lande allerede har givet til ulandene om at afhjælpe klimakrisen og støtte vækst og udvikling i de fattigste lande. Finanskrisen har ramt mange ulande hårdt. Her handler det ikke om samtalekøkkener, men om ikke at have råd til mere end et måltid om dagen. Samtidig betyder spekulation i fødevarer at priserne på mad er steget og svinger voldsomt. I dag er det kun ved 2% af handlerne med fødevarer, at varerne rent faktisk skifter hænder. Resten er spekulation.Derfor, Magrethe, lad os tage en kop kaffe, gerne sammen med nogle af de eksperter, der har analyseret finansskatten og gerne deler grundlaget for deres analyser. Jeg er sikker på, at vi kan blive enige om at arbejde for en fornuftig model for beskatning af finanstransaktioner, der hverken dræber vækst, job eller koster almindelige danskeres formue. Og som kan bidrage til at finansiere nogle af vores fælles mål om en bedre verden, også for de fattigste.Med venlig hilsen,Talsmand for Robin Hood-kampagnen,Lars Koch, Politisk Rådgiver, IBIS
