’Jeg kan godt forstå rationalet, men …’
Regeringens mål om at skære 4.000 pladser på en række af uddannelser, der kæmper med høj ledighed, får en barsk modtagelse af de studerende
Asbjørn Juel Andersen og Niklas Jordal kan godt forstå, at regeringen vil undgå, at så mange nyuddannede humanister ender som arbejdsløse. Alligevel mener de, at regeringens reduktion i antallet af pladser på en række uddannelser er alt for voldsom. Måske risikerer samfundet endda at mangle humanistiske akademikere i fremtiden, når økonomien bliver bedre, lyder det fra de to.


 I det lyse træmøblement i Københavns Universitet på Amagers rummelige kantine sidder Asbjørn Juel Andersen og Niklas Jordal. De drikker Faxe Kondi, spiser frokost og læser videnskabsteori. Som studerende i pædagogik er de to indrulleret på en af de uddannelser, som regeringen vil begrænse adgangen til. Uddannelses- og forskningsminister Sofie Carsten Nielsen (R) vil nemlig skære på antallet af studiepladser på de uddannelser, hvis studerende ender med en ledighedsprocent over gennemsnittet. Nedskæringerne i antallet af studiepladser går hårdest ud over universiteterne og særligt de humanistiske uddannelser. Eksempelvis skal der i 2017 optages 30 procent færre studerende på kandidatuddannelsen i pædagogik. Skønt de to 22-årige studerende godt kan forstå baggrunden for regeringens reform, er de langtfra begejstrede for den:
»Regeringens rationale er fornuftigt, for det nytter ikke at uddanne til arbejdsløshed. Men på den anden side kan man ikke forudsige, hvilke typer job der bliver efterspørgsel på fremover,« siger Niklas Jordal.
»Det er ærgerligt, at der er kommet dette kæmpe fokus på økonomi. Før krisen ville man aldrig skære på denne måde. Vi er jo vokset op med, at vi kan uddanne os til lige, hvad vi vil, men det her er den fuldstændig anden grøft. Regeringen siger, at de gør de unge en tjeneste ved at sikre, at vi ikke uddanner os til arbejdsløshed. Men omvendt er de jo samtidig med at presse de unge endnu mere, når de skærper adgangskravene til de enkelte uddannelser,« tilføjer Asbjørn Juel Andersen.
I stedet for at begrænse adgangen for den enkelte studerende burde man fra samfundets side bruge mere tid på at forklare samfundet – og særligt arbejdsgiverne – at humanistiske akademikere i høj kan bidrage i de enkelte virksomheder, mener de.
Risikerer bagslag
»Der er stadig en del fordomme om, at mange af de humanistiske studerende sidder i rundkreds, og at vi ikke kan bruges på arbejdsmarkedet. På den måde kommer der også en mediefortælling om, at vi ikke kan få job, og det kan igen føre til, at arbejdsgivere ikke vil ansætte humanister,« siger Niklas Jordal.
Selv vil han gerne bruge sin uddannelse til at arbejde i sundhedssektoren med at lære befolkningen at leve sundere. Asbjørn Juel Andersen mener, at de nye ændringer risikerer at give bagslag for samfundet, når det er kommet ud af krisen.
»Det bliver spændende at se, hvordan det forløber. For hvad så om fem år, når vi igen har højkonjunktur, så ender vi måske med at stå og mangle en stor gruppe humanistiske akademikere, fordi vi ikke ville uddanne nok,« siger Asbjørn Juel Andersen, der snart skal ind og passe sit studiejob som rundviser på Nationalmuseet og på sigt gerne vil arbejde med formidling. Heller ikke på antropologistudiet ti minutters kørsel fra KUA er der klapsalver til de nye adgangsbegrænsninger. Antropologi og Etnologi skal i alt skære op til 30 procent af studiepladserne på kandidatniveau i 2017. Det huer ikke Amalie Thygesen og Luka Larsen på 24 og 25, der i dag har et kursus i digitale metoder, hvor de undersøger, hvordan debatten om teknologien i velfærdsektoren udspiller sig på internettet: »Vi kan jo godt se, at der er arbejdsløshed, og vi ved godt, at det er vigtigt at have studiejob og netværk, allerede mens man studerer. Men snittet for at komme ind på antropologi er allerede vildt højt, og hvis man skærper adgangen til studiet, risikerer man at gøre det endnu mere elitært,« siger Amalie Thygesen. Luka Larsen påpeger, at antropologi i disse år oplever en opblomstring: »Begrænsningerne er virkelig en skam, og det giver ikke mening, for virksomhederne er virkelig ved at åbne øjnene op for, hvad antropologer kan.«
»Og antropologer bliver citeret oftere og oftere i medierne,« tilføjer Amalie Thygesen.
Ikke for erhvervslivet
I den anden ende af lokalet sidder 23-årige Rane Forsting med sin gruppe og arbejder på at forfatte et wikipediaopslag om den tyske antropolog Adolf Bastian. »Jeg er grundlæggende imod, at man skal vælge universitetsuddannelser for erhvervslivets skyld. Og jeg er ikke enig i hele retorikken om, at ’man uddanner folk til arbejdsløshed’, for uanset om folk ikke ender som antropologer, får de alligevel en række kompetencer, de kan tage med sig videre i livet.«
Luka Larsson påpeger, at begrænsningen i antallet af studiepladser vil skabe et pres, der forplanter sig helt ned på gymnasieniveau, hvor konkurrencen om at få de høje karakterer vil blive yderligere skærpet: »At der er færre pladser, er bare endnu en stressfaktor for de unge gymnasieelever, og det øger uddannelsesræset endnu mere,« siger Luka Larson. Hun er bekymret for, om de færre antal studiepladser i sidste ende vil holde en stor gruppe unge ude af universiteterne: »Det nytter ikke, at det kun er alle 12-talspigerne, der kan komme på universitetet. Jeg kender mange kloge mennesker, der ikke kan komme ind på uni på grund af deres snit fra gymnasiet. Mindre magt til gennemsnittet. Det burde være overskriften til din artikel.«

