Israel forbereder militæroperation i Gaza
Israelske diplomater er i gang med at forberede verdenssamfundet på en militæroperation i Gaza. De skal sætte fokus på israelernes frygt for palæstinensiske raketter
En palæstinensisk dreng går forbi et anti-israelsk maleri i går, hvor ægyptiske mæglere fik gennemført en ny, 24 timers våbenhvile mellem parterne. Israel er imidlertid ifølge kilder i udenrigsministeriet samtidig ved at gøde jorden for en invasion i Gaza.


 Efter en seks måneders våbenhvile mellem den palæstinensiske Hamas-bevægelse og Israel udløb fredag, tyder mere og mere nu på, at israelerne planlægger en militær landoperation mod militante grupper i Gazastriben.
De sender raketter fra Gazastriben ind over Israel, og de angreb har stået på under selve våbenhvilen, men er taget til de seneste dage.
"En raket landede 10 meter fra mit hus sidste uge. Måske er våbenhvilen officielt endt i dag, men i virkeligheden har den været ovre længe," sagde israelske Hava Gad fredag til tv-stationen BBC.
"Jeg håber Israel går ind i Gaza. Også selv om det kommer til at skade indbyggerne dér. For her i vores by, Sderot, er vi blevet skadet længe," lyder det fra den 43-årige mor til tre.
Og det er meget muligt, at hun får sit ønske opfyldt. Også selv om egyptiske mæglere mandag fik gennemført en ny 24 timers våbenhvile mellem parterne.
Rakettruslen
Israelske diplomater har nemlig fået besked på at sætte fokus på israelere, som lever med rakettruslen fra Gazastriben. Det skal ske for at undgå stærke fordømmelser fra verdenssamfundet, hvis Israel vælger at gå ind i Gaza med landtropper.
"Folk ude i verden forstår nok ikke de reelle lidelser for indbyggerne i det sydlige Israel, som lever med rakettruslen. Så vågner de om morgenen og ser det israelske svar og forstår ikke, hvorfor det kom," siger talsmand for det israelske udenrigsministerium, Yigal Palmor, til nyhedsbureauet AP.
Ifølge Palmor holder israelske diplomater møder med embedsmænd og beslutningstagere flere steder i verden. Kilder i det israelske udenrigsministerium siger, at strategien blandt andet skal forhindre en eventuel resolution fra FN's Sikkerhedsråd, som kan komme i vejen for en operation i Gaza. ritzau
idaG@information.dk

