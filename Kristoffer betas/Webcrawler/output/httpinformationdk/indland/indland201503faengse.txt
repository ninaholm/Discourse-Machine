Fængselsbetjente mangler viden om radikalisering
Betjentene i landets fængsler mangler både uddannelse og mandskab til at reagere på radikalisering. Det bekræfter flere tillidsmænd for fængselsbetjentene i landets fængsler over for Information


 Fængselsbetjentene i flere af landets fængsler er ikke forberedt på at tage hånd om radikalisering af indsatte. Det skyldes både manglende uddannelse og begrænset mandskab på afdelingerne, siger tillidsmænd for fængselsbetjentene i flere lukkede fængsler i landet.
Tillidsmanden fra Statsfængslet i Østjylland, Carsten Aagaard, påpeger, at betjentene kun berører radikalisering under deres grunduddannelse.
»Der har ikke været nogen videreuddannelseskurser, hvor vi bliver bedre udstyret til at kunne tackle radikalisering,« siger han og fortæller, at der først for nyligt er blevet sendt skriftligt materiale vedrørende radikalisering rundt til de ansatte.
Samme toner kommer fra Jesper Dalbye, som er tillidsmand for betjentene i Statsfængslet i Vridsløselille – videreuddannelsen om radikalisering er udeblevet.
»Det er alvorligt, og det fylder mere og mere, så det er ikke seriøst blot at sende en skrivelse rundt. Der er behov for mere uddannelse,« understreger han.
Udmeldingerne kommer i kølvandet på Justitsminister Mette Frederiksens såkaldte 11-punktsplan, der skal imødegå radikalisering i fængslerne. Heri fremgår det, at der skal værksættes klare procedurer for, hvordan man indberetter tegn på radikalisering, samtidig med, at »alle relevante medarbejdere« skal »holdes ajour med radikaliseringstendenser og -metoder« blandt de indsatte.
Religiøs eller radikaliseret?
Og der er altså et behov for, at der iværksættes deciderede efteruddannelseskurser og tilføres flere mandetimer, lyder meldingen fra tillidsmændene.
Lektor med speciale i islamisme ved Syddansk Universitet Kirstine Sinclair påpeger, at radikalisering er enormt komplekst. Derfor kan hun godt forstå, at betjentene ikke føler sig godt nok klædt på: »Der er et stort pres på frontpersonale, og det gælder om at få blik for, hvordan ideologier og rekruttering virker,« siger hun.
Et væsentligt problem, der opstår som følge af den manglende uddannelse, er, at nogle betjente har svært ved at skelne imellem, hvad der er øget søgen mod en religiøs tilværelse, og hvad der er reel radikalisering.
Eksempelvis fortæller Steen Asbjørn Østerberg, der er tillidsmand ved Statsfængslet i Ringe, at det kan være svært at lave distinktionen, og at fængselsbetjentene generelt ikke er dygtige nok til at gøre det.
»Indsatte kan finde ro i religion, hvor der ikke nødvendigvis er noget som helst radikalt i det, men vi mangler viden på området,« siger han.
På den anden side kan en øget søgning mod en religiøs tilværelse udløse nogle alarmklokker. Særligt, hvis det sker i kombination med en markant forandring i den indsattes tøjstil, adfærd og læsevaner, mener Steen Asbjørn Østerberg.
»Vi ser unge, som bliver påvirket af andre mere toneangivende fanger og pludseligt bliver væsentligt mere religiøse og lader skægget gro,« siger han og påpeger, at der derudover også er dem, der helt åbenlyst hylder terror og jubler over IS’ aktioner i Syrien og Irak.
Problemerne er ikke enestående. Også i Statsfængslet i Vridsløselille foregår der en lignende udvikling, påpeger tillidsmand Jesper Dalbye. Eksempelvis har han oplevet, at indsatte pludseligt ændrer adfærd over for kvindelige ansatte, indretter cellen spartansk eller på anden måde ændrer livsstil.
»Jeg kan se, om de ændrer adfærd og kan så give besked videre i systemet, men jeg kan ikke gå ind og sige, at i den ene sag er der tale om radikalisering, mens der i den anden blot er tale om religiøs søgen,« siger han, og påpeger, at også manglende tid er en væsentlig faktor i arbejdet med at spotte radikaliseringstendenser.
For få betjente
Netop de manglende mandetimer bliver også nævnt af Carsten Aagaard. Han mener, at administrative opgaver stjæler den tid, der ellers skulle bruges på at opbygge et forhold til de indsatte og bemærke eventuelle adfærdsændringer.
»I dag er der så meget administrativt, og vi skal udarbejde data til den ene statistik efter den anden. Selv om vi er ansat til at være ude blandt de indsatte, bliver vi brugt til at sidde foran computeren,« siger han.
Steen Østerberg fortæller, at afdelingerne i Statsfængslet i Ringe er så tyndt besat, at der sjældent er tid til at tale med de indsatte, og at hele dagen går med praktiske gøremål, som at føre folk frem og tilbage til toilet, skole, udgang eller eksempelvis en urinprøvetagning: »Sygemeldinger bliver ikke fyldt ud med vikar, så ofte er det ren brandslukning.«
Kriminalforsorgen har ikke ønsket at kommentere, men henviser til justitsministerens tiltag.

