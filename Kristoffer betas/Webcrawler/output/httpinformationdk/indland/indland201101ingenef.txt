Ingen efterlønsforhandlinger før et valg
DF's klare afvisning af at afskaffe efterlønnen bremser forhandlinger om en reform. Drøftelser vil næppe finde sted på denne side af et valg


 »Hvis man ikke lægger den brik, der hedder en tilbagetrækningsreform, så kan man ikke lave et særligt smukt puslespil.«
Statsministeren var klar i mælet ved sin fremlæggelse af regeringen udspil til en reform af efterlønnen, men der bliver næppe tale om forhandlinger på denne side af et valg. Dertil er DF for stort et problem.
I går fastslog regeringens støtteparti, at man ikke lægger stemmer til den afskaffelse af efterlønnen, som Lars Løkke Rasmussen (V) anser for helt nødvendigt for at sikre en fornuftig danske økonomi. Støttepartiet har givet sig så langt, at man kan være villig til at begrænse efterlønnen til folk, der har været 40 år på arbejdsmarkedet.
Men selv om det i sig selv er en indrømmelse, som bekommer regeringen vel, så er der langt til de milliarder, som VK's udspil vil hente.
Hver tredje vælger imod
Analyser viser, at 70 procent af DF's vælgere er med på at se på efterlønnen, men de resterende 30 procent er problematiske nok til, at støttepartiet ikke tør gå meget længere end det, der allerede er spillet ud.
Indleder regeringen forhandlinger vil det derfor blot udstille, at Lars Løkke Rasmussen ikke har de mandater, der skal til, for at hans plan kan hænge sammen. Dermed åbner han for den flanke, oppositionen skal angribes på; nemlig en økonomisk politik, der ikke fremtidssikrer nationens velfærd.
Ingen ros til de radikale
Udover Liberal Alliance hedder regeringens eneste støtte i afviklingen af efterlønnen Radikale Venstre. Men simple regnestykker afslører, at selv ikke med hjælp fra den kant, vil VK kunne hente flertal.
Til trods for, at den radikale modvilje mod efterlønnen udstiller uenigheden i oppositionen, har VK ingen interesse i at indlede drøftelser med Margrethe Vestager. Hun ville i et forhandlingsforløb kunne vokse sig større end de seks procent partiet står til i dag, hvilket paradoksalt nok risikerer at bidrage til fremgang hos den røde blok, som Radikale Venstre har forlovet sig med.
I hvert fald får regeringen ingen gavn af den radikale velvilje.
På gårsdagens pressemøde opfordrede statsministeren til, at alle partiet lader nej-hatten ligge, indtil regeringen har fremsat sin 2020-plan. Den vil ifølge Lars Løkke Rasmussen illustrere behovet for et farvel til efterlønnen.
Netop 2020-planen har regeringen varslet i marts eller april - og på det tidspunkt vil man være klar til et valg - et efterlønsvalg.


