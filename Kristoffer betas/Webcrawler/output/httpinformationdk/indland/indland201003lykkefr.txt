Lykke Friis udstikker ny ligestillingskurs
Regeringens ensidige fokus på indvandrerkvinder er passé. Det siger den nye ligestillingsminister, Lykke Friis, der i stedet vil fokusere på en 'talent- og kompetencedagsorden'
Lykke Friis har på bare to uger som ligestillingsminister gennemført om ikke en paladsrevolution, så i hvert fald en radikal omlægning af regeringens ligestillingspolitik. Nu fokuserer politiken ikke kun på indvandrerkvinder, fastslår hun.


 Danmarks nye ligestillingsminister, Lykke Friis (V), er inkarneret fodboldentusiast og stod i søndags i Parken ved siden af Don Ø. De to talte ikke om fodbold, selv om AGF duellerede mod FCK på græsset.
»Vi havde en utroligt spændende debat om ligestilling,« fortæller hun.
Når ligestillingsdebatten kan flytte Friis' opmærksomhed fra en fodboldkamp, siger det både noget om hendes oprigtige interesse for området og om måden, hun anskuer udfordringen på: Det handler om dialog med erhvervslivet, om netværk, om at »du og jeg siger fra«, og om at både mænd og kvinder deltager i debatten.
»Ingen af os har råd til, at vi ikke trækker på hele talentmassen, for så når vi ikke de mål, vi har sat os for Danmarks fremtid,« siger ministeren.
Derfor er det også vigtigt, »hvordan man indrammer debatten«, som hun siger.
Lykke Friis er allerede godt i gang med at ændre hele regeringens ramme for ligestillingsdiskussionen væsentligt. Indtil den 23. februar, da Friis fik sin nye ministerkasket, »har der været meget fokus på indvandrerkvinder«, som hun selv formulerer det.
Mellem himmel og jord
Oppositionen, fagbevægelsen og en hær af ligestillingseksperter har kritiseret de seneste to ministre, Inger Støjberg (V) og Karen Jespersen (V), for netop ikke at ville anerkende, at ligestilling ikke kun handler om indvandrerkvinders situation, men også om ligeløn, andelen af kvinder i magtpositioner, vold mod kvinder, barsel og så videre og så videre. Netop de debatter vil Lykke Friis i modsætning til sine forgængere gerne rejse, selv om hun ikke har kvoter og øremærket barsel i tankerne. Hun sværger til andre redskaber, men alene det at acceptere problemet kan ændre meget, mener hun.
»Nu prioterer jeg nogle af de andre emner og slår fast, at de også er vigtige. Dermed ikke sagt, at jeg ikke vil fortsætte det vigtige arbejde, der er omkring indvandrerkvinder. Men det handler om at bredde debatten ud,« siger hun og tilføjer, at hun håber, ligestillingsdebatten kan blive mere konstruktiv:
»Ligesom der er meget mellem himmel og jord, er der meget mellem at indføre kvoter og at gøre ingenting. Der er så mange andre elementer og knapper derimellem, som vi kan dreje på.«
Positiv særbehandling
Lykke Friis har som prorektor på Københavns Universitet været med til at bruge redskabet 'positiv særbehandling'. Da universitetet søsatte et større ligestillingsprojekt, vedtog man, at fakulteter, der tiltrak kvinder, blev belønnet. Det var, erkender hun, et forsøg på at fjerne nogle strukturelle barrierer, som sorterer kvinder fra. Alligevel vil hun ikke overføre det redskab til resten af Danmark;
»Det var vores helt egen beslutning, at der skulle gøres noget. Derfor er det noget helt andet, hvis jeg nu, hvor jeg har skiftet funktion, vil til at lovgive om det og pålægge universiteterne at gøre det på en bestemt måde,« siger hun og fastholder altså antireguleringskursen.
Til gengæld løfter hun sløret for, at universiteterne er et af de områder, hvor hun sammen med videnskabsministeren »vil sætte spot på, hvad man har gjort på forskellige universiteter og udvikle en fælles værktøjskasse«.
Eliten
Lykke Friis' linje som minister fokuserer netop på »talentmassen«.
»For mig er det en kompetence- og talentdagsorden,« fastslår hun.
Kvinderne »skal ville noget« i stedet for at gemme sig bag det, hun kalder »blåmejsekulturen«, hvor dygtige kvinder ikke gør opmærksom på sig selv. Nu skal der fokus på rekruttering af kvindelige ledere, der skal samarbejdes med Dansk Industri og EU. Sammen skal de forsøge komme 'blåmejsementaliteten' til livs.
»De billeder og ordvalg er rettet mod universitetssektoren snarere end mod kvinder udsat for vold eller sosu-assistenterne,« indskyder hun.
Og kritikere vil sandsynligvis netop anklage Lykke Friis for stadig at fokusere snævert. Blot ikke på indvandrerkvinder, men på den elite, hun selv tilhører.
Men det »handler skam både om sygeplejersker, sosu-assistenter og rengøringspersonale. Alles kompetencer skal i spil,« understreger hun.
Under alle omstændigheder har Lykke Friis allerede ændret hele regeringens ligestillingspolitik på 14 dage.


