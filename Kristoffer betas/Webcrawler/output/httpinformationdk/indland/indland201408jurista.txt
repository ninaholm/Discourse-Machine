Jurist: Afbrydelse af Eritrea-sager må ikke vare ved
I øjeblikket får ingen fra Eritrea ifølge Justitsministeriet asyl i Danmark, før myndighederne har indhentet flere oplysninger om landet. Professor advarer mod, at suspensionen af sagsbehandlingen trækkes i langdrag


 Det er i orden at udsætte behandlingen af en gruppe asylsager, når man mangler relevante oplysninger om ansøgernes oprindelsesland.
Det mener professor Jens Vedsted-Hansen fra Aarhus Universitet, efter at justitsminister Karen Hækkerup (S) i sidste uge meddelte, at behandlingen af asylansøgninger fra eritreere var suspenderet.
»Jeg tør ikke udelukke, at udlændingemyndighederne mangler oplysninger om Eritrea, men man kunne godt få det indtryk, at det snarere er antallet af asylansøgere, der har sat skub i Udlændingestyrelsens indhentning af baggrundsoplysninger, selv om dette vel ikke uden videre gør suspensionen ulovlig,« tilføjer Jens Vedsted-Hansen.
Forud for, at Karen Hækkerup nu »sætter ind over for stigning af asylansøgere fra Eritrea«, som det blev formuleret i en pressemeddelelse fra Justitsministeriet i sidste uge, har Udlændingestyrelsen konstateret en aktuel og voldsom stigning i antallet af asylansøgere fra Eritrea. Som tidligere beskrevet i Information er tallet steget fra 10 asylansøgere pr. måned i begyndelsen af året til 510 fra Eritrea alene i juli måned.
Jens Vedsted-Hansen advarer mod, at suspensionen af asylansøgningerne trækker ud og kommer til at vare for længe: »Man kan ikke angive en bestemt tidsgrænse for, hvor længe suspensionen af behandlingen af eritreernes asylsager må vare, bortset fra at der må være tale om måneder snarere end om år. Men der må naturligvis være en grænse for, hvor længe man kan suspendere sagsbehandlingen uden at pege på, hvilke slags oplysninger der helt nøjagtigt er behov for at fremskaffe for at have et forsvarligt beslutningsgrundlag,« siger han og tilføjer:
»Det afhænger af, hvilke slags oplysninger det drejer sig om, hvor vanskelige oplysningerne er at få fat på, og hvor centrale de er for vurderingen af asylgrundlaget.«
I forhold til aktuelle rapporter med baggrundsoplysninger om Eritrea synes danske udlændingemyndigheder at have et efterslæb.
Mens den seneste rapport om forholdene i Eritrea på Flygtningenævnets hjemmeside stammer fra september 2013, er de tyske udlændingemyndigheders hjemmeside mere opdateret. Her kan man således læse fire rapporter om Eritrea fra 2014, nemlig en schweizisk fra januar, en rapport fra februar fra Human Watch samt to rapporter fra henholdsvis det britiske Home Office og det amerikanske udenrigsministerium fra april.
Det svenske Migrationsverkets hjemmeside giver tilsvarende adgang til tre såkaldte ’landinfo’-rapporter om Eritrea fra 2014.
Vilkårlige fængslinger
Også Amnesty International har i februar 2014 udsendt en opfølgning på organisationens tidligere rapporter, og Amnesty konkluderer bl.a., at eritreiske asylansøgere, som har fået afslag på asyl og tvangshjemsendes, »fortsat bliver vilkårligt fængslet og tilbageholdt uden anklager.«
Ifølge Karen Hækkerups pressemeddelelse er det især oplysninger om, »hvem asylansøgerne fra Eritrea er, hvorfor de kommer til Danmark, og om de har et reelt beskyttelsesbehov«, som Udlændingstyrelsen nu med en »mission til nærområdet« skal undersøge nærmere. Som ministeriet skriver i pressemeddelelsen, »frygter« Karen Hækkerup nemlig, »at en af årsagerne til den pludselig strøm af asylansøgere fra Eritrea kan være organiseret menneskesmugling.«
Umiddelbart stiller Jens Vedsted-Hansen sig uforstående over for dette budskab, for »man kan ikke udsætte behandlingen af en hel sagsgruppe for at finde ud af, hvilken rute menneskesmuglere har brugt for de pågældende asylansøgere. Dét har næppe særlig relevans for vurderingen af deres beskyttelsesbehov«, siger han og tilføjer: »Man kan også forestille sig, at nogle asylsager skal færdigbehandles uanset suspensionen, hvis de manglende oplysninger ikke har betydning for netop disse sager.«
Over for Information vil Justitsministeriet kun oplyse, at ministeriet er i kontakt med »flere relevante lande om bl.a. baggrundsoplysninger vedrørende Eritrea og Etiopien samt spørgsmål om menneskesmugling«.

