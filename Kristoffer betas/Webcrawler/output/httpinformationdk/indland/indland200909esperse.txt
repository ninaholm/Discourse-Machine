Espersen til højre, venstre eller lige op i luften
Et er at beslutte sig for at blive større, noget andet at vide hvordan
Når Lene Espersen i dag skal forsøge at rette op på burkasagen og få strategien tilbage på sporet, vil det ligne slingrekurs.


 Burkasagen var en fatal fejl, ikke kun fordi den endte i tumult, men først og fremmest fordi den sendte et helt forkert signal. Konservative kan ikke tage stemmer fra DF - udvekslingen af vælgere er stort set lig nul.
De konservative skal være større. Det mener man ikke overraskende hos de konservative, som indleder sit årlige landsråd i Falkoner Centret på Frederiksberg i dag. Mere overraskende er det måske, at man også mener det i toppen af det store regeringsparti Venstre. De konservative skal være større - det vil være godt for roen, stabiliteten og for balancen i forhold til Dansk Folkeparti. De konservative skal kunne løfte sig over de 10 procent af stemmerne, som Bendt Bendtsen fastfrøs partiet på i 10 år. En fastfrysning, som er fortsat, efter at Lene Espersen overtog ledelse af partiet for et år siden til tonerne af Tina Turners »Simply the Best«.
Dengang var der konservativ begejstring, tro på fremtiden, den skandaleramte Bendt Bendtsen var på vej til Bruxelles, og et i konservativ tradition usædvanligt fredeligt generationsskifte var en realitet.
Gud, konge og fædreland
Et er at beslutte sig for at blive større, noget andet at vide hvordan. Internt gik analyserne i gang, og de pegede kun i en retning.
De konservative har og vil ikke have nogen mulighed for at hente stemmer over midten hos S og SF - dertil er partiets fordelingspolitiske profil for skæv.
Den anden mulighed, at hente stemmer fra Dansk Folkeparti, viste sig i fokusgrupper at være mindst lige så umulig. Der er stort set ikke nogen udveksling af vælgere mellem Konservative og Dansk Folkeparti. Selv om begge partier har et næsten enslydende nationalt værdigrundlag - Gud, konge og fædreland, og lov er lov - så er der milevidt mellem Dansk Folkepartis arbejderklassevælgere, som foragter elitens bedrevidende regime, og så de højborgerlige internationalt orienterede konservative. I bedste fald kan Lene Espersen i Nordjylland, hvor hun er fra, nappe nogle stemmer fra Dansk Folkeparti - ellers ikke.
Derfor er der kun to steder at hente de ekstra vælgere for de konservative. Det ene er hos Venstre - V og K har historisk sloges om de samme vælgere, og skiftet mellem de to partier har ikke været svært. Den anden gruppe, hvor der kunne rekrutteres fra, er Liberal Alliance-segmentet - de frisindede, økonomisk liberalt orienterede vælgere, som på mange måder er i opposition til Dansk Folkeparti.
Ren idioti
Derfor var integrationsudspillet, som blev præsenteret på det konservative sommergruppemøde i sidste måned, tænkt som et forsøg på at gribe en dagsorden, som den borgerlige regering havde forsømt siden 2001, nemlig integrationen.
Det var et midtsøgende projekt, og nærstuderer man de mange forslag, som ligger i udspillet, så er der mange tanker, som ligeså godt kunne være udtænkt hos oppositionen til venstre for regeringen. Men som bekendt gik det grueligt galt. I sidste øjeblik - for at give udspillet lidt swung - fik Naser Khader uden videre debat presset et forbud mod burkaer ind i oplægget, og resten af historien er velkendt. Forslaget var hverken gennemtænkt eller diskuteret, og at det blev et forbud og ikke blot en hensigt af en art, var en tilfældighed.
Så paradoksalt nok blev det, som skulle have været et forsøg på at række ud efter midten, opfattet som den endelige omklamring af rivalerne i Dansk Folkeparti - en strategi, som på alle måder og med indblik i borgerlige vælgervandringer er ren idioti. For som mange kommentatorer siden har sagt: Det er dødsdømt på forhånd at forsøge at overhale Pia Kjærsgaard højre om. Hun kan altid overtrumfe, og hendes bagland vil klappe højlydt og længe.
Så hvordan kommer de konservative så tilbage på sporet?
Landsrådet og Lene Espersens tale i dag vil give et fingerpeg om det. De ærgrer sig og er forbandede over burkaforløbet, som man ikke har kunnet løbe fra uden at tryne den nye integrationsordfører, Naser Khader, til ukendelighed. Ærgrelsen skyldes ikke kun, at forslaget og diskussionen løb helt løbsk og forårsagede en masse intern uro, men i lige så høj grad at det sendte et helt forkert signal. Og når Lene Espersen i dag skal forsøge at rette op på sagen og få strategien tilbage på sporet, vil det ligne en slingrekurs, og dem har der været masser af de seneste år hos de konservative.


