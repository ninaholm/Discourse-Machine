S-toppen fast-holder kritik
Claus Hjort Frederiksens udlægning viser, at vi havde ret, mener S


 Helle Thorning-Schmidt (S) havde ret, da hun satte spørgsmålstegn ved finansminister Lars Løkke Rasmussens troværdighed - og det bekræfter Claus Hjort Frederiksen, siger S-finansordfører Morten Bødskov. 
"Han er åbenbart enig med os i, at Lars Løkke pænt sagt har misinformeret offentligheden om, hvad Socialdemokraternes ideer under dagpengeforhandlingerne var," siger Bødskov.
Han henviser til, at Lars Løkke Rasmussen under forhandlingerne præsenterede det som et socialdemokratisk forslag at indføre en to-årig dagpengeperiode med en højere dagpengesats første år og en lavere det sidste. S-toppen har hele tiden fastholdt, at 'forslaget' var en af mange beregninger fra Finansministeriet - og det ser Bødskov nu bekræftet i Hjort Frederiksens udtalelser til Information.
"Men Hjort er åbenlyst en træt politiker, som ikke har nogle ideer til, hvordan vi får vendt den meget negative udvikling med stigende ledighed, vi ser i øjeblikket," siger Bødskov.


