'Helt urimeligt at folk kom i den situation'
Politiinspektør Mogens Lauridsen gav ordre til masseanholdelsen den 12. december 2009. Men at ca. 950 frihedsberøvede skulle sidde i timevis på gaden i frostvejr, er han ikke specielt stolt af, sagde han på den sidste retsdag inden proceduren
Antallet af anholdte viste sig at være tre gange større end forventet, og til sidst var politiet nødt til at hive kolleger ud af politibilerne for at bruge bilerne til at transportere anholdte til klimafængslet i Valby.


 Efter 12 retsdage er sagen om erstatning til de frihedsberøvede under klimatopmødet i København sidste år færdig med bevisførelsen og afhøring af vidner. Efter sommerferien tager advokaterne fat på proceduren, så sagen kan optages til dom.
Politiinspektør Mogens Lauridsen, som under klimatopmødet var fast stationeret på KSN, Københavns Politis kommandostation på Politigården, var manden, der gav indsatslederne på stedet ordre til at administrativt frihedsberøve den sorte blok i den store demonstration lørdag den 12. december.
»Jeg besluttede selve frihedsberøvelsen, men udførelsen var overladt til andre,« sagde Lauridsen, der ikke på forhånd var bekendt med, hvor på ruten masseanholdelsen kunne ske.
Via radiomeldinger fra politidelingerne på gaden, fra live-tv samt fra helikopterovervågningen kunne Lauridsen følge med i, hvordan der fra den sorte blok blev kastet sten, først mod Børsbygningen, senere mod Udenrigsministeriet. Men at der først blev grebet ind, da demonstranterne var kommet ud på Amagerbrogade, forklarede politiinspektøren med, at de fleste operative politistyrker var placeret i indre by. Her havde politiet nemlig forventet, at aktivisterne i sort blok ville demonstrere og lave ballade.
»Vi skulle først have flyttet vores styrker fra den indre by, og det er ikke noget, man lige gør,« forklarede han.
Klokken 15.15 gav han sine indsatsledere ordre til at forberede en administrativ frihedsberøvelse med hjemmel i politiloven, og som noget helt enestående meddelte han det samtidig til den officielle ledelse af den store klimademonstration.
»Jeg sagde, at de skulle fjerne dem, der ikke hørte til sort blok.«
Det lykkedes åbenbart ikke demonstrationsvagterne at udskille den sorte blok, som ifølge meldingerne til KSN bestod af 250-300 personer, som smeltede sammen til en gruppe, da de gik fra Christianshavns Torv ud mod Amagerbrogade. Og så greb politiet ind.
Lauridsen var i sin evaluering af forløbet mest ærgerlig over, at de masseanholdte kom til at sidde så længe på den iskolde asfalt. Det skyldtes, at politiets meldinger om antallet af frihedsberøvede hele tiden udviklede sig, forklarede politiinspektøren. I starten troede man først hos KSN, at der var anholdt 2-300 personer. Men antallet viste sig at være tre gange større, og til sidst var politiet nødt til at hive kolleger ud af politibilerne for at bruge bilerne til at transportere anholdte til klimafængslet i Valby.
»Det var ikke noget, vi var specielt stolte af,« understregede Lauridsen.
Tælle-tælle-tælle
Netop antallet af deltagere i den sorte blok kom til at være et tema for den sidste retsdag. Politiet har tidligere under retssagen fremlagt et lys-optimeret helikopterfoto af den sorte blok og talt 1.250 deltagere.
»Så må I da være blevet gevaldigt skuffede, da I fik melding om, at der kun var frihedsberøvet 300,« spurgte advokat Christian Dahlager.
»Det vidste vi ikke på det tidspunkt. Vi troede på 3-400, det var det tal, der var meldt,« lød svaret fra Lauridsen, der understregede, at han også havde givet besked på, at demonstranter, der åbenlyst ikke havde noget med den sorte blok at gøre, kunne løslades.
»Diskuterede I så, når transporten tog meget længere tid, om I skulle løslade folk,« ville advokat Hanne Ziebe vide.
»Vi snakkede om det, men vi fik meldinger ind om, at det var den rigtige gruppe, vi havde taget,« svarede Lauridsen.
»Så du sagde ja til at masseanholde, men nej til at løslade,« opsummerede advokat Hanne Reumert Mogens Lauridsens forklaring.
»Ja.«
1.250 nævnes ikke
Til sidst dokumenterede Dahlager eksempler fra politiets indberetninger, der viste, at politidelingerne på gadeplan fra starten og frem til masseanholdelsen kun havde rapporteret om 200-300 deltagere i den sorte blok.
»Ikke på noget tidspunkt nævnes 1.250 deltagere i den sorte blok, hvorimod man mindst ti gange nævnte tallet 200-300,« sagde han.
»Hvad skal det bruges til,« brød Holm Nielsen fra kammeradvokaten ind.
»Spørgsmålet har betydning,« svarede Dahlager, »for det første fordi jo flere deltagere, jo større risiko for ballade. For det andet må vi konstatere, at selv om politiet efter halvanden time vidste, at de havde frihedsberøvet tre gange så mange, som de selv vurderede, der var  deltagere i den sorte blok, så gjorde de ikke noget effektivt for at sluse de uskyldige ud,« sagde Dahlager.


