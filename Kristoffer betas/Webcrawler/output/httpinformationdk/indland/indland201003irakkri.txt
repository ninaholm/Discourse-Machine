Irak-krigen sluttede i Højesteret
Syv år efter, at Danmark gik med i krigen mod Irak, sluttede det retlige efterspil, da Højesteret afviste at lade 25 danskere sagsøge statsministeren for grundlovsbrud


 Højesteret har nu i en principiel dom lukket det retlige, danske efterspil om Irak-krigen.
25 danskere har ifølge ni højesteretsdommere ikke retslig interesse i at sagsøge daværende statsminister Anders Fogh Rasmussen (V) for grundlovsbrud, fordi Danmark i marts 2003 gik med i Irak-krigen, skønt USA’s koalition savnede et klart mandat fra FN’s Sikkerhedsråd.
Dermed stadfæstede Højesteret enstemmigt dommen fra Østre Landsret, som i 2007 ikke fandt, at sagsøgerne i Grundlovskomitéen 2003 (GK2003) har retslig interesse i sagen.
»Ingen af appellanterne er særligt eller anderledes berørt af folketingsbeslutningen end befolkningen i almindelighed,« påpeger Højesteret i en pressemeddelelse.
Krigen er slut
Dermed er det retlige efterspil slut i Danmark. I Holland blev krigen fundet ulovlig i en parlamentarisk undersøgelse, ligesom den blev kritiseret ved en tysk domstol. Ved en undersøgelse af krigen i Storbritannien har tidligere premierminister Tony Blair og hans efterfølger Gordon Brown afgivet forklaring sammen med en række førende embedsmænd.
I Danmark har regeringen afvist en lignende undersøgelse.
Regeringen argumenterer for, at Danmark ikke gik i krig for at fjerne masseødelæggelsesvåben, men fordi Iraks leder, Saddam Hussein, negligerede en række FN-resolutioner. Derimod har oppositionen lovet at gennemføre en undersøgelse af krigen, hvis magten skifter efter næste folketingsvalg.
Overvejer at fortsætte
Ni sagsøgere i GK2003 overvejer at gå videre til Menneskerettighedsdomstolen, men vil først studere højesteretsdommen, siger deres advokat Christian Dahlager fra advokatfirmaet Foldschack og Forchhammer.
»Man ville godt have haft en blødere landing, men på den anden side er det måske meget sundt, at dommerne var enige,« siger han.
De 16 andre sagsøgere overvejer også at gå til Menneskerettighedsdomstolen, oplyser deres advokat, Bjørn Elmquist.
»Alle idealer, man kunne have haft efter Nürnberg-dommen og den danske grundlov i 1953, er nu borte. Man troede, at krig ikke bare kunne afgøres af politikerne,« siger han.
Havde sagsøgerne vundet, skulle sagen om grundlovsbrud begynde forfra i Østre Landsret. Under sagen er hovedpersonerne udskiftet. Sagen er anlagt mod Anders Fogh Rasmussen, som i 2009 blev udpeget til NATOs generalsekretær.
Derfor gjaldt sagsanlægget statsminister Lars Løkke Rasmussen (V).

