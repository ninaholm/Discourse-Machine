Forligskreds frygter, at Femern flopper
Ubelejligt for danske politikere er den faste forbindelse til Tyskland kommet i uføre


 Det kan ligne magiske besværgelser, når den danske transportminister, Magnus Heunicke (S), og hans tyske kollega Alexander Dobrindt, efter deres møde i tirsdags bedyrer, at de fortsat står sammen om bygningen af en fast Femern-forbindelse mellem de to lande – en forbindelse, som den danske regering nu fremsætter en anlægslov om.
Virkeligheden er nemlig den, at der er opstået en række usikkerheder omkring projektet. De usikkerheder vil under alle omstændigheder udsætte en forbindelse, så den først står klar i 2024 – tre år senere end oprindeligt planlagt. Usikkerhederne kan også komme til at spille så skæbnesvangert sammen, at projektet går i vasken.
Det er danske politikere – alle partier undtagen Enhedslisten – der er ivrige efter at få en Femern-forbindelse. De er fascinerede af at opnå en halvanden times mindre rejsetid mellem Danmark og Tyskland, og de ser Femern som det naturlige tredje led i de faste forbindelser, der i 1980’erne og 90’erne blev etableret med Storebæltsbroen og Øresundsbroen. Den danske iver er så stor, at den danske stat har sagt ja til at garantere for hele låneoptagelsen til den i alt 18 kilometer lange sænketunnel mellem Rødby og Puttgarden.
Lorne tyskere
Tyskerne er mere lorne. Det skyldes, at en fast forbindelses strategiske betydning er mindsket set fra et tysk synspunkt. Planerne om en fast Femern-forbindelse er undfanget, før Tyskland blev genforenet i 1990. Det gamle Vesttyskland havde en meget lille østersøkyst som korridor til de nordiske lande, og Puttgarden var det naturlige udgangspunkt. Nu omfatter Forbundsrepublikken den vidtstrakte østtyske kystlinje med dens naturlige færgeforbindelser til Sydsverige.
Hertil kommer, at Tyskland i disse år gør nogle rædselsfulde erfaringer med store anlægsprojekter, der løber løbsk blandt andet: Den nye Berlin-lufthavn, der bliver seks år forsinket og fire milliarder euro dyrere. Den nye banegård i Stuttgart, der bliver tre år forsinket og ligeledes fire milliarder euro dyrere.
Det er netop prisen, der aktuelt har skabt tvivl om en Femern-forbindelse. I november sidste år anslog det danske statslige Femern A/S, at sænketunnelen ville koste 40 milliarder kr. De indkomne tilbud på opgaven lyder imidlertid på 49 milliarder kr., måtte Transportministeriet slukøret meddele i sidste uge. Hertil kommer usikkerhed omkring EU-støtte til projektet. I de hidtidige Femern-budgetter er der indregnet en EU-støtte på 18 procent af anlægsomkostningerne til sænketunnelen og ti procent til landanlæggene, i alt 9,3 milliarder kr.
Den forhåbning spænder Danmark endnu videre ved at søge EU om det maksimale beløb, der overhovedet kan gives til grænseoverskridende infrastrukturprojekter, 25 procent af anlægsomkostningerne, svarende til 13 milliarder kr.
Men vil EU overhovedet slippe beløb i nærheden af disse milliarder? Den nye EU-kommission ledet af luxembourgeren Jean-Claude Juncker må konstatere, at EU’s sammenhængskraft er truet af elendige økonomier i Sydeuropa. Hvilket signal om prioriteter sender det, hvis Kommissionen skriver en stor støttecheck ud til to af EU’s mest velpolstrede medlemmer, Danmark og Tyskland?
Konkurrence fra færger
Med til at skabe usikkerhed er, at hvor Storebælts- og Øresundsforbindelserne kunne regne med at skaffe sine færgekonkurrenter af vejen, fordi de var statsdrevne, gælder noget tilsvarende ikke for en Femern-forbindelse. I 2007 fik Danmark og Tyskland afhændet færgeselskabet Scandlines, der sejler Rødby-Puttgarden og Gedser-Rostock, for den nette sum af 12 milliarder kr. Men det nu privatejede selskab er ikke indstillet på at vige for en fast forbindelse. Den faste forbindelses budgetter forudsætter, at færgesejladsen ophører, men det afviser Scandlines pure. Tværtimod bombarderer Scandlines EU med klager over unfair konkurrence fra en statsstøttet fast forbindelse.
De danske budgetter for en fast forbindelse angiver, at den vil tage det samme i pris pr. transport, som det nu koster at komme over med færgen. Men man har valgt den højeste færgepris, lyder kritikken – både fra Scandlines og fagkyndige.
I gårsdagens kronik her i avisen rejste tidligere vej- og trafikchef i Vejdirektoratet, Knud Erik Andersen, en heftig kritik mod Transportministeriet for at overvurdere indtægtsgrundlaget for den faste forbindelse, både fordi fortsat færgedrift vil betyde egentlig konkurrence, og fordi Femern-projektet forudsætter en større overførsel af trafik fra Storebælt, end der er grundlag for at antage.
Denne kritik leverer yderligere skyts til de velorganiserede miljøgrupper, der i Tyskland arbejder ihærdigt mod en fast Femern-forbindelse.
Når det i sin tid lykkedes tilhængerne af storebælts- og øresunds-forbindelserne at få deres projekter trumfet igennem trods betydelig folkelig modvilje, skyldtes det, at de kunne kontrollere de kredse, der traf de afgørende beslutninger.
Det er endnu uklart, om noget tilsvarende gælder for Femern.

