Private står for drift af skolebygning i Vildbjerg
I Vildbjerg ved Herning står landets første skolebyggeri, som er opført som et partnerskab mellem kommunen og private aktører. Den tidligere skoleleder er begejstret for samarbejdet
Vildbjerg Skole blev taget i brug i 2006 og er landets første skole bygget i et såkaldt offentligt-privat partnerskab. Det private Dan Ejendomme står for drift og vedligeholdelse. Billedet er fra åbningen, hvor  udsmykningen af skoletorvet lavet af Karin Olesen blev afsløret.

Når tidligere skoleleder på Vildbjerg Skole, Ole Vestenaa, tænker tilbage på midten af 00’erne, da han var dybt involveret i udarbejdelsen og opførelsen af et stykke danmarkshistorie – den første skole bygget i et såkaldt offentligt-privat partnerskab (OPP) – bliver han stolt. Selvfølgelig stolt over at have været med til at skrive danmarkshistorie, men mest stolt over, at eleverne på Vildbjerg Skole hele tiden modtager undervisning i en velholdt skolebygning.For det er nemlig et af de væsentligste argumenter for, hvorfor offentligt-private partnerskaber er en god idé, hvis man spørger Ole Vestenaa: Kontrakter med et privat konsortium betyder ofte, at vedligehold og rengøring bliver prioriteret højt. Den sikkerhed havde Ole Vestenaa ikke på de ’almindelige’ folkeskoler, han har været skoleleder på. Der var det op til de lokale politikere, hvordan de ville prioritere de økonomiske midler. I OPP-samarbejdet havde de allerede forpligtet sig på at prioritere vedligehold de næste 30 år.»Alle var bevidste om, at det hele skulle bygges i gode og holdbare materialer, fordi de mennesker, der byggede det, skulle stå på mål for vedligeholdelsen i 30 år. Det var helt tydeligt, at man ikke var interesseret i korte og nemme løsninger, men i stedet gik efter noget som var driftsmæssigt fornuftigt,« siger Ole Vestenaa.Skolen males hvert femte årOle Vestenaa kalder processen med at udvikle en helt ny skole sammen med private aktører for »spændende« og »lærerig«.»Vi brugte hinandens kompetencer ganske godt, og de var meget lydhøre over for, hvordan vi som kommune gerne ville have, at skolen skulle se ud. Jeg oplevede på intet tidspunkt, at der blev gået på kompromis, fordi der kunne spares penge. Tværtimod blev der investeret i langsigtede løsninger, fordi bygherrerne vidste, de hang på vedligeholdet i så mange år,« siger Ole Vestenaa.Eksempelvis betyder kontrakten mellem kommunen og det private konsortium, at Vildbjerg Skole bliver malet hvert femte år. Det mindes Ole Vestenaa ikke, at han har oplevet på andre skoler.»Jeg oplevede sågar, at samarbejdspartnerne selv var proaktive i forhold til, hvilke ting der skulle klares, så bygningen altid fremstod i god stand,« mindes Ole Vestenaa.Ikke flere OPP-skoler i HerningDet var det daværende byråd i Trehøje Kommune, som før strukturreformen besluttede at prøve kræfter med et offentligt-privat partnerskab i forbindelse med, at Vildbjerg Skole skulle renoveres eller nybygges. Efter strukturreformen hører den gamle Trehøje Kommune under Herning Kommune, og her har borgmester Lars Krarup (V) allerede afvist flere skolebyggerier som OPP. Ifølge borgmesteren er OPP ikke løsningen, når kommunen har likviditeten til selv at bygge nye skoler.En analyse fra Herning Kommune viser også, at Vildbjerg Skole kommer til at koste skatteyderne i først Trehøje Kommune og senere hele Herning Kommune i alt 265 millioner kroner, hvoraf de 120 millioner kroner blev brugt på selve byggeriet. De resterende 145 millioner kroner går til drift, vedligehold og leje af bygningerne i 30 år. Havde kommunen valgt selv at bygge en ny skole uden konsortiet, havde de kunnet gøre det for de 120 millioner kroner, og så havde politikerne efterfølgende selv kunne beslutte, hvordan renoveringsniveauet og den daglige vedligeholdelse af skolen skulle prioriteres.»Det mest fornuftige ved et OPP-samarbejde – set fra min stol – er, at der ligger en fuldstændig klar manual og aftale, der handler om, hvordan standarden skal være, når det kommer til rengøring og bygningerne, og det kan byrådet ikke spare på. Den aftale er bindende,« siger Ole Vestenaa.Billigere til slutOfte bliver offentligt-private samarbejder afvist af politikerne – både fra Christiansborg og de lokale rådhuse rundt om i landet – med argumentet om, at det er for dyrt, når staten, regioner og kommunerne har mulighed for at låne de økonomiske midler langt billigere hos eksempelvis kommunernes eget finansieringsselskab, KommuneKredit. Men det argument tror Ole Vestenaa ikke helt på.»Ofte tror jeg simpelthen ikke, at det passer, når man ser på økonomien over hele den 30-årige periode. Selvfølgelig er det dyrere i begyndelsen, men billigere i slutningen fordi det er der, alle problemerne opstår, hvis man ikke har sørget for at holde sine bygninger vedlige,« siger Ole Vestenaa.
