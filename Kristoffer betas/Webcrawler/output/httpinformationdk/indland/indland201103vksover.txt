VKs overdrevne detailregulering giver sur service
SOSU-hjælpere har ringe muligheder for at leve op til kravet om at udføre sundhedsfremme i deres daglige arbejde. Samfundets stigende krav og detailregulering har taget overhånd, mener Sine Lehn-Christiansen, der står bag ny ph.d.  om problemstillingen
Ph.d.-afhandling konkluderer, at detailstyringen ned i minutantal til opgaver for SOSU-hjælpere fjerne ansvarsforståelelse og arbejdsledelse. Her løftes Else Nielsen ud af sengen af SOSU-hjælperne Hatice Sen (tv.) og Karina Nissen.

Social- og sundhedshjælpere uddannes ikke som tidligere udelukkende til at hjælpe ældre med personlig pleje og rengøring. I dag lærer SOSU-eleverne også sundhedsfremme, hvilket handler om at sætte fokus på samt forsøge at ændre de ældres dårlige vaner for på sigt at forebygge sygdomme.Problemet er, at dette arbejde forhindres af et dagligt bureaukratisk tidstyranni.»Den helt ekstreme detailstyring på området spænder ben for, at man kan arbejde sundhedsfremmende i nævneværdig grad,« siger Sine Lehn-Christiansen, der i sin nyligt udkomne ph.d.-afhandling bl.a. har undersøgt, hvordan SOSU-hjælpere uddannes i og arbejder med sundhedsfremme, et begreb, der har været stigende fokus på i de senere år.Regulering af hverdagenGennem sin forskning fik Sine Lehn-Christiansen indsigt i et fag, hvor både elever og ansatte er motiverede for at udføre deres arbejde. Men arbejdet besværliggøres af en kvælende regulering, der på den ene side fratager de ansatte muligheden for at udføre sundhedsfremme, og på den anden side giver den enkelte ansatte ansvaret, fordi underlæggende strukturers betydning overses.»Deres undervisning i sundhedsfremme står i grel kontrast til de arbejdsvilkår, de har,« siger Sine Lehn-Christiansen. For eksempel undervises eleverne i at hjælpe de ældre med sunde kostråd.»Problemet er, at langt de fleste af de ældre lever af kommunalt tilberedt mad. SOSU-hjælperens eneste rolle er at varme maden i mikro-ovnen, så muligheden for at påvirke den ældres kostvaner er minimal,« siger Sine Lehn-Christiansen.En vigtig årsag til, at sundhedsfremme nedprioriteres i det daglige, er, at SOSU-hjælpernes tid er underlagt et stramt skema.»De får en køreseddel, der siger, at når de kommer ind til frøken Jensen har de fem minutter til en støttestrømpe, 10 minutter til pleje, eller 20 minutter til at støvsuge. Det skaber et enormt fokus på tid og enkeltydelser, og det er et af de største benspænd for, at man kan arbejde sundhedsfremmende. De må ingenting lave ud over deres lister. De må for eksempel ikke aftale at gå en tur, i stedet for at give den ældre bad.«Men de her detailkrav er vel også indført for at sikre, de ældre har nogle rettigheder?»Jo, det kan man sige, men den detaljegrad, der er i reguleringen, er kommet så vidt, at den hverken er til glæde for borgere eller SOSU-hjælpere.«Forskning er dåseåbnerUnder de sidste 10 års borgerlig regeringsledelse, er detailreguleringen øget markant. Især indførelsen af fritvalgsordningen har gjort det nødvendigt for kommunerne at registrere de ansattes gøren og laden minutiøst, påpeger Sine Lehn-Christiansen, der via sin forskning i sundhedsfremme har fået indsigt i en række almene problemer i den danske sundhedssektor.»Min forskning har fungeret som en dåseåbner til problemstillinger, som rækker langt ud over sundhedsfremme, men handler om hele sundhedssektoren og den måde, vi tænker omsorg uddannelse og styring.«Sine Lehn-Christiansen ser SOSU-hjælpernes situation som et eksempel på tidens sundhedsdebat, hvor man i alt for høj grad fokuserer på det individuelle ansvar.»Vi ved jo, at der en enorm social ulighed i sundhed, at den stiger, og at den er tæt forbundet med uddannelse og økonomi. Det vidner for mig at se om, at det jo ikke kun handler om individuelle valg. Sundhed skal ses i tæt sammenhæng med de vilkår, vi har for at vælge.«Så man overser klassetilhørsforholdet i sundhedsdebatten?»Ja, for man reducerer det hele til et spørgsmål om, at vi alle bare skal have noget mere viden, og så kan vi tage det rigtige valg. Men i forlængelse af den logik, må der jo så være nogle, der ikke er kloge, siden de stadig er usunde. Men min forskning viser, at sådan hænger det ikke sammen,« siger Sine Lehn-Christiansen.Løn og arbejdsvilkårPå det konkrete plan mener hun, at der skal mere tillid til den enkelte SOSU-hjælper.»SOSU-hjælperne skal have mere ansvar og handlefrihed i deres job og mere lov til selv at vurdere, hvordan man arbejder sundhedsfremmende,« siger Sine Lehn-Christiansen, der samtidig med at hun anerkender fagbevægelsens kamp for højere løn, ville ønske, at der i lige så høj grad blev kæmpet for bedre arbejdsvilkår.Formanden for FOA, Dennis Kristensen, er da også enig i, at detailreguleringen er gået over gevind.»Jo mere du detailregulerer, jo mindre albuerum er der til at udføre de opgaver, der ikke lige er skrevet op på et skema.«Hvad gør I konkret for at kæmpe mod detailreguleringen?»Vi har i de senere år sat rigtig meget fokus på de ting, der forhindrer den ansatte i at udføre sit arbejde. Vi var med til at få regeringen til nedsætte et afbureaukratiseringsudvalg.«Men har I været gode nok til at kæmpe imod denne her bureaukratisering af jeres medlemmers arbejdsforhold?»Man kan jo vende det om og sige, at når vi i dag slås mod bureaukratiseringen, så er det jo, fordi vi ikke har været gode nok til i første omgang at forhindre den.«
