'Praktikken var et sort hul i mit liv'
Trusler, overvågning, skældud og fysisk overanstrengende arbejde var hverdagen for 21-årige Maksym Khmelov. Han er én af de mange ukrainske landbrugspraktikanter, der har arbejdet under forhold, andre til enhver tid ville nægte at arbejde under
Den tidligere landbrugspraktikant Maksym Khmelov slog sammen med sine to medpraktikanter 500 svin ned med en hammer - efter ordre fra landmanden. Svinene havde fået en infektion på grund af dårlig hygiejne i stalden. Hvis det blev opdaget af myndighederne, ville landbruget blive lukket, så de tre praktikanter skulle arbejde hurtigt.

Med en hammer slog de dem ihjel - én efter én, indtil alle 500 hundrede svin var døde. Der var blod på gulvet, blod på væggen og blod på loftet. De var tre mand om arbejdet, alle praktikanter. Svinene havde fået en infektion på grund af dårlig hygiejne i stalden. Hvis det blev opdaget af myndighederne, ville landbruget blive lukket, så de tre praktikanter skulle arbejde hurtigt."Først var jeg bange og sagde, at jeg ikke ville gøre det, men landmanden sagde, at jeg skulle, ellers fik jeg ingen løn. Det var et mareridt at slå de første 50 grise ihjel. Alt var oversvømmet med blod," husker Maksym Khmelov, der er fra Ukraine og er ved at uddanne sig til elektromekaniker på en landbrugsskole i Talne i Ukraine.Maksym Khmelov er ikke den eneste, der har fået den idé at rejse til Danmark som landbrugspraktikant. Sidste år rejste 2.364 ukrainske landbrugspraktikanter til landet, viser tal fra Udlændingeservice. Det var 500 mere end året forinden, og alt tyder på, at tallet vil slå ny rekord i år.For Maksym Khmelov lød Danmark som det perfekte praktiksted, fordi teknikken og ikke mindst lønnen efter sigende skulle være bedre end i Ukraine."Min drøm er at starte en svinefarm med min far på hans jord," fortæller Maksym Khmelov, der håbede på at få så meget erfaring i Danmark, at det ville kunne lade sig gøre, når han kom hjem.Han kontaktede et privat, ukrainsk firma, der formidler praktikpladser til kommende landbrugspraktikanter, men det kostede ham dyrt - 2.500 euro måtte han skrabe sammen."Det tog mig halvandet år at tjene de penge. Jeg solgte min motorcykel og arbejdede, og mine forældre hjalp mig."Ulovligt opholdEfter hele to års ventetid fik Maksym tilbudt en praktikplads hos en dansk landmand. Men tre måneder gik, før han fik opholds- og arbejdstilladelse, så landmanden fandt imidlertid en anden praktikant. Det ukrainske firma fandt dog en ny arbejdsgiver til Maksym, men idet arbejdsgiveren nu var en anden end først aftalt, skulle firmaet indhente nye opholds- og arbejdstilladelser. Men det valgte de at se bort fra og sendte ham direkte til Danmark.Hvis han ville arbejde hos den nyfundne arbejdsgiver, var deres krav, at han skulle arbejde tre måneder på prøve, inden de udfyldte arbejdskontrakten og søgte om opholdstilladelse ved Udlændingeservice. Da de tre måneder var overstået, varede det to måneder, inden der kom orden i papirerne. Således boede Maksym ulovligt de første fem måneder i Danmark."De sagde, at jeg skulle gemme mig, hvis der kom fremmede mennesker på gården," fortæller han.Landmanden havde svært ved at sælge sine svin grundet dårlig hygiejne i staldene. Det blev Maksyms job at rengøre klimastaldene og fodre svinene. Han transporterede foderet i en 150 kg tung trillebør, men den var kun for tøsedrenge, fik han at vide af arbejdsgiverens kone, der stod for den daglige kontakt med praktikanterne.Maksym måtte i stedet køre en trillebør, der vejede 400 kg og endte med at skade sin ryg."Jeg kunne ikke stå op af sengen, men jeg havde hverken sygesikring, mulighed for transport eller penge, så jeg vidste ikke, hvordan jeg skulle få hjælp," fortæller han og endte med at få en ny praktikant, der havde haft kurser i kiropraktik, til at hjælpe ham.En anden gang brækkede Maksym sin finger, men denne gang fik han slet ingen hjælp:"Jeg var ved at besvime af smerte, men landmanden sagde, at jeg bare skulle binde den ind og så arbejde videre," fortæller Maksym, mens han gnider på sin tommelfinger, der endnu ikke sidder, som den skal.Maksym har haft utallige af disse oplevelser. Han har vasket stål i klimastalden i ni timer med 41,2 i feber og været indsmurt i gylle uden at få lov til at skifte tøj, før han havde afsluttet arbejdet.Ingen sikkerhedMaksym havde endvidere til opgave at inseminere, kastrere og vaccinere svinene, selv om han aldrig havde haft et kursus heri. Den anden praktikant viste ham blot, hvad han skulle gøre."Om aftenen havde jeg ondt i mit hoved, fordi grisene skreg så meget, når de blev kastreret, og jeg fik ikke udleveret noget høreværn," siger Maksym, der slet ikke fik noget sikkerhedsudstyr udleveret - kun et par træsko, der var så slidte, at de gik i stykker efter en måned. Herefter blev gummistøvler de sko, han arbejdede i.Han lavede én ting, der klart stemte overens med hans uddannelsesmæssige kvalifikationer. Han skulle reparere maskinerne på landbruget. Alternativet var ellers, at landmanden skulle betale et firma for det, så Maksyms indsats sparede ham for en masse penge.Maksym Khmelov arbejdede mellem 60 og 70 timer om ugen. Han mødte typisk mellem fem og syv om morgenen og havde fri mellem 19 og 22 om aftenen. Han nåede at arbejde syv måneder på gården og burde have fået omkring 90.000 kroner i løn. Det fik han ikke, men måtte tage til takke med en tredjedel - godt 29.000 kroner. Han har desuden aldrig set nogen lønseddel.I de syv måneder, han arbejdede, havde han kun otte fridage:"Hvis de så, at vi ikke lavede noget i weekenden, havde de altid arbejde, de satte os i gang med," fortæller Maksym, der var så udmattet, de få gange han fik fri, at han sov i op til 20 timer i træk."Jeg drømte bare om at få lov til at sove," husker han.På en arbejdsdag havde Maksym og den anden praktikant to pauser af en halv time, og det skete, at begge pauser skulle holdes på én gang om formiddagen, så de kunne arbejde resten af dagen uden hverken pauser eller mad.Maksym og en anden ukrainsk praktikant boede sammen på et værelse, der var omkring ni kvadratmeter. Det eneste, der fandtes på værelset, var et tv og to senge, og det var et krav fra arbejdsgiverens side, at dennes hund også sov der:"Der var så mange hundehår overalt, at det lignede, at nogle havde leget frisør i sengen," fortæller Maksym. Der var ingen skabsplads på værelset, så tøjet lå opbevaret i kufferter under sengen i alle syv måneder. Maksym fortæller, at gylleanlægget var løbet over, og at stanken var så kraftig, at de ikke kunne lufte ud på det værelset.OvervågetPraktikanterne oplevede flere gange, at landmandens kone kommenterede det, de havde snakket om i telefon eller alene på værelset. Efter et stykke tid fandt Maksym et overvågningskamera bag ved dettv, der stod på værelset. Da han konfronterede arbejdsgiverens kone, forsvandt hans mobil hurtigt derefter, så han ikke længere kunne fortælle om sine oplevelser på gården. I to måneder kunne han ikke ringe til sin mor:"Hun kunne slet ikke fungere, fordi hun var så bekymret," siger Maksym. Til sidst ringede hans mor til det firma, der havde sendt ham til Danmark. De kontaktede arbejdsgiveren, og et par dage efter dukkede mobilen op igen, husker Maksym.For Maksym var de syv måneder på gården ren tortur. Ud over at han ikke måtte ringe til nogen, forbød landmandens kone ham også at have venner på besøg. Hun truede ham ofte med, at han ikke fik sin løn, hvis ikke han hele tiden arbejdede:"Jeg var bange for hende. Hver dag sagde jeg, at det bare var et sort hul i mit liv, og at det snart var overstået," fortæller Maksym, der i dag sammenligner landmandens kone med 'den døde mand med leen'.Han husker, hvordan landmandens kone råbte så meget af ham, at hun spyttede ham i hovedet, og han siger, at han har set hende slå de andre praktikanter, der kom på gården, men flygtede efter nogen tid.En dag kom en ny praktikant til gården. Han ville ikke finde sig i behandlingen og satte en stopper for Maksyms mareridt. Sammen tog de til politiet og fagforbundet 3F. Sidstnævnte er ved at gøre sagen klar til behandling. De mener, at der sandsynligvis er sket brud på arbejdsmiljøloven, og fortæller, at Maksyms sag langtfra er den værste, der ligger på deres skrivebord."Når sagerne er færdigbehandlede, skal landmændene kunne mærke, at sådan behandler vi ikke mennesker. Sådan behandler vi ikke engang dyr," siger Birger Filskov, der er faglig sekretær i 3F.Maksym Khmelov har nu fundet en ny landmand, som han skal arbejde hos, så snart han får en ny arbejds- og opholdstilladelse fra Udlændingeservice."Jeg glæder mig til at komme i gang," siger han - stadig med drømmen om en dag at åbne en svinefarm med sin far i Ukraine.
