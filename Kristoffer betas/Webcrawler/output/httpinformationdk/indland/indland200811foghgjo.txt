Fogh har gjort Danmark mere borgerligt
Danmark er blevet et mere borgerligt-liberalt land, siden Anders Fogh Rasmussen (V) kom til magten, mener et stort flertal af danskerne i ny måling foretaget af Ugebrevet A4 



 Danskerne er ikke det mindste tvivl om, at regeringen trods myterne om det modsatte har trukket Danmark i en borgerlig-liberal retning. 
Det fremgår af en dugfrisk måling, som Analyse Danmark har foretaget for Ugebrevet A4 i anledning af regeringens syv års fødselsdag. 
7 ud af 10 vælgere svarer, at regeringen i høj eller nogen grad har gjort Danmark til et mere borgerligt-liberalt land at leve i. 
På tværs af de politiske skel svarer det store flertal fra alle partier, at syv år med Anders Fogh Rasmussen (V) i spidsen har ændret Danmark, så det er blevet mere liberalt og borgerligt. 
"Målingen er meget entydig. Der er slet ingen tvivl om, at danskere har oplevet et skift i den førte politik. Den punkterer myten om Venstre som det nye socialdemokrati," siger valgforsker og adjunkt Rune Stubager fra Aarhus Universitet.
Skatteområdet
Lektor i politisk økonomi Peter Nielsen fra Roskilde Universitetscenter ser målingen som et udtryk for, at vælgerne ser igennem regeringens slør af midtsøgende retorik.
"Realpolitisk er der jo sket et ret radikalt skift i borgerlig-liberal retning, særligt med hensyn til nedslidningen og organiseringen af den offentlige sektor. Borgerne har taget notits af de ændringer uagtet den retoriske og overfladiske midtersøgning," siger Peter Nielsen. 
Ifølge A4's måling er det først og fremmest på det skattepolitiske område, at regeringen har trukket Danmark i en borgerlig-liberal retning. 
7 ud af 10 svarer, at skattepolitikken efter Anders Fogh Rasmussens overtagelse af regeringsmagten har fået et mere borgerligt-liberalt tilsnit. 
Nummer to på listen over de områder, hvor vælgerne mener, at regeringen har flyttet Danmark mest, er den økonomiske politik. 
Dernæst følger arbejdsmarkeds-, sundheds- og uddannelsespolitikken. På alle områder svarer et klart flertal, at regeringen i de seneste syv år har flyttet Danmark i en mere borgerlig-liberal retning.
Flere forskere påpeger også, at der er masser af eksempler på, at regeringens politik har gjort Danmark til et mere borgerligt-liberalt land at leve i. Blandt de tiltag, der ofte nævnes, er den højere grad af frit valg i den offentlige sektor, stramningerne over for de ledige, nedskæringerne i de supplerende dagpenge og fradraget for sundhedsforsikringer, der kan sikre behandling på et privathospital. 
Lektor Peter Nielsen mener heller ikke, der kan være den mindste tvivl om, at Venstre og de konservative ønsker at dreje Danmark i en mere borgerlig-liberal retning trods historierne om det modsatte. 
idag@information.dk

