Brian Mikkelsen giver ikke-svar om trafikulykke
Justitsministeren er krøbet i flyverskjul, hvorfra han afviser at besvare konkrete spørgsmål om den trafikulykke sidste år, hvor ministeren har skiftet forklaring


 »Jeg finder ikke anledning til at tilføje yderligere ...«
Sådan lyder en standardafvisning fra justitsminister Brian Mikkelsen (K) i en række svar, som han i går har sendt til Folketingets Retsudvalg.
Det er Pia Olsen Dyhr (SF), der i forgårs endnu en gang bad ministeren forholde sig til, om han som vidne til en trafikulykke sidste år på Isterødvejen i Nordsjælland har skiftet forklaring til politiet om, hvad han så i bakspejlet.
Det er med andre ord ikke første gang, at ministeren besvarer spørgsmål om denne sag, og det er heller ikke første gang, at Pia Olsen Dyhr er højst utilfreds med svarene:
»Jeg forstår ikke, hvorfor ministeren kommer igen med den slags ikke-svar. Hvis han har rent mel i posen, hvorfor sørger han så ikke for at få den her sag ud af verden,« spørger hun.
Brian Mikkelsen har besvaret de nye spørgsmål fra Pia Olsen Dyhr på under et døgn. Også det er ret bemærkelsesværdigt, mener hun:
»Jeg kan ikke mindes, at justitsministeren nogen sinde tidligere har svaret så hurtigt på almindelige udvalgsspørgsmål,« siger hun.
Pia Olsen Dyhr vil nu uddybe og præcisere sine spørgsmål, for, som hun udtrykker det, »jo flere ikke-svar ministeren kommer med i den her sag, desto mere kritisk bliver jeg.«
Hvem ringede Brian til?
I den nye række af ikke-svar afviser Brian Mikkelsen at forholde sig til, om Informations gengivelse i lørdagsavisen af trafikulykken er korrekt eller ej. Ministeren vil heller ikke bede Nordsjællands Politi om at offentliggøre døgnrapporten fra den 11. juli 2009, som er datoen for trafikulykken.
»Jeg finder, at jeg som justitsminister ikke bør give Nordsjællands Politi pålæg angående behandlingen af sagen,« anfører Brian Mikkelsen i sit svar.
Ministeren finder heller ikke anledning til at redegøre nærmere for begivenhedsforløbet på ulykkesnatten, og endelig afviser ministeren pure at forklare, om han havde telefonisk kontakt med Justitsministeriet eller andre instanser i politiet end 112-alarmcentralen og vagthavende hos Helsingør Politi i timerne lige efter ulykken.
Pia Olsen Dyhr vil nu med en række nye spørgsmål bl.a. bede ministeren om at forklare, hvorfor lydfilerne fra opkald til 112 alarmcentraler slettes efter tre måneder, og hvorfor det også gælder i sager, som endnu ikke er afgjort endeligt ved retten. Lydfilen med Brian Mikkelsens 112-opkald blev således rutinemæssigt slettet midt i oktober sidste år, selv om sagen først kom for retten i begyndelsen af november. SF-politikeren vil ligeledes bede ministeren om at offentligøre alle oplysninger, som alarmcentralen og Nordsjællands Politi måtte have om ministerens 112-opkald den 11. juli 2009.


