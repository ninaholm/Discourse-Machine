Socialdemokratiske skolelærere raser over skolereform
Vis os pengene! Sådan lyder det fra de socialdemokratiske skolelærere om regeringens skolereform


 Undervisningsminister Christine Antorinis (S) forslag til en ny reform af folkeskolen vækker vrede hos de socialdemokratiske lærere. Både medlemmerne af Socialdemokratisk Skoleforum samt de socialdemokratiske medlemmer af Danmarks Lærerforenings (DLF) bestyrelse kritiserer undervisningsministeren for at sende regningen for en bedre folkeskole til én gruppe: lærerne. Ifølge formanden for Socialdemokratisk Skoleforum, Anders Liltorp, formand for Socialdemokratisk Skoleforum, tager SRSF-regeringen nemlig fejl, når den tror, at kvaliteten af undervisningen bliver bedre, hvis lærernes arbejdstidsaftale ændres, så de underviser mere og bruger mindre tid på forberedelse. Anders Liltorp mener ikke, at lærerne kan løbe hurtigere.
»Jeg tror ikke på, at finansministeren kan klare det her med en SMS til Anders Bondo Christensen (formanden for DLF, red.). Det er helt afgørende, at lærerne kommer med i en reform af folkeskolen. Og det, som regeringen peger på som vigtige ting, er ting, som kræver en hel masse forberedelse, og at lærerne er tilstede,« siger formanden for Socialdemokratisk Skoleforum. Foreningen blev dannet i maj 2005 på baggrund af et ønske hos en gruppe af socialdemokratiske græsrødder, samlet i den 25 år gamle forening »Socialdemokratiske Lærere«.
Næstformanden, Bodil Kornbek, kritiserer moderpartiet for ikke på forhånd at have indraget Socialdemokratisk Skoleforum og dets mange lærere: »Vi vil gerne en reform af folkeskolen. Men vi kan ikke samtidig få kvalitet med mindre forberedelse og endnu flere opgaver for lærerne. Jeg har i hvert fald svært ved at se, hvordan lærerne skal kunne finansiere det hele,« siger Bodil Kornbek.
Bestyrelsesmedlem Dan Larsen mener heller ikke, at undervisningsministeren har snakket nok med baglandet.
»Det er da klart, at alle ønsker en bedre og sjovere undervisning. Og når man spørger almindelige mennesker, hvem skal betale, så får man det svar, man ønsker: At lærerne godt kan undervise noget mere. Men hvis man spurgte folk, om de ikke også mener, at deres tømrer godt kan sætte nogle flere vinduer i for pengene, så er svaret det samme. Jeg kan altså ikke få regnestykket til at hænge sammen, når man på en gang vil have mere matematik og dansk, indføre engelsk fra 1. klasse samt giver børnene mere idræt. Og alt sammen uden finansiering,« siger Dan Larsen.
Populære fordomme
Niels Christian Sauer, medlem af både bestyrelserne i både Socialdemokratisk Skoleforum og DLF, kalder undervisningsministerens udspil for »amatøragtig og dilettantisk«.
»Regeringen tager åbenbart afsæt i de populære fordomme om, at lærerne går hjem klokken 13.00 og holder tre måneders sommerferie. Regeringen havde ellers stillet i udsigt, at den ville lave skolepolitik med lærerne og ikke imod dem. I stedet begynder den nu med en krigserklæring til det samlede lærerkorps – og så kan det kun gå galt.«
Netop de danske folkeskolelærere er ellers regeringens stødtropper. Ifølge en DR-undersøgelse fra 2009 stemmer 84 procent på de tre regeringspartier.
Selv om DLF’s formand, Anders Bondo Christensen, roser undervisningsministerens udspil for at have mange gode overskrifter, så efterlyser, ligesom sine socialdemokratiske bestyrelsesmedlemmer, et svar på, hvor pengene skal komme fra.
»Hvis trepartsforhandlingerne brød sammen, fordi folk ikke ville være med til at arbejde mere – uden at få noget for det – så forstår jeg ikke, at man vil byde lærerne det her. Og det er rigtig ærgerligt. Man mister nemlig benzinen til at få det her til at virke, når man på forhånd giver en begmand til dem, som skal stå for det. Det er mangel på respekt for lærerne,« siger Regitze Flannov, socialdemokratisk medlem af bestyrelsen i DLF.

