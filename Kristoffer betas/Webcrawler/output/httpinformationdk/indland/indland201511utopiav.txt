Mit utopia – ved Mattias Tesfaye
’Jeg drømmer om et samfund, hvor der er plads til Villy Vingummi, og hvor ingen spiser pizza uden at have hjulpet til med flytningen’, siger socialdemokraten Mattias Tesfaye


 Hvornår tænkte du din første visionære politiske tanke?
»Det var i vinteren 1995-1996. Jeg gik i 8. klasse og Aarhus bugnede af skrald. Hvis ikke det var vinter, ville der løbe rotter rundt i gaderne. Skraldemændene strejkede, fordi deres tillidsmand var blevet fyret. Halvdelen af byen sympatiserede med skraldemændene, mens den anden halvdel støttede ledelsen i Århus Renholdningsselskab, som havde opsagt tillidsmanden, Louis Andersen. Børn, der normalt ikke interesserede sig for politik, valgte også side.«
»Mine forældre holdt med skraldemændene, så det gjorde jeg også. Til sidst lå der så meget skrald i gaderne, at skruebrækkere blev sat til at fjerne det. Men når de kom til min skole, løb vi ud af klasserne og prøvede at stoppe dem. De tog arbejdet fra de rigtige skraldemænd, og det synes jeg var røvuretfærdigt. Det, man også skal vide, er, at de ansatte på Århus Renholdningsselskab havde indrettet deres arbejde efter princippet ’tid til mere, job til flere’. Folk arbejdede fire dagen om ugen og gik på dagpenge den femte. Arbejdsløsheden var høj, og ved at sænke arbejdstiden blev der job til flere. Min mor var arbejdsløs, og jeg kan huske, at jeg syntes, arbejdsløshed var det værst tænkelige, et menneske og et barn kan blive udsat for. Vi kom aldrig på ferie og havde aldrig nogen penge. Jeg synes, det var dybt urimeligt og helt skævt, at nogle af mine kammeraters forældres kom hjem klokken 22 om aftenen – helt udkørte, mens min mor ikke havde noget arbejde. For mig var Århus Renholdningsselskab et eksempel på, at vi kan fordele arbejdet, så der er noget til alle.«
– Nu leger vi, at dine politiske mål er nået. Det perfekte samfund er en realitet. Hvordan ser det ud?
»Risikoen ved at formulere et utopia er, at man let ender med totalitære politiske ideer, hvor man vil forandre mennesker for at få dem til at passe ind i det perfekte samfund. Når det så er sagt, har jeg ikke noget imod, at vi politikere en gang imellem løfter blikket og taler om det, vi drømmer om. I svensk politik har man et nøglebegreb, der hedder ’udenforskabet’. Det bruges om dem, der mere eller mindre permanent står uden for arbejdslivet. Indbygget i ordet ligger en forståelse af, hvor vanskeligt det er at stå uden for fællesskabet.«
Vi er flokdyr
»Menneskeheden har aldrig levet som ensomme ulve. Vi er flokdyr, og det, der definerer os, er, hvordan vi deler arbejdet. Alle går ikke ud og finder kød. Nogle går ud og finder rødder, mens andre bliver hjemme ved bålet. De gamle får lov til at sidde med rundt om bålet, for de har tjent deres pligt. Engang var det dem, der gik på jagt. I det perfekte samfund er alle med, og alle har en rolle. Ligesom til en flytning. Det kan godt være, at der er en bedstemor, der kun sætter potteplanter i vindueskarmen eller en gravid, som ikke kan bære flyttekasser, men så til gengæld henter pizza. Pointen er, at ingen sætter sig hen i hjørnet og venter, til de andre er færdige. I vores nuværende samfund render stadig færre op og ned ad trapperne med flyttekasser, mens flere og flere sidder ovre i hjørnet. Vi har anerkendt en grad af permanent arbejdsløshed og nedslidthed. Folk deltager ikke engang på det niveau, de kan. De sættes fuldstændigt ud af fællesskabet og flyttes over i ’udenforskabet’.
Her bliver man intellektuelt og fysisk slidt af at være. De mest stressede, usunde og nedslidte er ikke dem, der løber på trapper med flyttekasser. Det er derimod alle dem, der ikke er med til flytningen, men som alligevel skal sidde med og spise flyttepizza bagefter. For dem kommer pizzaen aldrig til at smage godt. Jeg drømmer om et samfund, hvor alle har en funktion, og hvor udenforskabet ikke eksisterer«.
– Hvad står i vejen for dit utopia?
»Jeg er hverken imod globalisering eller overenskomster, men begge dele er en udfordring for det samfund, jeg lige har skitseret. Jeg ville gerne kunne sige til Danfoss, at 10 pct. af deres medarbejdere skal være personer, som egentligt er på førtidspension, men som godt kan bestride mindre opgaver. Men i det øjeblik, vi beder danske virksomheder om at konkurrere på et globalt marked, afskaffer vi jobbet til manden med kosten. Da jeg startede i byggebranchen i slut-90’erne var Villy Vingummi ansat i mit lærerfirma. Han havde dårlig ryg, men kørekort, så hvis vi manglede fire pakker skruer, kørte han i byggemarkedet og hentede dem. Han lavede også varm mad om fredagen, gjorde skurvognene rene og vaskede vinduer ned, når vi havde muret et hus. I dag er det kvinder fra Thailand, der gør skurvognene rene, alle byggemarkeder med respekt for sig selv har udbringning, og vinduerne bliver vasket af polakker på minimalløn. En anden udfordring er, hvordan man så lønner mennesker som Villy Vingummi.

