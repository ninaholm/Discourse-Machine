Flertal støtter troppemål
Selv om forsvaret kun kan mønstre 1.200 soldater til internationale operationer, har forsvarsminister Søren Gade (V) bred politisk opbakning til sin ambition om at nå op på 2.000 mand


 Forsvaret har meget svært ved at opfylde målet om, at der skal sendes 2.000 soldater ud til internationale missioner i Afghanistan, Kosovo mv. Alligevel er der ingen slinger i valsen blandt partierne bag forsvarsforliget. 
De støtter uden forbehold forsvarsminister Gade, der i et interview med Information mandag fastholder det ambitiøse troppemål.
"2.000 er målsætningen, og den er jeg ikke villig til at renoncere på. Vi har sat et ambitiøst mål, og det har jeg fortsat tillid til kan nås," siger den radikale forsvarsordfører Morten Helveg Petersen.
Han erkender, at der også er en del symbolpolitik i at holde ambitionsniveauet. "Det har selvfølgelig en vis international signalværdi, at vi kan stille 2.000 mand. Men det er jo et tal, der er fastlagt i samarbejde med forsvaret," siger Morten Helveg Petersen, der medgiver, at forsvaret er "ekstremt presset."
"De skal omstille sig fra nationalt forsvar til international styrke, og den udfordring skal man ikke underkende. Men succeshistorien er jo, at det går godt med at rekruttere nye folk," siger han.
S vil prioritere
Socialdemokraterne er helt på linje:
"Målsætninger en fortsat en del af forsvarsforliget, og derfor skal den opretholdes," siger partiets forsvarsordfører, John Dyrby. 
Ifølge Søren Gade skal Danmark fremover være med i alle større internationale sammenhænge. Vi skal både deltage i FN-operationer, stille styrker til den USA-ledede 'Coalition of the Willing', deltage i NATO-operationer og - når forsvarsforbeholdet en dag er væk - stille folk til EU's Battle Groups. 
Det mål er John Dyrby enig i. 
"Danmark er temmelig ambitiøs på den internationale scene og vil gerne være med til at præge tingene. Men der kan være operationer, hvor vi vælger ikke at deltage helt så intensivt," siger han. 
Dansk Folkepartis forsvarsordfører, Ib Poulsen, vil heller ikke slække på ambitionerne: 
"I Dansk Folkeparti ser vi gerne, at vi er med helt up front, når der er internationale opgaver, som skal løses i forhold til NATO. Derfor skal vi fastholde målet om de 2.000 mand," siger han. Ib Poulsen mener, at det er realistisk at nå dette mål "i første del af næste forligsperiode" - altså om to-tre år. 
I SF, der står uden for den nuværende forsvarsforlig, betegner forsvarsordfører Holger K. Nielsen til gengæld målet som "helt urealistisk".
"Søren Gade kan godt lide at rejse til USA for at blive klappet på skulderen. Men det skaber enorme frustrationer for folk længere nede i systemet, at det bliver presset så hårdt på, fordi han skal tækkes amerikanerne. Der er skabt et ambitionsniveau, som vi ikke kan leve op til," siger han. 
Forsvarsminister Gade afviser i interviewet med Information, at personaleflugten fra forsvaret betyder, at der er opgaver, som fremover ikke kan løses.
Det mener Holger K. Nielsen til gengæld: 
"Vi er nødt til at diskutere prioriteringer. Hele forsvaret er jo ved at falde fra hinanden. Vi er jo på vej ind i en ond cirkel, som så mange andre steder i den offentlige sektor, hvor dem, der er tilbage, hele tiden skal løbe endnu hurtigere," siger han. 
Forsvarets personalemangel er blevet et stadig større problem. I øjeblikket har forsvaret mindst 2.000 ubesatte stillinger, heraf over 500 officersstillinger.
Tal fra Forsvarets Personeltjeneste viser, at forsvarets personaleproblemer vil fortsætte. I år har foreløbig 564 faste folk opgivet deres militære karriere, heraf 83 officerer, 69 befalingsmænd og 331 konstabler. Hvis tendensen fortsætter, og det tyder alt på, at den gør, vil mindst 1.700 soldater have forladt forsvaret inden nytår.


