Radikalt skatteforslag skydes ned af S og SF
Socialdemokratrene er lodret imod forslag fra radikale, som vil give plads til ufinansierede og midlertidige skattelettelser. SF klandrer Vestager og co. for økonomisk uansvarlighed. Vestager affejer kritikken som 'Christiansborg-snak'
Den gode stemning mellem S, SF og R forud for folketingsvalget for et år siden er afløst af fnidder om skattepolitiken, og det Margrethe Vestager kalder -Christiansborg-snak-.


 Hvis der er behov for at kickstarte dansk økonomi i forbindelse med forårets skattereform, er de radikale parate til en midlertidig ufinansieret skattelettelse. Den radikale leder Margrethe Vestag-er læner sig op af anbefalinger fra Vismændene, når hun åbner for, at man i første omgang letter skatten og venter med at indfase de grønne afgifter, der skal medvirke til at finansiere lettelserne på arbejdsindkomst. 
Men det forslag skydes hårdt ned af både Socialdemokraterne og af SF, som direkte anklager de radikale for økonomisk uansvarlighed - en beskyldning de radikale flere gange har rettet mod SF.
"Hvis der skal laves en finanspolitisk lempelse på et tidspunkt - og det er ikke nu - så bør det være som målrettede investeringer i offentligt byggeri for eksempel. De ting vi kan styre, går direkte til at forbedre økonomien i Danmark. En skattelettelse kan ligeså vel føre til, at folk sparer op eller køber ting i udlandet. Vi ved slet ikke, om effekten vil være gavnlig," siger skatteordfører Jesper Petersen (SF).
Øl på Tenerife
Samme begrundelser har Socialdemokraternes skatteordfører, Nick Hækkerup, for at afvise forslaget fra den tidligere regeringspartner.
"Hvis der er behov for at hjælpe økonomien videre er spørgsmålet, hvordan vi får mest for pengene. Bereg-ninger viser, at forholdet er én til tre, når man ser på, hvad skattelettelser giver til den danske økonomi, i forhold til hvad man får ud af offentlige investeringer," siger han og peger på, at en del af de ufinansierede skattelettelser risikerer at gå til øl på vinterferien på Tenerife.
Nick Hækkerup advarer mod at bruge skattesystemet som konjunkturregulerende mekanisme.
"Det skaber utryghed, og vi vil gerne have et robust system, der kan stå i mange år. For et halvt år siden talte alle om, at boligskatterne skulle sættes op. Det kunne ingen finde på i dag, hvor man ved, at det ville sende en masse unge ud i tvangsauktioner," siger han.
Heller ikke finansminister Lars Løkke Rasmussen (V) har meget ros til overs for den radikale åbning, som han mener skader kampen mod den høje danske rente.
"De radikale har indtaget alle tænkelige standpunkter på skat i løbet af et kalenderår. De har ment, at skattelettelser skal være finansierede, de har ment, at de skal være underfinansierede, de har ment det hele. Så det vil være letsindigt af mig at tro, at det radikale synspunkt i dag også gælder, når vi skal forhandle skattereform om et kvartal," siger han til Ritzau.
Konservativ ros
Ifølge finansministeren bør skattelettelser ses i sammenhæng med den høje danske rente, der hører til blandt de største udfordringer herhjemme. "Vi har lavet en finanspolitik, der faktisk er én af de mere ekspansive i Europa. Og at skrue yderligere op - og det ligger jo i at underfinansiere en skattereform - vil snarere modvirke end medvirke til at få indsnævret rentespændet. Men vi lever i omskiftelige, usikre tider, så det vil være uklogt lige nu at kloge sig meget detaljeret på, hvordan det her skal fases ind."
Hos de konservative har man længe presset på for skattelettelser - også de umiddelbart ufinansierede, eftersom partiet sætter lid til, at øget arbejdskraft på sigt vil hente pengene hjem.
Skatteordfører Mike Legarth ønsker ikke at kommenterer det konkrete udspil - han afventer forårets skattekommission - men der er dog alligevel pæne ord til Margrethe Vestager.
"Jeg vil gerne rose de radikale for at medvirke til, at vi får skabt et positivt samarbejdsmiljø omkring en ny og forenklet skattemodel med en markant lettelse af skatten på arbejde," siger han.
Margrethe Vestager afviser at gå hårdt i rette med SF-beskyldningerne om økonomisk uansvarlighed:
"Det er vist bare sådan noget Christiansborg-snak," siger hun og påpeger, at valget mellem skattelettelser og mere offentligt forbrug foreløbig er ren teori:
"Der er ikke plads til at lempe finanspolitikken nu og måske heller ikke i 2009. Vi peger sådan set blot på, hvilke muligheder der er at arbejde med på længere sigt, og valget af instrumenter må bero på situationen i udlandet og på det danske arbejdsmarked," siger den radikale leder.


