’Ingen evidens for, at medicinsk cannabis virker’
Før der er klarhed over bivirkninger og effekt, bliver medicinsk cannabis ikke godkendt, siger sundhedsministeren – hvis parti under VK-regeringen gik ind for en generel frigivelse
’Der er ikke nogen ideologisk blokering for at tillade medicinsk cannabis. Det er ikke det politiske system, der prioriterer, hvilke lægemidler producenter søger tilladelse til at markedsføre,’ siger Astrid Krag. For 10 år siden gik SF ind for en legalisering.


 
	I de senere måneder har Informations læsere mødt borgere, der selvmedicinerer sig med cannabis. Oftest med cannabis, som ryges, men også med et mindre kendt, men efterhånden udbredt andet produkt, nemlig cannabisolie.Vi har bl.a. mødt skleroseramte, en mor til et epilepsiramt barn, en nedslidt stilladsarbejder og senest to cancerpatienter.

	Trods borgernes oplevelser med medicinsk cannabis og trods en opfordring fra den tidligere socialoverlæge i Københavns Kommune, Peter Ege, om at tage disse personlige oplevelser alvorligt, mener sundhedsminister Astrid Krag (SF) ikke, at der endnu er tilstrækkelige beviser for virkningen af medicinsk cannabis:

	»Det er et område, som der ikke umiddelbart er en klar evidens for på nuværende tidspunkt, og der er en lang række bivirkninger,« siger Astrid Krag, der pointerer, at hun tager folks oplevelser alvorligt. Ministeren bliver både »berørt og trist« over, at der er en gruppe patienter, som føler sig nødsaget til at tage deres helbred i egen hånd, fordi sundhedsvæsnet kommer til kort eller ikke kan give tilstrækkelig smertelindring.

	Men det ændrer ikke på, at hun ikke mener, at der er videnskabelig evidens for, at medicinsk cannabis virker. »Som sundhedsminister er jeg selvfølgelig dybt optaget af, at folk får den bedst mulige behandling baseret på den nyeste viden, og så er jeg sådan set ligeglad med, hvad det er for et aktivt stof, der er i lægemidlerne,« siger hun.

	»Men der gælder de samme regler her, som der gælder med alle mulige andre lægemidler, hvor der er aktive stoffer i. Nemlig, at vi selvfølgelig har et ansvar som samfund for, at der er klarhed over både bivirkninger og effekt.«

	Da Folketinget sidst diskuterede medicinsk cannabis – i foråret 2003 – var SF ellers medstiller af et beslutningsforslag om at legalisere cannabis, både til medicinsk og til rekreativt brug.

	Lettere adgang til information

	Fælles for de borgere, Information har interviewet om selvmedicinering med cannabis, har været, at de har været nødt til på egen hånd at finde oplysninger på Facebookgrupper og internettet. Således har Sundhedsstyrelsen på sin omfattende hjemmeside ikke bragt en eneste oplysning om medicinsk anvendelse af cannabis. Men det bliver der nu rettet op på, oplyser Astrid Krag.

	»Det er relevant, at man på Sundhedsstyrelsens hjemmeside skal kunne finde oplysninger om, hvad man ved, og måske også i det her tilfælde, hvad vi ikke ved,« som ministeren siger.

	»Hvis man googler rundt og er fuldstændig overladt til sig selv, så kan man da godt lande på nogle sider, der lovpriser og ikke oplyser, at der ikke er solid faglig evidens, og at der faktisk også kan være bivirkninger,« understreger hun.

	I løbet af denne måned forventer Sundhedsstyrelsen derfor at informere bl.a. om den gældende lovgivning for euforiserende stoffer samt reglerne for udleveringstilladelse og markedsføring af medicin. Selv om indholdet endnu ikke er endelig fastlagt, forestiller Astrid Krag sig, at styrelsen også vil informere om den viden, der findes på området.

	»Og en del af den viden, der er vigtig for folk på det her område, er jo, at vi ikke meget klart kan sige noget om effekt og bivirkninger,« siger hun.

	»Men de kan jo ikke opfinde en evidens, som ikke er der. De kan fremlægge en beskrivelse af, hvad lovgivningen er på området, så man ved, hvad rammerne er.«

	At Sundhedsstyrelsen først nu kommer på banen med oplysninger om medicinsk cannabis, som har været et voksende tema i en række andre lande, ser ministeren ingen grund til at kritisere. Men hun understreger, at styrelsen skal gøre en indsats for at holde sig opdateret:

	»Det er vigtigt, at man også er opmærksom på, hvad kommer der af ny evidens i andre lande, hvor man bl.a. i kraft af en anden lovgivning i forhold til euforiserende stoffer har grundlag for at afprøve andre ting og opsamle evidens, som er anderledes end den, vi kan opsamle i Danmark.«

	»Vi er selvfølgelig afhængige af også at følge, hvad der sker og kommer i andre lande af evidens og ny viden. Det har Sundhedsstyrelsen et ansvar for at følge.«

	Danmark er med på toget

	Generelt afviser Astrid Krag, at Danmark halter bagud i forhold til andre lande, når det drejer sig om medicinsk cannabis, som f.eks. er tilladt i Holland og en lang række delstater i USA.

	»Hvis man tager et blik rundt i EU, så er det jo ikke, fordi de færdigudviklede produkter, der er evidens for virker, står i kø i andre lande og har fået markedsføringstilladelser, og at vi hænger på bremsen i Danmark,« siger hun.

	»Det er jo heller ikke, fordi der er en masse, der har fået afslag på en markedsføringstilladelse. Der er simpelthen ikke nogen, der har søgt om en tilladelse til nogle af de her produkter, bl.a. cannabisolie. Det er jo ellers det, der skal til, hvis man vil have et produkt, der skal kunne udskrives af en læge.«

	Astrid Krag understreger denne pointe en halv snes gange under det korte interview: Endnu har ingen søgt om markedstilladelse i Danmark, og derfor er der ingen, der har fået afslag fra Sundhedsstyrelsen. Det er ifølge hende en væsentlig del af forklaringen på, at de danske myndigheder ikke har lavet »en meget konkret gennemgang af, hvad der er af evidens«.

	For som ministeren siger: »I takt med, at der bliver flere erfaringer fra rundt omkring i verden, i amerikanske stater og i Holland, vil der være grundlag for at frembringe mere evidens. Det kan hverken være mig som sundhedsminister eller Sundhedsstyrelsen, der ikke har noget forskningsbudget, der skal frembringe den konkrete evidens. Men der påhviler Sundhedsstyrelsen en klar forpligtelse til at holde øje med, hvad der kommer af ny evidens. Og man kan sige, at der, hvor man får afprøvet det helt konkret, er, når nogen indgiver en ansøgning om markedsføringstilladelse.«

