Danmark cementerer militært samarbejde med briter



 Danmark vil fremover samarbejde endnu tættere med Storbritannien i forbindelse med militære missioner. I går underskrev forsvarsminister Peter Christensen (V) således en aftale om en såkaldt Joint Expeditionary Force (JEF), hvor det dansk-britiske samarbejde cementeres. Ud over Danmark og Storbritannien deltager også Holland, Norge, Estland, Letland og Litauen.
»Det vil betyde, at vi både vil træne sammen og have store fælles øvelser. Det vil også betyde, at vi kan rykke ud sammen som én stor styrke og være med til at løse operationer internationalt,« siger Peter Christensen. JEF er oprettet inden for rammerne af NATO og vil kunne udsendes som NATO-bidrag eller i FN-regi. Det vil fortsat være Folketinget, der tager stilling til, hvilke operationer danske soldater deltager i. JEF-samarbejdet vil også kunne rykke ud til en EU-mission, men i så fald vil Danmark stå udenfor på grund af forsvarsforbeholdet.
Ritzau

