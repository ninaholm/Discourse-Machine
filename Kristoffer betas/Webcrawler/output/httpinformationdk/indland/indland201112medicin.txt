Medicinalindustrien tjener formuer på at skabe tvivl
Når forskere finder bivirkninger ved medicin, prøver medicinalindustrien ofte at så tvivl om resultatet. Dermed holder de liv i myten om, at ’forskere er uenige’ for fortsat at sælge den tvivlsomme medicin. Taberne er de mennesker, der skal leve med bivirkningerne


 En dansk professor spiller en hovedrolle, når retten i East St. Louis, USA, til januar skal afgøre, om medicinalvirksomheden Bayers verdensomspændende p-piller, Yaz og Yasmin, giver kvinder større risiko for blodpropper end de gamle præparater. Professor på Rigshospitalet, Øjvind Lidegaards forskning har således vist, at Bayers nye piller er farligere, og hans resultater har fået stor opmærksomhed og er ad flere omgange blevet trykt i det anerkendte tidsskrift British Medical Journal. Men siden han i 2009 offentliggjorde de første resultater, er han gentagne gange blevet miskrediteret og modsagt af forskere, som er betalt af Bayer, medicinalvirksomheden bag p-pillerne. Og den teknik er kendt, fortæller Bud Gertsman, som fra 1985 til 2000 var ansat i den amerikanske lægemiddelstyrelse, FDA, og derfor kender metoderne: »De koordinerer den slags modreaktioner. Bayer giver penge til konsulenter, som støtter deres syn på sagen,« siger han.
Mindst tre forskere, som alle får penge fra Bayer, har kritiseret Øjvind Lidegaards forskning, og Bayer har siden finansieret et forskningsprojekt, som fandt frem til, at de nye piller ikke er farligere. Dermed bliver der skabt tvivl om resultatet, og man kan sige til myndigheder og beslutningstagere, at ’forskerne er uenige’. Faktum er dog, at der siden 2007 er lavet i alt ni undersøgelser, hvoraf kun to ikke finder en øget risiko ved de nye p-piller. Begge disse undersøgelser er finansieret af Bayer.
Det er umuligt at bevise, at der ligger en bevidst strategi bag, men Yasmin og Yaz er kæmpesucceser, og Bayer tjener milliarder af kroner for hvert år, de kan holde gang i salget.
Man har tidligere set lignende eksempler fra medicinalvirksomheder, fortæller direktør for Nordic Cochrane Centre på Rigshospitalet, Peter Gøtzsche: »Det er standard, at man betaler forskere for at publicere nogle resultater, der siger noget andet end det, der er kommet frem. Derved forsøger man at skabe tvivl,« siger Peter Gøtzsche, som slet og ret kalder det for ’tvivlsindustrien’: »Tvivlsindustrien er yderst skadelig for folkesundheden. Man fordrejer bevidst sine resultater, så man fortsat kan sælge medicin, som folk kan tage alvorlig skade af at tage,« siger han.
Information ville gerne have haft en kommentar fra Bayer, men de ønsker — pga. retssagen — ikke at udtale sig.
MoDERNE TIDER side 10-13

