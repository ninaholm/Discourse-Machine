Ny analyse: Færre unge bryder den sociale arv
Gennem de seneste 12 år er andelen af unge med ufaglærte forældre, der fuldfører en ungdomsuddannelse, faldet med omkring fem procentpoint, viser ny analyse fra AE-rådet. Minister efterlyser mere viden


 Unge med ufaglærte forældre er blevet dårligere til at bryde den sociale arv. Det viser en ny analyse fra Arbejderbevægelsens Erhvervsråd. Således er andelen af unge med ufaglærte forældre, der har fuldført en ungdomsuddannelse, faldet med omkring fem procentpoint siden 2001.
»Vil man være rustet til nutidens og især fremtidens arbejdsmarked, er man nødt til at være faglært og have en uddannelse. Derfor er det problematisk, at andelen af unge, der bryder den sociale arv, er faldende,« siger Mie Dalskov Pihl, senioranalytiker og uddannelses- og arbejdsmarkedsøkonom ved AE-rådet.
I 2001 var det 59 procent af de 25-årige, hvis forældre var ufaglærte, som havde fuldført enten en gymnasial, erhvervs - eller videregående uddannelse, mens det tal i 2013 var dalet til 54 procent.
Mie Dalskov Pihl understreger, at en af årsagerne til faldet kan være, at der er færre familier med ufaglærte forældre, men det er ikke hele forklaringen, vurderer Mie Dalskov Pihl.
»Faldet viser, at der skal andre indsatser til, før vi får de sidste med. Det nuværende system er ikke tilstrækkeligt. Det hjælper ikke at smide de unge ind på skolebænken og sømme døren til, for de fleste har været der,« siger hun.
Minister: Hvordan gør de det?
Martin D. Munk, professor ved Aalborg Universitets Center for Mobilitetsforskning, vurderer, at gruppen af unge fra ufaglærte familier ofte har andre problemer end de boglige.
»De ufaglærte familier er formentlig mere ressourcesvage end for 10-15 år siden. Der er blevet færre ufaglærte familier, og dem, der er tilbage, er blevet vanskeligere at løfte rent uddannelsesmæssigt, fordi de måske har nogle sociale udfordringer. De lavthængende frugter på dette område er plukket, så nu kræver det en større indsats at løfte den sidste del,« siger han.
Uddannelsesminister Sofie Carsten Nielsen (R) efterlyser mere viden om mønsterbryderne, så man kan målrette den politiske indsats for at højne graden af social mobilitet.
»Vi ved allerede en hel masse om mønsterbryderne, men vi ved ikke noget om, hvorfor og hvordan de gør det – og især hvilke barrierer de, der ikke formår at bryde den sociale arv, møder. Det skal vi have forsket mere i, så vi får mere viden,« siger hun.

