Kommunen sætter hegn om stofmisbrugere i Kødbyen
En skandale og udstødelse, siger lederen af værestedet Dugnad, Michael Lodberg Olsen om, at Københavns Kommune tager hegn i brug for holde styr på Vesterbros stofbrugere efter klager fra cafégæster og lokale beboere
Café Dugnad er et værested for Vesterbros narkomaner og andre misbrugere. Nu har Københavns Kommune sat et metalhegn op mellem værestedet og den mere strømlinede café for brunchfolket, der ligger lige overfor.


 Et metalhegn mellem narkomaner og brunchspisende cafégæster er Københavns Kommunes nyeste tiltag i Den Brune Kødby på Vesterbro i København.
På den ene side af hegnet ligger opholdscafeen for misbrugere, Café Dugnad, som sammen med Sundhedsrummet udgør et af Vesterbros centrale væresteder for stofmisbrugere, på den anden side ligger den mere strømlinede PH-cafeen.
De to steder delte indtil mandag samme gård.
Men Københavns Kommune satte i løbet af mandagen et mobilt hegn op, så Dugnad nu er helt afskærmet fra PH-cafeen.
En lille indgang gennem muren lader Dugnads mange brugere sive ind og ud. Lederen af Dugnad, Michael Lodberg Olsen, er meget utilfreds med hegnet, som ifølge ham viser, at kommunen ikke kan rumme brugerne: »Det er en skandale! I 2010 behandler vi stofbrugere som dyr i en zoologisk have. Hegnet er et symbol på den totale udstødelse,« siger han.
Inde i Dugnad, hvor brugerne tanker op med havregryn og varm kaffe, lyder det spøgefuldt, at Den Brune Kødby nu har fået sin egen Berlinmur. Men det er ikke sjovt.
Ifølge Michael Lodberg Olsen har Dugnads brugere reageret meget negativt på hegnet, for det er et eksempel på, at der ikke er plads til dem nogen steder.
Brunch og heroin
Værestedet har haft stor succes med at skabe et opholdssted for Vesterbros stofmisbrugere og besøges hver dag af 100-150 personer, som får mad, kaffe og rene kanyler. Og det er langt mere end forventet og mere end, hvad der er kapacitet til. På den anden side af hegnet i PH-cafeen bliver der spist brunch med røræg og chorizo og læst Politiken.
Indehaveren, Carsten Andersen, er tilfreds med, at kommunen har hørt hans bøn om at gøre noget.
Naboskabet med værestedet har langtfra været gnidningsfrit. PH-cafeen har flere indbrud hver uge og møder tit op til en gård med afføring, urin og brugte kanyler. Cafeens gæster har desuden udsigt til personer, der skyder sig med junk i arme og ben samt handler med stoffer.
Men på trods af disse problemer og glæde over, at kommunen endelig har taget affære, er han enig med Michael Lodberg Olsen i, at det er en dårlig løsning:
»Når politikkerne træffer forkerte beslutninger, går det udover de stakkels mennesker derovre. I mine øjne skal socialudvalget finde en løsning, som giver Dugnad mere plads. Men vi havde nået et punkt, hvor vi ikke syntes, det var sjovt længere,« siger han. Carsten Andersen bakker op om det arbejde, som Dugnad udfører, og understreger, at hegnet ikke et symbol på fjendskab mellem de to naboer.
Hegn på ubestemt tid
Det var Københavns Kommune, der i sin tid gav Dugnad tilladelse til at rykke ind i lokalerne ved siden af PH-cafeen. Men faciliteterne er ikke egnet til den enorme efterspørgsel, som Dugnad oplever. Det overstiger alle forudsigelser.
Anders Sanchez Hansen fra Københavns Ejendomme, der bestyrer de kommunale ejendomme og dermed Den Brune Kødby, siger, at hegnet er en nødvendig løsning på en voldsom belastning.
Det løser ikke problemet på lang sigt, men opfylder et akut behov. Men han kan ikke sige noget om, hvor lang tid det er rimeligt, at hegnet bliver stående:
»Hegnet skal blive der, til situationen bliver bedre. Det er et forsøg, som vi løbende vil evaluere. Indtil det bliver besluttet, om Dugnad skal flytte til større omgivelser, som kan rumme deres behov, er hegnet en løsning,« siger han. Men midlertidigt opsatte hegn er tidligere blevet permanente, siger projektleder i Gadejuristen på Vesterbro Nanna W. Gotfredsen, som i 1990'erne begyndte at arbejde med stofbrugerne omkring Mariakirken på Istedgade:
Plads på Halmtorvet
»Dengang sad stofbrugerne langs kirken, og der blev sat et midlertidig hegn op. Det blev senere stationært,« siger Nanna Gotfredsen, der kalder brugen af hegn for et »udtryk for afmagt og et symbol på udstødelse«.
Hos Dugnad håber man, at kommunen vil anerkende brugernes behov for mere plads. De har allerede udset sig adressen Halmtorvet 17, som har stået tom i længere tid. Ifølge Michael Lodberg Olsen fra Dugnad er der et generelt behov for flere lokaler til stofbrugere:
»Byfornyelsen af Vesterbro har betydet, at vi andre har fået lækre lejligheder med flotte badeværelser og renskurede facademure. Men for vores brugere har udviklingen været en udstødelse. Der er blevet sat hegn for trapperne og kælderrummene og de mangler i høj grad steder, hvor de kan få dækket deres basale behov,« siger han.
Dugnad er allerede kommet med forslag til, hvordan lokalerne på Halmtorvet kan indrettes.
En mulig flytning er på dagsordnen i Socialudvalget i Københavns Kommune, som mødes i dag.
lala@inforamtion.dk

