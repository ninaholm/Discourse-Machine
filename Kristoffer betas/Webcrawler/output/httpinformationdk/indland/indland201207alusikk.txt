’Al usikkerheden har helt sikkert påvirket mig’
Den tidligere institutionsleder Kim Poulsens krop reagerede på hans krævende job ved på 10 år at blive mere end dobbelt så tung. I dag ville han gerne i psykoterapeutisk behandling. Hvis bare han havde råd
Kim Poulsen vejer 177 kilo. Han vil gerne i psykoterapeutisk behandling for sin overvægt, men han er jobsøgende og har selv betalt for 17 ugers højskoleophold, så han har ikke råd til flere behandlinger.


 »I dagligdagen tænker jeg ikke så meget over min størrelse. Men når der kører debatter og programmer i medierne, så tænker jeg: Jeg er jo også fed.«
Foran den lille landejendom i udkanten af Maribo står solens stråler ned på parasollen, og i solskærmens skygge sidder Kim Poulsen. Han bor her alene i sin 177 kilo tunge krop. Svedperler pibler frem på hans pande, det er 26 grader varmt.
»Det har da sine problemer,« siger han.
»Ondt i ryggen, ondt i knæ og skuldre. Kroppen skriger. Men det har den gjort i mange år, man bliver bare først rigtig opmærksom på det, når folk snakker om de fede.«
Han hviler sit 50-årige hoved på sin store næve. Kim Poulsen måler 198 centimeter, og han forklarer, at hans normalvægt ligger på omkring 100 kilo. Altså »ifølge BMI og alt det dér«. Det var også 100 kilo, han vejede, da han i 1987 tog jobbet som pædagog på en institution for utilpassede unge i Brøndby. De var nogle rigtige banditter, som han siger, og nogle af dem plejede omgang med rockere. Han blev afdelingsleder i 1989.
»Det var et krævende job. Trusler på livet og magtanvendelser var hverdag, og på et eller andet tidspunkt – kan jeg se i bakspejlet – gav jeg lidt op på det hele.«
Han begyndte at drikke for meget, og i 1993 indså Kim Poulsen, at han var nødt til at komme væk fra København og fra ’banditterne’. Så flyttede han til Lolland og fik job som leder i en børne- og ungdomsklub. Det gik fint med at holde op med at drikke, men et andet misbrug kom til. Døden, siger han, skal jo have en årsag.
»Jeg begyndte at spise alt muligt i stedet for at bearbejde det, der skete. Og i takt med at jeg spiste, blev jeg bare større og større.«
Det sker inde i hovedet
Kim Poulsen taler dybt og langsomt, men han har ikke noget imod at fortælle. For nylig er han vendt hjem fra et højskoleophold for overvægtige. Han vejede 223 kilo, før han startede, men efter 17 ugers hjælp fra en kok, en fysioterapeut og ikke mindst en psykolog smed han mere end 40 kilo. Først da han accepterede psykologens nærgåenhed, fandt han ud af, at fedmen bundede i hans krævende arbejdstid som pædagog.
– Hvordan forklarer du selv din vægtstigning i dag?
Han tier et øjeblik og kigger ud i luften.
»Det handler i bund og grund om toppen,« siger han og peger illustrativt på sin pande.
»Det er inde i hovedet, det sker. Jeg kommer fra en familie, hvor man ikke talte om følelser. Man klarede det bare. Jeg dopede mig så ’bare’ for at klare det. Jeg dækkede over mig selv mange gange; en pose Gajoler, så kører den,« siger han.
»Vi talte aldrig om, at noget var noget lort, og at vi skulle have hjælp.«
Kim Poulsen var langtfra den eneste, der sagde op på institutionen i 1993. Han husker det ikke, som om særlig mange af de unge havde fungerende familier, så han arbejdede fra kl. 6 til 22. Også i weekenderne. Og ligesom det gik for mange af de andre medarbejdere, gik hans forhold med kæresten i stykker.
»Hun havde også skiftende arbejdstider, så det gjorde ikke sagen lettere. Mange andre ting end lige kvalitetstid var vigtige.«
Råddent system
I gårsdagens Information fremførte fedmeforsker Thorkild I.A. Sørensen en teori om, at jo mere usikker tilværelsen er, jo større er sandsynligheden for fedme. En teori, Kim Poulsen genkender fra sit eget lille verdensbillede.
»Når jeg tænker baglæns, går det op for mig, hvor meget det gik mig på, at jeg aldrig vidste, hvad dagen ville bringe. Hvem af banditterne står og banker på døren næste dag? Da jeg så flyttede herned, var vi ret usikre på, hvor længe institutionen kunne overleve. Kommunereformen rumsterede, og i sidste ende blev hele fritidsklubsystemet nedlagt. Al usikkerheden har helt sikkert påvirket mig.«
– Til august oprettes et center, der tilbyder kognitiv behandling af fedme. Er det noget, du kunne finde på at tilmelde dig?
»Det er glimrende, at man fokuserer på hovedet, og at man rundt om hovedet bygger kost og motion. Det er den rigtige vej,« siger han.
»Men egentlig synes jeg, det er mærkeligt. Jeg postulerer, at jeg har eller har haft et misbrug. Men holdningen blandt danskerne er, at jeg bare skal tage mig sammen. Lukke kæften, spise nogle gulerødder og komme op på kondicyklen. Havde jeg været alkoholiker, havde samfundet hjulpet mig.«
Han vedstår, at han selv er skyld i en stor del af sin situation, men han siger, at hvis samfundet accepterer, at der er en egentlig fedmeepidemi, så må samfundet også være indstillet på at gøre noget ved det.
»Oplysningskampagner kan være fint, men i den her situation har det ikke virket. Man må gøre noget andet. Jeg siger ikke, jeg har den endelige løsning, men for nogle er løsningen at komme i behandling.«
Men en behandling er meget dyr, og eftersom Kim Poulsen er på dagpenge, har svært ved at få et job og selv har betalt for 17 ugers højskole, har han ikke råd til flere behandlinger. Heller ikke den, som Adipositascentret åbner i august.
»Systemet er råddent,« siger han. »Staten støtter rygestopkurser, men hvorfor ikke de overvægtige? Jeg ved godt, at holdningen er, at man bare kan tage sig sammen, men hvis det er så let, hvorfor kommer de 1,3 millioner overvægtige danskere så ikke bare i gang?«

