Birthe Rønns forklaringsproblem vokser
Endnu en topembedsmand er i Statsløsekommissionen kommet med oplysninger, der belaster den tidligere integrationsminister: Birthe Rønn Hornbech ønskede ikke i efteråret 2009 at orientere Folketinget om fejlbehandlingen af statsløse. Det fortalte den tidligere departementschef i Statsministeriet Karsten Dybvad, hvis forklaring også rejser tvivl om Lars Løkke Rasmussens tidligere udtalelser i sagen
 
	Isoleret. Statsministeriets tidligere departementchef Karsten Dybvad forklarede tirsdag i Statsløsekommissionen, at
	Birthe Rønn Hornbech ikke ønskede at orientere Folketinget om fejlbehandlingen af statsløse. Dermed modsiger endnu en embedsmand Birthe Rønns forklaring. Foto: Scanpix


 
	På et tidspunkt i sensommeren eller efteråret 2009 henvendte Integrationsministeriets departementschef Claes Nilas sig til sin kollega i Statsministeriet Karsten Dybvad.

	Claes Nilas havde »en udfordring«, han lige ville vende med Statsmini-steriets departementschef. Der var nemlig opstået en uenighed mellem daværende integrationsminister Birthe Rønn Hornbech og hendes departementschef om, hvor vidt det var nødvendigt at orientere Folketingets Indfødsretsudvalg om ministeriets fejlbehandling af ansøgningerne om statsborgerskab fra unge statsløse.

	»Claes kom over til mig og sagde, at han ville have et godt råd,« sagde Karsten Dybvad, da han i går blev afhørt i Statsløsekommissionen.

	»De havde opdaget, at der var nogle konventioner, som de ikke havde været opmærksomme på. De havde arbejdet med det i længere tid og haft kontakt til de nordiske lande, og de var nået frem til, at de skulle ændre praksis på det her felt, og den ændring mente Claes, at det var mest rigtigt at orientere Folketinget om, men det mente hans minister ikke var nødvendigt. Hun mente, at man bare kunne justere praksis,« fortsatte Karsten Dybvad.

	Forklaringen fra Statsministeriets tidligere departementschef strider mod, hvad Birthe Rønn Hornbech fastholdt på forrige retsmøde, hvor hun blev afhørt. Her forklarede den tidligere minister, at hun over for sine embedsmænd klart havde givet udtryk for, hvad hun mente, der skulle ske med sagen: »Det vigtigste var at få den over i Folketinget,« som hun sagde. Hun havde derfor følt sig overbevist om, at kontorchefen i Indfødsretskontoret havde påtaget sig at orientere Folketingets Indfødsretsudvalg.

	Men ifølge Karsten Dybvads gengivelse af Claes Nilas’ henvendelse var ministeren altså af en anden opfattelse i efteråret 2009.

	På det tidspunkt var det over et år siden, at Birthe Rønn Hornbech var blevet orienteret af sine embedsmænd om den ulovlige sagsbehandling, og ifølge hidtidige vidneudsagn i kommissionen var det netop i efteråret 2009, at man i ministeriet endelig besluttede at rette ind efter konventionen.

	Lars Løkke orienteret

	Med sin forklaring bidrager Karsten Dybvad til den fremstilling af forløbet, som en række andre embedsmænd hidtil har givet over for kommissionen. Nemlig, at det var Birthe Rønn Hornbech, der var skyld i, at sagsbehandlingen ikke blev lovliggjort og Folketinget orienteret så hurtigt som muligt, sådan som embedsmændene indstillede.

	Senest har Claes Nilas forklaret, at Birthe Rønn Hornbech krævede de øvrige nordiske landes fortolkning af konventionen undersøgt, før hun ville rette sig efter sine embedsmænds indstillinger.

	Ifølge Karsten Dybvads forklaring sker det ikke sjældent for en departementschef i Statsministeriet, at en kollega i et af fagministerierne henvender sig for at få »et godt råd«. Og Karsten Dybvad var ifølge sin forklaring ikke i tvivl om, hvad han skulle sige til Claes Nilas:

	»Der gav jeg det råd hellere at orientere Folketinget en gang for meget end en gang for lidt. Jeg havde svært ved at se for mig, hvorfor det ikke under alle omstændigheder ville være det bedste. På et eller andet tidspunkt ville man alligevel opdage, at der var en ændring af praksis, og så kunne man lige så godt tage det forfra,« sagde Karsten Dybvad, der var Statsministeriets øverste embedsmand indtil oktober 2010, hvor han blev direktør for Dansk Industri.

	Kort efter henvendelsen fra Claes Nilas orienterede Karsten Dybvad ifølge sin forklaring statsminister Lars Løkke Rasmussen om rådet til Integrationsministeriets departementschef.

	»Det orienterer jeg statsministeren om, for hvis nu integrationsministeren ville sige et eller andet, så skal han vide, at jeg har talt med Claes, og hvilket råd jeg har givet,« fortalte Karsten Dybvad.

	Selv har Lars Løkke Rasmussen tidligere oplyst, hvornår han blev orienteret om statsløsesagen. På et pressemøde i Statsministeriet tirsdag den 1. marts 2011 sagde han:

	»For så vidt angår min egen person, så er jeg blevet opmærksom på den her sag i takt med, at den her sag har været rullet op i medierne. Og jeg er ikke bekendt med, at det forholder sig anderledes, hvad angår Statsministeriet som organisation.«

	Hvordan dét hænger sammen med Karsten Dybvads forklaring om, at han kort efter henvendelsen fra Claes Nilas orienterede sin minister om det råd, han havde givet, må vente med at blive besvaret til den 29. maj, hvor Lars Løkke Rasmussen skal afhøres.

	Den tidligere statsministers bisidder, advokat Nicolai Mallet, ville vide, hvad Karsten Dybvads orientering til Lars Løkke Rasmussen havde indeholdt.

	Hertil svarede den tidligere departementschef, at han ikke havde brugt ord som ’lovliggørelse’ eller nævnt den manglende overholdelse af den FN-konvention fra 1961, der sikrer statsløse unge en særlig adgang til statsborgerskab.

	»Lars Løkke Rasmussen tager det bare til efterretning,« som Karsen Dybvad forklarede.

	Rønns rolle blev nedtonet

	Karsten Dybvad understregede også, at så vidt han havde forstået på Claes Nilas ved mødet i efteråret 2009, var der på dette sene tidspunkt i forløbet ikke uenighed i Integrationsministeriet om, hvorvidt man skulle rette op på sagsbehandlingen. Uenigheden gik alene på, om Folketinget skulle orienteres eller ej:

	»Det er spørgsmålet om, hvordan man gør det her bedst muligt.«

	Efter at have rådgivet sin kollega indskærpede Karsten Dybvad over for Claes Nilas, at han endelig måtte henvende sig igen, hvis ikke hans minister makkede ret. Så da Karsten Dybvad ikke hørte mere fra Claes Nilas, gik han ud fra, at der var styr på sagen.

	Også Statsministeriets nuværende departementschef Christian Kettel Thomsen blev afhørt i går. Hans forklaring indeholdt ligeledes oplysninger, som kaster lys over begivenhederne.

	Christian Kettel Thomsen beskrev nemlig, hvordan der havde været tæt kontakt og møder mellem Statsministeriet, Justitsministeriet og Integrationsministeriet, efter at Lars Løkke Rasmussen den 22. februar 2011 havde bedt Birthe Rønn Hornbech udarbejde en redegørelse om sagen.

	Selv deltog den senere afskedigede minister ikke i de møder, hvor topembedsmændene fra de tre ministerier aftalte, hvad der skulle stå i ’hendes’ redegørelse.

	Ifølge Christian Kettel Thomsen blev ansvaret for fejlbehandlingen i de tidlige versioner af teksten tydeligt lagt på Birthe Rønn Hornbechs skuldre. Men det blev i senere versioner tonet kraftigt ned:

	»På Michael Lunns (daværende departementschef i Justitsministeriet, red.) foranledning blev det mere anonymiseret, så det var ministeriet mere ubestemt, der havde gjort det,« forklarede Christian Kettel Thomsen. Ved nærmere eftertanke erindrede han også, at Michael Lunns initiativ kom, efter at han havde talt med Christian Kettel Thomsen om det:

	»Jeg husker det ikke præcist. Jeg talte lidt med Michael Lunn om det forinden, at spørgsmålet om ansvaret ikke var et spørgsmål, som vi så os i stand til at gå nærmere ind i,« sagde Christian Kettel Thomsen og tilføjede: »Vi måtte ikke give et billede af, hvem der havde gjort hvad. Det ville vi helst være ude af.«

	»Fordi I var usikre på, om det havde fundet sted på den måde,« ville kommissionens udspørger advokat Poul Heidmann vide.

	»Grundlæggende var det at få en beskrivelse frem, som man kunne forstå. Vi så os ikke i stand til at spørge nærmere ind til ansvaret,« svarede Christian Kettel Thomsen.

	Sidste afhøring i går var af Anders Fogh Rasmussen. Men selv om presseinteressen for den tidligere statsminister var stor, var det småt med nye oplysninger fra hans side. Han kunne dog oplyse, at han på intet tidspunkt havde talt med Birthe Rønn Hornbech om sagen, efter han i april 2009 blev generalsekretær for NATO og overlod statsministerposten til Lars Løkke Rasmussen:

	»Jeg har været meget tilbageholdende med at blande mig i dansk politik, så jeg kan fuldstændig klart afvise, at hun har talt med mig om den sag på noget tidspunkt.«

	Statsløsekommissionen fortsætter i dag med genafhøringer af Birthe Rønn Hornbechs tidligere ministersekretær Christian Lützen og afdelingschef Kim Lunding.

