Overvismand: Sundhedsudgifter er en bombe under økonomien
Et hul i statskassen på op mod 54 mia. kr. om året kan blive resultatet, hvis ikke politikerne  får gjort noget ved sundhedsudgifter, der bare stiger og stiger, siger overvismanden.  Effektiviseringer er ikke nok. Der skal nedskæringer, skattestigninger eller privatiseringer til


Glem alt om et stigende antal ældre og en truende mangel på arbejdskraft.De udfordringer er vand imod de massive økonomiske problemer, der truer Danmark, hvis ikke politikerne kommer i gang med at finde svar på sundhedsudgifter, der bare bliver ved med at vokse. Sådan lyder advarslen fra overvismand Hans Jørgen Whitta-Jacobsen på dagen, hvor Danske Regioner afholder deres årsmøde i Herning.»Der har længe været opmærksomhed om, at sundhedsudgifterne stiger i takt med, at de store generationer bliver ældre. Men stigningen i sundhedsudgifterne går videre end dét, og det er noget, der på længere sigt vil sige spar to til størrelsen på de langsigtede holdbarhedsproblemer, vi ellers taler om,« siger Hans Jørgen Whitta-Jacobsen.Befolkningens krav til sundhedssystemet stiger hvert år - og også mere end hvad aldersudviklingen kan forklare. Nye, dyre behandlingsformer og krav til nye sundhedsydelser har igennem de seneste 15 år givet en 'mervækst' på 0,4 procent om året, skønner vismændene.»Hvis dette stadigt stigende træk på sundhedsudgifterne fortsætter, kan det være en bombe under samfundsøkonomien,« siger overvismanden.Det stigende antal ældre skønnes at give et langsigtet hul i statskassen på ca. 16 mia. kr. om året. Det er dét hul, som vismændene og andre økonomer hele tiden har foreslået lukket ved at afskaffe efterlønnen og skære i dagpengene. Men hvis mervæksten i sundhedssektoren fortsætter med bare 0,3 pct. om året, vil hullet om føje årtier være langt større - op mod 54 mia. kr. om året, vurderer vismændene.Og de løsningsmuligheder, Hans Jørgen Whitta-Jacobsen remser op, er næppe populære hos mange politikere.»Men kan afmontere presset på sundhedsudgifterne med en meget hårdere prioritering - og dét har i hvert fald ikke vist sig muligt indtil nu. Man kan udpege andre offentlige udgifter, der skal reduceres. Man kan gennemføre endnu mere vidtgående strukturreformer. Eller også skal man være villig til at hæve skattetrykket,« siger han.»Så er der principielt set ikke andre muligheder tilbage - med mindre man er klar til en omfattende omlægning af det offentlige sundhedssystem til et system, som man kender fra USA«.Flere effektiviseringer var svaret fra regeringen, da vismændene i efteråret for første gang tog hul på de langsigtede sundhedsproblemer. Men selv hvis lægerne løber hurtigere, planlægningen bliver skarpere og apparaterne smartere, så kan effektiviseringer alene ikke løse den store udfordring, mener Hans Jørgen Whitta-Jacobsen.Og Kjeld Møller Pedersen, der er professor i sundhedsøkonomi på Syddansk Universitet, er enig.:»I de aftaler, der er i øjeblikket, skærer man allerede to procent hvert år, fordi man forventer en produktivitetsstigning. Det kan muligvis øges lidt, men der er en grænse,« siger Kjeld Møller Petersen.Hovedet i buskenHan mener, at det haster for politikerne at komme i gang med at gøre noget i forhold til de stigende sundhedsudgifter:»Det er en udfordring af format - og her er ikke tale om et skræmmebillede, men om problemstillinger, der allerede er på vej og kommer med større styrke«, siger han - og konstaterer, at politikerne mangler mod til at tage debatten.»Politisk vælger man ligesom strudsen at stikke hovedet i busken. Man håber, det går over, og det gør det bare ikke. Problemet er, at det er en prioriteringsdebat, som ingen rigtig er interesserede i at tage - hverken politikere, fagfolk eller befolkning,« siger han.For Bent Hansen, der er formand for de offentlige sygehusejere i Danske Regioner, er forventningspresset til sygehussektoren kun stigende.»Forventningerne presses jo aldrig ned i den politiske debat. Kun opad. Og samtidig kan vi jo behandle mere og mere,« siger han.På kort sigt vil Bent Hansen effektivisere arbejdsgange og behandlinger endnu mere - bl.a. ved at sygehusene investerer endnu mere i ny teknologi. Men der er også behov for at diskutere, hvad det offentlige sygehusvæsenet overhovedet skal tage sig af for skatteydernes penge, mener han.Forkerte prioriteringer»Det er vigtigt at få en diskussion, der tager udgangspunkt i det lægefaglige. For eksempel opererede man ikke tunge øjenlåg for ti år siden. Det gør vi i dag. Men spørgsmålet er, om sådanne prioriteringer er rigtige,« siger Bent Hansen.Ifølge Kjeld Møller Petersen bør den langsigtede debat om sundhedsudgifterne i gang hurtigst mulig:»Debatten er nødvendig, fordi den er med til at modne folk og dermed også skabe en problembevidsthed blandt befolkningen, de sundhedsprofessionelle og politikerne selv.«Også Bent Hansen efterlyser en mere langsigtet debat - men vil ikke selv lægge sig fast på løsninger.»Det er dog helt sikkert, at debatten skal tage udgangspunkt i, at den danske model med fri og lige adgang og lægefaglige prioriteter skal bevares,« siger han.
