Pensionskroner ruller ind i kapitalfonde
Kapitalfonde kritiseres af tillidsrepræsentanter og eksperter for at ødelægge arbejdspladser, og de er ifølge økonomiprofessor for farlige at investere i. Alligevel skyder danske pensionskasser milliarder af kroner i kapitalfonde, viser Ugebrevet A4's kortlægning


 Når de omdiskuterede kapitalfonde køber virksomheder, sker det i høj grad for lønmodtagernes penge. Alene i Danmark har pensionsselskaber ifølge en kortlægning foretaget af Ugebrevet A4 indskudt milliarder af kroner i kapitalfondene, og flere penge er på vej. 
Lønmodtagerne risikerer dermed via deres pensionsbidrag at understøtte fonde, der nedlægger deres egne arbejdspladser eller forværrer deres arbejdsforhold. Mange lønmodtagere arbejder i virksomheder, som de uden at vide det, faktisk selv har anbragt penge i. 
Tag for eksempel tusindvis af ansatte i rengørings- og servicekoncernen ISS. Deres pensionsbidrag bliver indbetalt til Pension-Danmark. 
Dette selskab har investeret i Goldman Sachs, der bestyrer adskillige kapitalfonde, hvoraf én er medejer af ISS. Dette er blot et ud af mange eksempler på, at lønmodtagernes pensionskroner havner i hænderne på selskaber, der administrerer kapitalfonde.
Ifølge A4's opgørelse har landets 10 største pensionsselskaber talrige investeringer i kapitalfonde, hvoraf en del kontrollerer virksomheder i Danmark. Eksempelvis har Danica Pension investeret i Apax, der er medejer af telekoncernen TDC. Og Industriens Pension har penge i Triton, der ejer Danmarks største installationsvirksomhed inden for byggeriet, Bravida. 
Medarbejderkritik
Pensionsselskabernes intense flirten med kapitalfonde møder skarp kritik fra medarbejderside. Jørgen Hansen, som er teletekniker i TDC, afdelingssekretær i Dansk Metal og medlem af bestyrelsen for KTAS's Pensionskasse, mener, at pensionskasserne bør være langt mere kritiske over for deres investeringer i kapitalfonde. 
"Pensionskasserne skal gøre mere ud af at tjekke kapitalfondene og ikke være så forblændede af afkast. Eksempelvis mener jeg, at danske pensionskasser burde holde sig væk fra selskaberne bag de fem kapitalfonde, der har købt TDC. De trækker penge ud af koncernen i stedet for at udvikle den. Deres akavede facon går ud over TDC- medarbejderne," siger Jørgen Hansen. 
Det er langt fra småpenge, pensionsselskaberne har skudt ind i kapitalfonde i forventning om et højere afkast end gennem aktier i traditionelle børsnoterede selskaber. 
Eksempelvis har PKA investeret omkring tre milliarder kroner i kapitalfonde og Industriens Pension i omegnen af to milliarder kroner. Og flere penge er på vej. PKA har planer om at øge investeringerne i kapitalfonde fra at udgøre omkring 3,9 procent af formuen nu til i 2010 at udgøre cirka 6,5 procent. 
PFA og PensionDanmark regner også med at skyde flere penge i kapitalfonde. Internationalt regner man med, at mellem en fjerdedel og en tredjedel af kapitalfondenes midler kommer fra pensionskasser. 
De mange milliarder lønmodtagerkroner i kapitalfonde hænger dårligt sammen med den kraftige kritik af fondene for at være grådige og kortsigtede, som blandt andre tidligere statsminister Poul Nyrup Rasmussen (S) har rejst. Han mener, at danske pensionskasser skal holde fingrene langt væk fra en række kapitalfonde og har tidligere sagt til A4: "Pensionskassernes indskud i kapitalfonde kan forringe Danmarks konkurrenceevne, fordi kapitalfondsejede virksomheder ofte skærer ned på langsigtet forskning og udvikling. Med andre ord: det, vi skal leve af fremover. Dertil kommer, at velfærdssamfundet undermineres, fordi kapitalfondsejede virksomheder betaler mindre i skat." 
Med til skeptikerne hører også analytiker Kristian Weise, der har skrevet en rapport om kapitalfonde for det globale LO, International Faglig Sammenslutning. 
"Pensionskasserne skal være meget påpasselige, hvis de vil skyde penge i kapitalfonde. Fondene er generelt aggressive investorer, som søger at få så meget som muligt ud af deres investeringer på kort tid. I mange tilfælde er deres praksis ikke i overensstemmelse med de værdier, som fagbevægelsen repræsenterer - eksempelvis medarbejderpleje og langtidsinvesteringer, " siger Kristian Weise. 
TDC må ikke forskrække 
En undersøgelse blandt tillidsrepræsentanter foretaget for Ugebrevet A4 viser, at når kapitalfonde køber virksomheder, forværrer de generelt arbejdsforholdene og får flere medarbejdere til at søge væk. 
Fondenes indvirkning på arbejdspladserne må lønmodtagernes repræsentanter i pensionskassernes bestyrelser være meget opmærksomme på, mener Kim Simonsen. 
Han repræsenterer HK i bestyrelsen for Kommunernes Pensionsforsikring, der administreres af Sampension. 
"A4's undersøgelse viser, hvor vigtigt det er, at vi får samlet mere viden om de her ting. Vi skal have fundet ud af, hvilke forhold ejerskabet har ansvaret for, og hvilke forhold der for eksempel skyldes udviklingen i branchen. For eksempel tror jeg, at TDC mere mærker branchens udvikling end de kapitalfonde, som ejer koncernen, " siger Kim Simonsen. 
Sampension har anbragt penge i kapitalfonden Permira, som er med i konsortiet bag opkøbet af TDC. Permira er blevet skarpt kritiseret af fagbevægelsen i Storbritannien for massevis af fyringer og dårlig medarbejderpleje. 
Det giver dog ikke Kim Simonsen dårlig nattesøvn på TDC-medarbejdernes vegne. "Udviklingen hos TDC gør ikke mig bekymret. Blandt andet fordi TDC overholder overenskomsterne, " siger Kim Simonsen. 
Han vil helst se på kapitalfondene enkeltvis frem for at "skyde" på hele branchen. 
"Kapital- og hedgefonde er mangehovedede uhyrer, hvoraf nogle er smukke, og andre arbejder på en dybt forargelig måde. Derfor skal de vurderes enkeltvis, men altid med den kritiske sans i behold. Eksempelvis stiller jeg mange og kritiske spørgsmål, når og hvis Sampension investerer i store amerikanske fonde som Blackstone og KKR," siger Kim Simonsen. 


