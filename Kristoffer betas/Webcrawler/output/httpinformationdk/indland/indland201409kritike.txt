Kritiker af lobbyisme bliver ny skatteminister

 Benny Engelbrecht er kendt for at være en af Helle Thorning-Schmidts (S) mest trofaste støtter. Men selv om han flere gange har været i spil til ministerposter, er han indtil nu blevet forbigået


 Det bliver den socialdemokratiske erhvervsordfører Benny Engelbrecht, der overtager posten som skatteminister. Det sker, efter at den radikale leder Margrethe Vestager er blevet udnævnt til ny EU-kommissær, og den hidtidige skatteminister, Morten Østergaard (R), har overtaget hendes økonomi- og indenrigsministerium.
Prisen for denne udnævnelse bliver altså, at Socialdemokraterne overtager skatteministeriet, som ellers har været på De Radikales hænder, siden SF forlod regeringen i slutningen af januar.
Benny Engelbrecht er kendt for at være en af Helle Thorning-Schmidts (S) mest trofaste støtter. Men selv om han flere gange har været i spil til ministerposter, er han indtil nu blevet forbigået.
Blandt 44-årige Benny Engelbrechts mærkesager er åbenhed og gennemsigtighed, og han er indædt modstander af lukket lobbyisme i dansk politik, skriver Berlingske.
Hans kamp for et lobbyregister har ført til, at Benny Engelbrecht sidste år valgte at oprette sit eget register og lægge sin kalender til frit skue. Til gengæld placerede hans skarpe kritik af politikernes lobbyarbejde ham i skudlinjen oven på Waterfront-sagen, da det kom frem, at også han havde givet oplysninger til det omstridte PR-bureau, skriver Berlingske.
Benny Engelbrecht er født på Amager og har kun folkeskolen som uddannelse. Til gengæld har han haft en lang karriere i erhvervslivet, bl.a. som journalist.
Benny Engelbrecht bliver den femte skatteminister siden valget i 2011  og det har mandag givet anledning til kritik fra flere sider.
Blandt andet sagde Tim Knudsen, professor emeritus ved Institut for Statskundskab ved Københavns Universitet, at det er problematisk, at der har været i alt otte forskellige skatteministre på bare fire år. Det sætter deres spor og gør det svært at få ryddet op i et skatteministerium, der har været gennem store strukturændringer og fortsat er præget af en række møgsager.
Ud over de fem skift under Thorning-Schmidt var der under VK-regeringen frem til efteråret 2011 tre skatteministre.
»At sidstnævnte fik så kort tid, skyldes valget. Flere af de seneste skift på skatteministerposten skyldes interne forhold i SF, som er uden for statsminister Helle Thorning-Schmidts (S) indflydelse. Så man kan ikke sige, at der er nogen enkel og gennemgående forklaring på, at Skatteministeriet er blevet et rigtigt svingdørsministerium,« siger Tim Knudsen.
»Men det får konsekvenser. Der har været mange sager på skatteområdet såsom ejendomsvurderinger og problemer med at indkassere skattegæld. Det er svært at få ryddet op, når der på et meget kompliceret og lovtungt område som Skat hele tiden kommer nye ministre, der skal ind i sagerne. Og når vedkommende så er kommet det, så kommer der en ny minister,« siger han.
Østergaards og Engelbrechts to ministerskift bliver ifølge meldinger de eneste, statsministeren foretager, når hun tirsdag tager til Amalienborg kl. 11.30. Sidst Socialdemokraterne havde en skatteminister, hed han Frode Sørensen. Det er 13 år siden.

