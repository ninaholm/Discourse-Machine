Grønne organisationer føler sig til grin i Miljøøkonomisk Råd
Vismændene i Det Miljøøkonomiske Råd tager fejl angående klima- og energipolitikken og lytter aldrig til indsigelser fra de grønne medlemmer af rådet, lyder kritikken fra de grønne organisationer. Overvismand har ingen kommentarer


 
	Inden Det Miljøøkonomiske Råds formandsskab, de økonomiske vismænd, i dag offentliggør den seneste rapport om klima- og energipolitikken, kritiserer en række af rådets såkaldte grønne medlemmer nu vismændene for at drage problematiske konklusioner og for aldrig at ville lytte til rådsmedlemmernes indvendinger.

	»Set med mine briller er det svært at se, at samfundet får value for the money,« siger miljøfaglig chef i Verdensnaturfonden og medlem af Det Miljøøkonomiske Råd John Nordbo.

LÆS: Kras kritik af klimaøkonomer for at tænke for traditionelt

	Ifølge dele af den seneste rapport, som Jyllands-Posten har offentliggjort før tid, anbefaler vismændene i år et stop for udbredelsen af den vedvarende energi. De danske klimaambitioner er nemlig blevet så høje, at de forringer konkurrenceevnen, beskæftigelsen og velstanden.

	Den beslutning kritiseres af Verdensnaturfonden, som i en ny undersøgelse, Klimasynspunkterne i Det Miljøøkonomiske Råds rapporter 2008-2013, konkluderer, at vismændenes »teoretiske tilgang fører til en række uheldige anbefalinger, hvis man ønsker, at der skal ske markante teknologifremskridt og effektiviseringer, som i den sidste ende kan føre til reduktion i drivhusgasudledningen«.

	I Det Miljøøkonomiske Råd sidder ud over de fire vismænd eller formænd 16 medlemmer, der repræsenterer arbejdsmarkedets parter, erhvervsorganisationer, miljøorganisationer samt regeringen. Rådet mødes en gang om året, hvor medlemmerne diskuterer formandsskabets rapport.

	Diskussioner fører ikke til noget

	Christian Ege, formand for Det Økologiske Råd og repræsentant for Forbrugerrådet i Det Miljøøkonomiske Råd, har dog aldrig oplevet, at diskussionerne har ført til noget.

	»Vi oplever, vismændene ikke tager indvendinger til sig, selv om de har været bredt funderet i rådet og sagligt velbegrundede,« fortæller Christian Ege.

	Medlem af Det Miljøøkonomiske Råd og præsident for Danmarks Naturfredningsforening Ella Maria Bisschop-Larsen er enig i kritikken:

	»Vi har selvfølgelig snakket om, hvorvidt det overhovedet giver nogen mening for os at sidde med. Men jeg ser hellere, at sammensætningen af vismændene ændres, end at rådssammensætningen ændres. Det er der, problemet ligger.«

	Overvismand Hans Jørgen Whitta-Jacobsen har ikke ønsket at kommentere kritikken inden dagens møde.

