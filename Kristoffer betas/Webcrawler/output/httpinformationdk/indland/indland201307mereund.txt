Mere undervisning, mindre forberedelse – god forretning?
Resultatet bliver timetalsbureaukrati og måske mindre forberedelsestid, siger rektorernes leder og erhvervslærernes formand, der begge er imod nye retningslinjer, som opfordrer gymnasier og erhvervsskoler til at give en såkaldt resultatløn til rektorer og direktører, der øger lærernes undervisningstid
En biologitime på Marie Kruses Skole – Gymnasiet. Ifølge Børne- og Undervisningsministeriets nye plan skal bl.a. gymnasielærere bruge mere tid på undervisning, og rektorerne bliver belønnet, hvis det lykkes. Det kommer til at koste på forberedelsen – og dermed kvaliteten, advarer kritikere.


 
	Børne- og Undervisningsministeriet lægger ikke skjul på, hvad baggrunden er for de nye retningslinjer til de såkaldte resultatkontrakter for rektorer og direktører på gymnasier og erhvervsskoler:

	» ... ministeriet ønsker at inspirere til at bestyrelserne bruger resultatkontrakten til drage nytte af, at aftalebindingerne på lærernes arbejdstid er væk,« skriver ministeriet i regelsættet, der blev offentliggjort i sidste uge.

	De nye regler giver bestyrelser på blandt andet gymnasier og tekniske skoler mulighed for at give den øverste leder mellem 40.000 og 80.000 kroner i bonus afhængig af antallet af elever på skolen.

	Bonussen kan gives, hvis lederen dels arbejder for, at »lærerne anvender en større del af deres arbejdstid sammen med eleverne ved undervisning eller andre læringsaktiviteter«, og dels mindsker frafaldet på skolen.

	Det har også tidligere været muligt at give en generel lønbonus, men de nye regler kommer efter og hænger sammen med seneste overenskomst for lærerne på gymnasier og erhvervsskoler, hvor lærernes oprindelige arbejdstidsregler er blevet ændret.

	Per Hansen, der er afdelingschef i ministeriet, siger, at de nye retningslinjer blot er en »justering« af de rammer, som bestyrelserne har i forvejen.

	»Det er meget naturligt set i lyset af, at der er kommet nye overenskomster, som er meget anderledes end de tidligere,« siger han og peger på, at det er frivilligt, om skolerne bruger resultatkontrakterne til at øge lærernes undervisningstid.

	Ringere undervisningskvalitet

	Uddannelsesforbundet, der er fagforening for lærere på erhvervsskoler, er kritiske over for reglerne. Formand Hanne Pontoppidan mener, at det lyder som en opfordring til at bruge mere tid på at undervise og mindre tid på at forberede undervisningen.

	»Er det tilfældet, får man en ringere kvalitet i undervisningen. Set i vores optik skulle man tage at overlade det til ledelsen lokalt at vurdere sammen med medarbejderne, hvordan man får tilrettelagt den bedste kvalitet i undervisningen og får det bedste arbejdsmiljø. Det får man ikke på denne måde,« siger hun.

	Reglerne er et udtryk for, at »man med alle midler forsøger at billiggøre den offentlige sektor uden hensyn til, hvad det må få af kvalitative konsekvenser,« mener hun.

	Ib Haahr er formand for Danske Erhvervsskoler – Bestyrelserne, der dækker de skolebestyrelser, som kan udstede bonusser til lederne på erhvervsskolerne.

	Han ser positivt på reglerne og som en videreførelse af den nye overenskomst.

	»Dagsordenen er, at vi skal have en produktivitetsforbedring og en effektivisering. Det ligger i overenskomsten, at der skal være et større ledelsesrum, og at det er ledelsen, der skal styre butikken fremadrettet,« siger han.

	De økonomiske incitamenter vil kunne hjælpe ledere på skolerne med at leve op til de mål, mener han, selv om han også erkender, at det »formentlig« betyder mindre forberedelsestid for lærerne.

	»Ånden i overenskomsten er, at man ikke automatisk skal have forberedelsestid, men at den er aftalt og sat i relation til arbejdets karakter,« siger han og understreger, at det ikke er et mål for ham, at lærerne får mindre forberedelsestid.

	Bureaukrati ad bagvejen

	Hos gymnasierne er formanden for rektorforeningen, Jens Boe Nielsen, overhovedet ikke begejstret for forslaget, selv om det potentielt kan komme hans medlemmer til gode i form af en lønbonus.

	»Vi har kæmpet en brav kamp for at komme af med en gammeldags overenskomst, hvor man i dén grad skulle tælle timer,« siger han.

	Men med opfordringen til en lønbonus for at øge lærernes undervisningstid, bliver det resultat potentielt sat tilbage, fordi det vil kræve, at lærerne præcist registrerer, hvornår og hvordan de tilbringer deres arbejdstid, mener Jens Boe Nielsen.

	»Det genindfører ad bagvejen det håbløse tællesystem, som vi lige er sluppet af med. Det er en fuldstændig tåbelig bureaukratisk forøgelse.«

	Samtidig bliver det vanskeligt og besværligt at opgøre, hvad der er egentlig undervisningstid, når der er mange former og måder, som lærerne kan bruge tid med eleverne på, siger Jens Boe Nielsen, der nævner individuel vejledning af eleverne og skriftlig onlineundervisning som eksempler.

	Men de praktiske tælle-problemer er ubegrundede, siger afdelingschef Per Hansen fra ministeriet.

	»Der er ikke stillet eksakte krav i retningslinjerne om, hvordan bestyrelsen og den lokale rektor skal finde ud af, om et konkret mål er nået eller ej. Det bestemmer man selv lokalt,« siger han og tilføjer, at det er en fordel at kunne opgøre i tal, om man har nået et mål eller ej.

	»Men det er der ikke noget krav om, og jeg tror, at man lokalt ville kunne gøre det uden at lave nye optællinger. Lige nu sker der jo en skemalægning, og det tror jeg da også, at der i fremtiden vil være. Vi er jo ikke nået til det skemaløse gymnasium endnu,« siger han.

	Virksomhed, ikke institution

	Gymnasieelevernes organisation, DGS, vil gerne have, at lærerne tilbringer mere tid med eleverne og mindsker frafald, men helst ikke med de midler, som ministeriet opfordrer til, siger formand Phillip Dimsits Lerer.

	Han mener, at de incitamentsstrukturer, som ministeriet foreslår, ødelægger den måde, som man styrer gymnasierne på »fordi de kommer til at virke mere som en virksomhed end en offentlig institution.«

	Og det bør ikke være penge, der driver en god rektor, siger han:

	»Det bør foregå ud fra devisen om, at man som rektor ønsker at skabe en god gymnasieskole. Ikke ud fra devisen om, at man ønsker en bonus på 80.000 kroner.«

	Det har ikke været muligt at få en kommentar fra børne- og undervisningsminister Christine Antorini (S) eller gymnasielærernes formand, Gorm Leschly, da begge holder ferie.

	 

