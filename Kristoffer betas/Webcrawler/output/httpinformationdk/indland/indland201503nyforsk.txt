Ny forskning: Mentorordning får ikke folk i job eller uddannelse
Mentorstøtte skal hjælpe udsatte borgere i uddannelse eller beskæftigelse, men har ifølge en ny undersøgelse fra SFI ingen eller måske ligefrem negativ effekt


 Mentorordningen er et centralt element i dansk beskæftigelsespolitik, men nu viser en såkaldt effektanalyse af ordningen, at den ikke bidrager til at få folk i arbejde eller uddannelse, sådan som det ellers er meningen.
Det Nationale Forskningscenter for Velfærd (SFI) har undersøgt ordningen ved at foretage en registerbaseret sammenligning af en indsatsgruppe, der har modtaget mentorstøtte, med en kontrolgruppe, der ikke har. Fælles for de to grupper er, at de overvejende er socialt udsatte og står uden ordinært arbejde og uddannelse.
»Mentorordningen har stort set ingen effekt, når man sammenligner de to grupper. Støtte fra en mentor hjælper ikke folk til at få et arbejde eller starte på en uddannelse inden for det første halvandet år,« siger Anders Bruun Jonassen, der er en af forskerne bag rapporten.
Han understreger samtidig, at den udeblevne effekt skal ses i lyset af, at de pågældende borgere tilhører en udsat gruppe.
Effektmålingen viser ligefrem en lille tendens til, at mentorstøtten mindsker sandsynligheden for, at de mentorstøttede borgere kommer i ordinær beskæftigelse eller uddannelse, med henholdsvis en og to procentpoint.
Anders Bruun Jonassen understreger imidlertid, at der er en vis usikkerhed forbundet med konklusionen om en ligefrem negativ effekt af mentorordningen, eftersom visse forskelle mellem indsatsgruppen og kontrolgruppen ikke kan udelukkes.
»Herudover kan det ikke udelukkes, at mentorstøtten har en gavnlig effekt på andre forhold end dem, vi måler – eller på længere sigt,« siger han.
Venstre ønsker redegørelse
Siden 2003 har det været muligt at anvende mentorer i beskæftigelsesindsatsen, som med kontanthjælpsreformen fra 2014 blev målrettet de mest udsatte borgere.
Mentorordningen skal ifølge lovgivningen »fremme, at personer kan opnå eller fastholde aktiviteter, tilbud, ordinær uddannelse, ansættelse i fleksjob eller ordinær ansættelse«.
Venstres arbejdsmarkedsordfører, Hans Andersen, finder SFI’s konklusioner »meget bekymrende«.
»Jeg vil bede ministeren redegøre for årsagerne til, at resultatet af en mere målrettet indsats de seneste år ikke er bedre,« siger han.
Beskæftigelsesminister Henrik Dam Kristensen (S) skriver i en mail til Information, at mentorstøtte skal bruges »målrettet«.
Ministeren henviser desuden til, at mentorstøtte ifølge en undersøgelse fra Styrelsen for Arbejdsmarked og Rekruttering under Beskæftigelsesministeriet, har en positiv effekt på omtrent fire procentpoint i forhold til at få unge i uddannelse.

