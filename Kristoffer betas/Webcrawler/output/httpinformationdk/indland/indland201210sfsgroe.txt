SF’s grønne fløj overlever endnu et valgnederlag
I SF spøger de med, at Annette Vilhelmsen var sikker på at vinde formandsvalget. Steen Gade anbefalede nemlig modkandidaten – og han har altid stået på det tabende hold. Alligevel står Steen Gade og de ’grønne’ ikke til at tabe indflydelse, selv om de endnu engang tabte


 Der var stadig kun smil, latter og løftede vinglas overalt, da SF’s klima- og energiordfører, Steen Gade, torsdag fejrede sit 25 års jubilæum ved en reception på Christianborg. Begge formandskandidater, Annette Vilhelmsen og Astrid Krag, var mødt op. Og ligeså den afgående formand, Villy Søvndal, som i sin tale fremhævede, at Steen Gade ikke blot altid har været »vældig meget optaget« af det grønne:
»Steen, jeg sætter ufattelig stor pris på dig – som politisk kollega, som ven, og som en af dem, der har trukket et rigtig sejt læs i det her parti. Som en af dem, der indeholder de mange menneskelig egenskaber, der gør, at du også om 25 år vil være en af dem, som har fantastisk mange venner i politik«.
Alligevel har SF’s formandsvalg i første omgang efterladt den 67-årige Steen Gade uden ret mange politiske venner i partiet.
Det var nemlig ikke kun Villy Søvndal, den nu forhenværende skatteminister Thor Möger Pedersen og sundhedsminister Astrid Krag, der fejlbedømte SF’s medlemmer. Det samme gjorde SF’s såkaldte grønne fløj omkring Steen Gade, miljøminister Ida Auken og handelsminister Pia Olsen Dyhr. Alle støttede de Astrid Krag. Og alle tabte de.
Altid på taberens hold
Mens Annette Vilhelmsen har ofret Thor Möger Pedersen til fordel for Holger K. Nielsen, har den nye partiformand foreløbig fredet kredsen omkring Steen Gade, som også omfatter Gades ægtefælle, SF’s landssekretær Turid Leirvoll, der også støttede Astrid Krag.
I sin sejrstale på SF’s konvent talte Annette Vilhelmsen om, at der skal være ét SF – og ikke et grønt, fodformet eller Kansas-klædt parti. Og derfor har den nye partiformand fordelt SF’s seks ministerposter med to til de grønne (Ida Auken og Pia Olsen Dyhr), to til arbejderisterne (Astrid Krag og Villy Søvndal) – og to til folkesocialisterne (Holger K. Nielsen og sig selv).
Og ikke nok med det. Oven i Steen Gades nuværende ordførerskaber er han udset til at overtage Holger K. Nielsen plads i Folketingets præsidium. Det på trods af, at Steen Gade hurtigt meldte ud, at han støttede Astrid Krag og efterfølgende beskrev Annette Vilhelmsens projekt som »usikkert«.
Men som de spøger med i SF: Når Steen Gade støttede Astrid Krag, var Annette Vilhelmsen sikker på at vinde, da Steen Gade altid har støttet taberen i SFs formandsvalg.
Første gang var i 1991, da Steen Gade selv stillede op mod Holger K. Nielsen i kampen om at afløse Gert Petersen som formand for SF. I kampen om, hvorvidt SF skulle bevare sin socialistiske målsætning og arbejde for at ændre ejendomsforholdene eller nærme sig de grønne partier, der i de år opstod i flere vesteuropæiske lande, vandt »røde Holger« over »grønne Steen«.
Anden gang var, da Steen Gade vendte tilbage til Folketinget efter valget i 2005, efter at have været direktør i Miljøstyrelsen. Dengang støttede Steen Gade – og resterne af hans gamle fløj inklusiv Turid Leirvoll–Pia Olsen Dyhr i hendes forsøg på at slå Villy Søvndal i kampen om at efterfølge Holger K. Nielsen som partiformand.
Tilbage blandt Steen Gades oprindelige støtter fra formandsvalget i 1991 er kun EU-parlamentarikeren Margrete Auken, mens hans egen stjerne i SF har været dalende de senere år.
Et omvendt isbjerg
»Lægprædikanten fra Vestjylland«, som Steen Gade også kaldes, opnåede da også kun genvalg i 2011 på grund af SFs’ valgmatematik. Kristen Touborg fik faktisk flere personlige stemmer i Vestjyllands Storkreds, men Steen Gade fik alligevel mandatet på grund af flere listestemmer.
Men Steen Gade og den grønne fløj nyder godt af, at SF har bevæget sig gennem det politiske landskab, så Gades fløj er gået fra at være partiets højrefløj eller såkaldte fornyere til nu at være midterfløjen. Derfor beskrives den grønne fløjs indflydelse i SF i dag som et omvendt isbjerg: Oven over vandet ser man Steen Gade, Ida Auken og Pia Olsen Dyhr, men under vandet mangler de faktisk støtte blandt medlemmerne.

