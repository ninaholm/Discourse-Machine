’Vi skal væk fra psykiatrien’
Foreningen af Transkønnede i Danmark vil have juridisk kønsskifte gjort lovligt i Danmark, så transkønnede ikke længere skal listes som psykisk syge


 Står du op, eller sidder du ned, når du tisser? Hører du stemmer, når du åbner for fjernsynet?«
Det er nogle af de spørgsmål, som transkønnede stilles på Sexologisk Klinik, når de skal diagnosticeres. De spørgsmål støder Irene Haffner også på i sit arbejde for transkønnedes rettigheder.Hun er født som mand, men har i tre år levet som kvinde. Og som talskvinde for Foreningen af Transkønnede i Danmark (FATID) arbejder Irene Haffner på at gøre op med det faktum, at retten til at leve som transkønnet betinges af en psykisk diagnose som transseksuel.
»Hvis man søger om at skifte til et modsatkønnet fornavn, får man en psykiatrisk anmærkning. Denne anmærkning kan pludselig dukke op senere i livet, hvis man f.eks. skal tegne en forsikring. Så står der påtegnet en psykiatrisk diagnose, og det følger én hele livet. Det synes jeg absolut er krænkende,« siger Irene Haffner.
Hun har ikke fået lov til at skifte fornavn officielt og med et cpr-nummer, der slutter på et ulige num-mer, støder hun ofte på forvirring, fordi hun fysisk fremstår som en kvinde.
»Jeg har levet som Irene i tre år på fuld tid og føler det fuldstændig absurd, at jeg ikke kan få rettigheder som Irene,« siger hun og påpeger, at der i Danmark mangler en kønsskiftelov.
Støtte, ikke diagnose
»Vi skal simpelthen have skrevet ned, hvordan de transkønnede i Danmark skal behandles. Og vi vil gerne være fri for de ydmygende konsultationer hos psykiaterne, så vi kan komme væk fra sundhedsvæsnets officielle liste over sygdomme,« siger hun.
Frem for at det som i dag er Sexologisk Klinik, der diagnosticerer transkønnede, kunne der være nogle få centre rundt om i landet, som vejleder og støtter trans-personerne, mener Irene Haffner.
»Her kunne der være adgang til en læge, en psykolog og en socialrådgiver samt to uvildige trans-kønnede, og forudsætningen for at blive anerkendt juridisk som transkønnet kunne være, at man har levet i det modsatte køn i mindst et år.«
– Men så kommer der jo fortsat en psykologisk vurdering indover?
»Vi er nødt til at sikre os, at folk ikke er alvorligt psykisk syge, hvilket en psykolog kan vurdere, men derudover har mange brug for kompetent støtte. Men sygeliggørelsen og diagnosticeringen af transkønnede skal væk.«

