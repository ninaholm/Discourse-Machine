'Vi har ikke fokuseret på den problematik'
Selv om medicinal-industrien bidrager med 88 procent af budgettet for den europæiske patientforening (EPF), der støtter et lovforslag, der åbner for direkte markedsføring af medicin til forbrugerne, mener EPF ikke, at de varetager industriens interesser


 - Hvis initiativ var EPF oprindeligt?
»Europa-Kommissionen havde brug for en fælleseuropæisk repræsentant for patienter, og derfor bad de patientforeningerne organisere sig i en fælles stemme,« siger Roxana Radulescu, der er seniorrådgiver for European Patients' Forum. »Det er meget normalt i Bruxelles, at interesseorganisationer repræsenterer forskellige samfundsgrupper, f.eks hjemløse eller homoseksuelle i Kommissionens lovgivningsarbejde.«
- Hvorfor bidrager Kommissionen så kun med 12 procent af jeres indtægter?
»Vi tilhører ikke Kommissionen, vi er opstået på baggrund af et behov, og kommissionens støtte bevilges til specifikke projekter. Vi prøver at få et tættere samarbejde med politikerne, så vi kan øge støtten derfra, men det er en proces, der tager tid.«
- 88 procent kommer fra 'andre institutioner'. Hvem er de?
red.»Ja, i 2008 har vi ni sponsorer, som kan se i vores  årsbudget ... de støtter vores arbejde med donationer.  Vi har brug for mangfoldig støtte, hvilket betyder, at det skal komme forskellige  steder fra, f.eks. regeringer, Kommissionen eller organisationer ... (Pfizer, Novartis, AstraZeneca, PhRMA,  GlaxoSmithKline, Den europæiske sammenslutning  af farmaceutiske engros- firmaer (GIRP), GE Healthcare, Sammenslutningen af Farmaceutforeninger og Industri (EFPIA) og medicinalvirksomheden MSD, ).
- Hvad får industrien til gengæld for deres støtte?
»Virksomhedernes støtte er ubetinget, dvs. vi skal ikke ud og lave projekter, der får et bestemt resultat for virksomheden ... vi har et åbent samarbejde, f.eks. med analyser af det politiske arbejde. De får informationer om vores arbejde med Parlamentet og Kommissionen og de politiske emner, vi diskuterer der.«
Patientens interesse?
- EPF støttede et direktiv, der tillader medicinalindustrien at markedsføre recept-medicin direkte til forbrugerne. Hvorfor?
»Vi støttede det, men understregede, at det er vigtigt, at informationen kommer fra forskellige kilder, og vi udtrykte vores skuffelse over, at direktivet udelukkende fokuserer på industriens rolle... direktivet er desuden uklart i forhold til, hvad der er information, og hvad der er reklame.«
- I skriver i et høringssvar til Kommissionen, at forslaget vil 'styrke den enkelte patient til at håndtere sin sygdom mere effektivt'. Hvordan er det i patienters interesse, at medicinalindustrien overtager lægernes rolle?
»Det er i patientens interesse at få yderligere informationer om lægemidler end det, der ligger i pakken, eller lægen har tid til at give, så patienten forstår sin sygdom og effekten af den medicin, de tager.«
- Er der ikke en interesse-konflikt i, at I støtter et lovforslag, der sender salg af medicin i vejret, mens I bliver økonomisk støttet af samme industri?
»Sagen er, at vi taler om receptmedicin, så det er stadig lægens beslutning.«
- Vil patienter ikke presse deres læge, hvis de har modtaget information om to eller tre særlige præparater?
»Vi har ikke diskuteret konsekvenserne...«
- Men I støtter det som repræsentant for patienterne?
»Vi har ikke fokuseret på den problematik ... men det er jo stadig lægens beslutning, selv om patienter får større viden om medicin, som de så kan dele med deres læge.... medicin er et spørgsmål om tillid mellem patient og læge.«
- Industrien yder 88 procent af jeres indtægter, kan du forstå, hvis jeg som patient i Europa tvivler på, om I repræsenterer mig, når I støtter sådan et forslag?
»Nej, fordi vi reklamerer eksempelvis ikke for produkter eller virksomheder, og det arbejde, vi laver, er åbent, ligesom vi har et kodeks for samarbejdet med industrien. Så det forstår jeg ikke.«

