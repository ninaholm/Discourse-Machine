Duellen: 'Forbud er et ytringsfriheds-problem'
Hizb ut-Tahrir er en lovlig forening og et forbud mod at  forsamle sig er at  tilbyde dem martyrrollen, mener Jacob Mchangama, der er en del af netværket  Fri Debat


 - Skal Hizb ut-Tahrir have lov til forsamle sig i en offentlig bygning efter deres udmelding om modstandskamp mod Danmark i Afghanistan?
»Det er meget svært at vurdere, om deres udtalelser er ulovlige. Det kræver en mere tilbundsgående undersøgelser, men umiddelbart er der ikke tale om en direkte og konkret opfordring til vold. Derfor skal man selvfølgelig overholde sin aftale med Hizb ut-Tahrir. Det politiske liv skal ikke gå ind og lægge pres på Det Kongelige Bibliotek for at ophæve aftalen,« siger Jacob Mchangama.
- Er det ikke politikernes ansvar at undgå disse hadske udtalelser i offentligt rum?
»Nej, enten må de blande sig udenom eller tage helt fat. Kulturministeren siger, at Diamanten bør genoverveje - og signalerer herved, at han tager afstand, men han siger, det ikke direkte - og det, synes jeg, er billigt sluppet.«
- Billigt sluppet for hvad?
»Fordi han undgår at sige, at man skal forbyde dem at holde mødet, samtidig med at han signalerer, at Diamanten selv skal nå frem til beslutningen. Det er en gratis omgang for Per Stig Møller (K). Og så er det et ytringsfrihedsproblem, hvor man derudover er med til at bekræfte Hizb ut-Tahrir i en martyrrolle, hvor det onde Vesten er hyklerisk og dob-beltmoralsk.«
- Så regeringen gør sig selv en bjørnetjeneste ved at blande sig?
»Ja, det mener jeg. Alle historiske eksempler på sådanne forbud og indblandinger giver de anklagede vind i sejlene. Det er klart, at hvis foreningen direkte går ind og støtter Taleban, som kan udvikle sig til en direkte fare mod danske soldater, så må man skride ind, men det må man gå ud fra, at PET har styr på, hvis det er tilfældet,« siger Jacob Mchangama.
Læs Rasmus Jarlovs svar  her


