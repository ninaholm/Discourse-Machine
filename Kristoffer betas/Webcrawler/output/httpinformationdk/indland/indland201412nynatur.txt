Ny naturfond kritiseres for at være lukket
Det er problematisk, at Den Danske Naturfond undtages fra de normale klagemuligheder for afslag på aktindsigt, mener offentlighedsrådgiver Oluf Jørgensen. Folketinget vedtog i fredags oprettelsen af fonden, der med en startkapital på 875 millioner, skal etablere nye danske naturområder
Den Danske Naturfond bliver undtaget fra de normale klagemuligheder, som miljøoplysningsloven og offentlighedsloven giver, fremgår det af af lovteksten.


 Den Danske Naturfond, der blev vedtaget af Folketinget fredag, skal selv stå for at behandle afslag på aktindsigter, og det er stærkt kritisabelt, mener jurist og offentlighedrådgiver Oluf Jørgensen.
»Naturfonden bliver en vigtig aktør på naturområdet i Danmark, og der vil givetvis komme stor offentlig interesse for fondens dispositioner. Det er en meget dårlig idé at overlade til Naturfonden selv at afgøre, om dispositioner skal hemmeligholdes,« siger han.
Naturfonden, der finansieres af både statslige og private midler, skal være politisk uafhængig, selvom bestyrelsen kan udpeges af miljøministeren.
Fonden etableres derfor som en privat erhvervsdrivende fond. Naturfonden er dog omfattet af miljøoplysningsloven, der giver mulighed for aktindsigt, og fonden omfattes tillige af offentlighedsloven.
Naturfonden bliver dog undtaget fra de normale klagemuligheder, som miljøoplysningsloven og offentlighedsloven giver, fremgår det af af lovteksten.
Oluf Jørgensen mener, det er en overtrædelse af Aarhus-konventionen at fjerne den adgang til prøvelse, der ellers ville være ved Natur- og Miljøklagenævnet.
Det afviser specialkonsulent Søren Stig Andersen fra Miljøstyrelsen og henviser til, at det vil være muligt at indbringe fondens afgørelser for domstolene som et civilt søgsmål.
Men et civilt søgsmål udgør ikke en hurtig, gratis eller billig adgang til prøvelse, som Aarhus-konventionen kræver, mener Oluf Jørgensen.
Folketinget gør desuden Naturfonden en bjørnetjeneste ved at fjerne klageadgangen, mener han:
»Den manglende klageadgang vil med stor sandsynlighed give grobund for mistillid til fondens dispositioner.«
Aktindsigt kan ødelægge arbejdet
Miljøjournalist og debattør Kjeld Hansen, der de seneste 40 år har dækket miljøspørgsmål og skrevet en række bøger om Danmarks natur, har omvendt fuld forståelse for, at mulighederne for aktindsigt er begrænsede:
»Med de småpenge, staten skyder i, kan man ikke kræve, at de samme regler for aktindsigt skal gælde for fonden,« siger Kjeld Hansen.
Han frygter desuden, at fondens arbejde vil blive obstrueret, hvis den ikke selv kan styre, hvem der får aktindsigt:
»Det vil ødelægge fondens arbejde fuldstændig, hvis det er sådan, at alle og enhver kan komme og søge aktindsigt. For så vil der være syv millioner bønder, der hele tiden vil begære aktindsigt i hvad som helst,« siger han og peger på, at forhandlinger om opkøb af jord, som er fondens primære virke, nødvendigvis må foregå i fortrolighed.
Bjarne Nigaard, der som adm. direktør for Bæredygtigt Landbrug, som repræsenterer en del af de danske bønder, finder det principielt betænkeligt, at der ikke er nogen uafhængig klagemulighed.
Han er dog ikke videre bekymret for fondens virke, så længe den ikke har mulighed for ekspropriation. Selve fonden er en underlig hybrid, der giver en falsk illusion om åbenhed, mener han:
»Man må tone rent flag. Enten er der tale om en privatarbejdende fond. Punktum. Eller også er der tale om en offentlig fond, hvor reglerne må følge de offentligretslige spilleregler.«

