'SF er ikke gået på kompromis i kampen mod ulighed'
Enhedslisten stiller tingene op på en 'falsk måde', når partiet kalder SF's politik for uligheds-skabende, siger Ole Sohn. Han mener ikke, at SF er gået på kompromis med noget  i kampen mod ulighed
De klassiske modsætningsforhold mellem arbejdere og virksomhedsledere er anderledes i dag. For vi og lønmodtagerne har en interesse i at skabe grønne arbejdspladser - og de ser en interesse i at tjene penge på det, siger SF's gruppeformand   Ole Sohn.


 »Nu skal du skrive noget ordentligt - ellers kommer jeg efter dig«.
Udgangsreplikken fra SF's gruppeformand, Ole Sohn, er langt mere jovialt sagt, end den ser ud på skrift.
Men helt for sjov er den ikke. Han plejer kun at bruge den, når han ved, at hans ord vil blive vejet på en guldvægt.
Og en alt for skæv vægt synes han selv, at SF's politik er blevet vejet på i den seneste tid. I sidste uge kritiserede Enhedslistens Johanne Schmidt-Nielsen kraftigt, at S og SF - hvis de ellers får held til at få danskerne til at arbejde en time ekstra om ugen - ikke agter at hæve overførselsindkomsterne tilsvarende. Dét vil forøge uligheden mellem dem i og uden for arbejdsmarkedet - og at mindske ulighed er »hjerteblod« for Enhedslisten, erklærede hun.
Men Ole Sohn kalder det en »falsk måde at stille det op på«.
»Den eneste måde, Enhedslisten kan argumentere sådan på, er at kalde det et problem, at folk får et arbejde eller arbejder mere - for så øges den matematiske ulighed,« siger han og henviser til det økonomiske opsving.
»Da kunne man ikke finde en ærlig håndværker, der arbejdede under 40 timer om ugen. I den periode, hvor der altså virkelig blev knaldet til den, der blev uligheden altså øget i Enhedslistens optik,« siger han.
Mere dynamik
- Så din pointe er, at en stigende ulighed, målt rent matematisk, godt kan være udtryk for mere vækst og dynamik i samfundet?
»Ja. Eller man kan sige modsat: At hvis man går fra højkonjunktur til lavkonjunktur, så øges ligheden, fordi der er flere, der bliver arbejdsløse«.
- Var det ikke netop den pointe omkring denne kunstige måde at sætte lighed og ulighed op på, som SF i sin tid ville have afsat Eva Kjer Hansen (V) som socialminister for at fremføre?
»Det er to forskellige ting. Vi vil også mindske uligheden - eller snarere fattigdommen. Det er ikke godt for et samfund, at der er for stor forskel mellem høj og lav«.
Den målrettede bekæmpelse af fattigdom er i det hele taget det, som Ole Sohn helst vil tale om, når han bliver spurgt om, hvad han mener med lighed.
»Jeg har ikke noget imod, at folk tjener penge - og at nogen tjener mere end andre. Det gør, at de også bidrager noget mere til statskassen. Men det vigtige er, at vi ikke fratager folk muligheder - og det gør man, når man kaster mennesker ud i fattigdom,« siger han.
Med sig har han en udprintet oversigt over alle de ting, som S og SF foreslår til gavn for de fattigste i samfundet: 'Fattigdomsydelser' som starthjælp og kontanthjælpsloft vil de afskaffe, pensionister vil de give mere, SU'en vil de forbedre og en masse andre ting.
»Samtidig siger vi til millionærerne, at de kommer til at betale mere. Derfor er det en kunstig problemstilling at sige, at vi skaber mere ulighed,« siger han.
Kommer ikke fra himlen
- I SF's i øvrigt stadigt gældende principprogram fra 2003 er lighed eller ulighed nævnt 112 gange på 24 sider. Men i det senere 'reform-program' fra 2009 optræder ordene kun 28 gange på 12 sider. Altså kun halvdelen pr. side. Hvad skal vi lægge i det?
»Det er vel et udtryk for, at vi er blevet bedre til at skrive, så vi ikke gentager os selv hele tiden. Men vi er da mere fokuserede på at skabe vækst og dynamik i samfundet i dag. Det er vi«
- I det gamle principprogram gør I meget ud af en analyse af, at vi har et klassesamfund af kapitalejere, arbejdere, mellemklassen og småborgerskabet? Ser I stadig sådan på verden?
»Man kan sige, at hvor vi tidligere måske fokuserede på, at dem uden for arbejdsmarkedet har det godt, så siger vi nu også, at forudsætningen for dét er, at der er vækst og fremgang i samfundet. Pengene kommer ikke dumpende fra himlen,« siger Ole Sohn, der mener, at SF's politik vil være til gavn for både er de fattigste og lønmodtagerne i al almindelighed.
»De klassiske modsætningsforhold mellem arbejdere og virksomhedsledere er anderledes i dag. For vi og lønmodtagerne har en interesse i at skabe grønne arbejdspladser - og de ser en interesse i at tjene penge på det.«
Tilværelsen er dynamisk
- Så det er en alliance med dem, I tidligere kaldte kapitalejerne?
»Tilværelsen er jo dynamisk. Den forandrer sig - og det gør den uanset, om man står på sidelinjen eller er med i maskinrummet. Jeg tror, at man har størst mulighed for at påvirke disse forandringer, hvis man befinder sig i maskinrummet,« siger Ole Sohn med sin vante billede på, hvorfor SF er klar til at indgå kompromisser for at få regeringsmagt.
- Hvilke kompromisser i hele denne diskussion om lighed har SF været nødt til at tage for at gå i samarbejde med S?
»Jeg mener ikke, at vi har indgået nogle kompromisser. Jeg mener tværtimod, at vi har tilrettelagt en politik, hvor vi er snublende nær på at kunne fjerne ti års fattigdomsskabende ydelser. Dét er da en realisering af en drøm, SF har haft i årevis,« siger Ole Sohn.
Han kommer ikke selv ind på skattestoppet på boligskatten, som SF i en årrække har været stærke modstandere. Partiet mente - i hvert fald frem til 2009 - at skattestoppets fastfrysning af boligskatten langsomt udhuler statskassen og giver boligejerne små, skjulte skattelettelser år efter år. Men dén modstand opgav man, da man lagde skatteplanen 'Fair Forandring' sammen med Socialdemokraterne - også selv om Ole Sohn måske/måske ikke sagde noget andet på et møde for bankdirektører for nyligt.
- Hvad fik jer til at skifte mening?
»Vi har konstateret, at den realpolitiske virkelighed ændrede sig, da boligboblen brast. Mange er blevet klemt økonomisk og mange - især unge familier - er teknisk insolvente. Derfor har vi valgt en anden måde at få pengene ind på, så vi ikke rammer familier med dårlig økonomi, men dem med de højeste indtægter.«
Et klart valgløfte
- Betyder det, at I vil se anderledes på det, når boligmarkedet vender?
»Nej. Vi har givet noget så gammeldags som et valgløfte. Vi hæver skatten med 18 mia. især for folk, der er millionærer, der indbetaler mere end 100.000 i pension eller spekulerer meget i aktier. Til gengæld er vi også i stand til at sige, at boligskatten rører vi ikke ved.«
- Men skattestoppets skjulte skattelettelse får alle dem, der bor til leje, jo ikke glæde af?
»Nej. Dem, der bor til leje, de skulle gerne have glæde af, at en ny regering opgiver nedskæringslinjen og skaber nogle nye arbejdspladser.«


