’Fagbevægelsen har brug for et kulturopgør af dimensioner’
Fokus skal i fagbevægelsen flyttes fra medlemstal til overenskomstdækning, mener professor Ove Kaj Pedersen, som forudser store kulturkampe i fremtiden for fagbevægelsen. Fusioner er nødvendige, hvis arbejdstagerne vil have en chance mod arbejdsgiverne, mener han
 Fagbevægelsen er nødt til at bevæge sig ind i ’arbejdskampens tredje fase’, mener professor Ove Kaj Pedersen


 Spørger man professor Ove Kaj Pedersen om fremtidsudsigterne for den danske fagbevægelse, får man en dyster analyse.
Erhvervsstrukturerne gør det sværere at organisere lønmodtagerne. Arbejdsgiverne har udkonkurreret fagbevægelsen på ressourcer. Den politiske legitimitet er dalende. Og værst af alt: Fagbevægelsen har overset en af nutidens største værdikampe: retten til at forsørge sig selv.
Men midt i al mismodet er der også håb for fagbevægelsen. For på ingen af de fire områder er kampen ifølge Ove Kaj Pedersen tabt.
»Det er en værdikamp. Vi er i gang med en revitalisering af den grundlæggende værdikamp. Fagbevægelsen burde gå direkte ind i den værdikamp. Den kunne sige, at den går ind for den enkeltes pligt til at forsørge sig selv og den enkeltes ret til at modtage offentlig forsørgelse, hvis vedkommende har brug for det‚« forklarer Ove Kaj Pedersen.
For at forstå værdikampen er man nødt til at gå tilbage til fagbevægelsens oprindelse i midten af 1800-tallet.
»Fagbevægelsen opstod i 1860’erne i kampen for selvforsørgelse. Alle, der arbejdede i fabrik, hus, hos bonden, på gården, var uden en fuldstændig arbejdsfrihed. De var tvunget til at arbejde. Der var en entydig arbejdspligt. Selve det at gå fra en entydig arbejdspligt til friheden til selv at lade sig ansætte på de betingelser, man selv underskriver gennem en kontrakt, var en af fagbevægelsens største kampe nogensinde. Det handlede om retten til at forsørge os selv og ikke at være underkastet en mester, en bonde, en ægtemand, der uden samtykke kunne tvinge en til at arbejde og på egne betingelser. Kampen for arbejdsfriheden kom aldrig til at stå som en frihedskamp, som ejendomsretten og næringsfriheden gjorde det i Danmark. Men kampen for den enkeltes ret til at råde frit over sin egen arbejdskraft er vel blandt de allervigtigste frigørelsesprocesser i moderne historie, og hvor de faglige organisationer gennem det kollektive overenskomstsystem har taget de største slagsmål og vundet den vigtigste sejr.«
»Vi er i gang med en betydelig værdikamp, som ingen rigtigt lægger mærke til. Det handler igen om selvforsørgelse versus offentlig forsørgelse. Et af fagbevægelsens traditionelle emner. Med alle ændringerne i dagpenge- og kontanthjælpssystemerne og det stigende pres for, at flere og flere skal være til rådighed for arbejdsmarkedet, er vi kommet tilbage til fortiden og til forsøget på at gøre flere selvforsørgende. Den udvikling, som Mette Frederiksen som tidligere beskæftigelsesminister søsatte med debatten om ret og pligt, har fagbevægelsen ikke opdaget – også selv om det historisk har været den vigtigste af alle. Overgangen fra velfærdsstat til konkurrencestat er aldrig blevet præsenteret som en værdikamp. Det er blot blevet præsenteret som politik. Fagbevægelsen kunne positionere sig stærkere i debatten, hvis den markerede, at det er en værdikamp. Vi ser jo, hvor stærkt udlændingepolitikken trænger igennem, fordi den bliver ekspliciteret som værdikamp,« mener Ove Kaj Pedersen.
Arbejdskampens tredje fase
Da kampen for muligheden for at forsørge sig selv blev vundet, valgte fagbevægelsen ifølge Ove Kaj Pedersen at kæmpe for velfærdsydelser og -service til alle og for at modtagelse af offentlig forsørgelse ikke førte til tab af rettigheder eller til social stigmatisering. Den kamp er nu også vundet, mener professoren. Derfor har fagbevægelsen brug for at træde ind i arbejdskampens tredje fase.
»Velfærdskampen har handlet om ydelser og service til alle uden retlige eller sociale konsekvenser. Nu skal man retorisk og mentalt skifte til en diskussion, som baserer sig på en kritik af ens egen succes. Det er sgu da en udfordring,« siger Ove Kaj Pedersen og uddyber:
»Der er nemlig tale om en faglig kamp, når der i dag er konflikter om dagpenge og kontanthjælp og om, hvem der skal stå til rådighed for arbejdsmarkedet. I de sidste små tyve år er der kommet en tættere og tættere sammenknytning mellem velfærdsydelser og overenskomsterne. Fagbevægelsen har kæmpet på to fronter, og begge kampe er vundet. Derfor må fagbevægelsen finde ud af, hvad det er for et syn på arbejde, den nu og i fremtiden vil lægge til grund for sin faglige kamp. Hvor går grænsen mellem den offentlige ydelse og den ydelse, som fagbevægelsen kan sikre gennem overenskomster? Det åbner for to forskellige samfundsmodeller for fagbevægelsen. Den ene model mere solidarisk end den anden. Den ene er den tyske model, hvor man splitter overenskomster og velfærdssystem, så de, der har et arbejde på en overenskomst, er sikret velfærdsydelser. Det betyder, at de, der ikke arbejder på overenskomst, bliver overladt til den offentlige service, hvor kvaliteten og omfang kan være radikalt forskelligt. Det er den todelte samfundsmodel. Den anden model handler om, at man tilstræber at kæmpe både for dem, der er på overenskomst, og dem, der ikke er. Det er den nordiske samfundsmodel. Fagbevægelsen er nødt til at træffe et valg, fordi erhvervsudviklingen tvinger den til det. Men desværre er der ikke noget, der tyder på, at fagbevægelsen er bevidst om det. Man har i hvert fald ikke talt om det udadtil som en grundlæggende kamp om fremtidens samfundsmodel. Diskussionen om ret og pligt til at arbejde er ikke kørt stort op.«
Fokus på overenskomstdækning
Det er ikke kun i den offentlige debat, at fagbevægelsen er udfordret. Medlemstallene er dalende, og det samme gælder for organisationsgraden. Den udvikling skyldes ifølge Ove Kaj Pedersen, at erhvervsstrukturerne udvikler sig i en ugunstig retning for fagbevægelsen.
Selv om industrien i Danmark vel nærmest aldrig har produceret så meget, som den gør nu, tabes arbejdspladser, fordi arbejdet kræver færre og færre ansatte, når robotter overtager arbejde. De arbejdspladser, der tabes, er ofte inden for områder, hvor fagbevægelsen traditionelt har haft de højeste organisationsgrader. I stedet skabes der arbejdspladser i servicesektoren, som fagbevægelsen ikke har tradition for eller erfaring med at organisere.
»Ansatte i servicesektoren er ofte andre typer end dem, der har arbejdet med industri eller landbrug. Det er ofte unge, det er kvinder, det er ufaglærte, det er studerende, det er udlændinge, og det er mange midlertidige stillinger, der er i servicesektoren. De grupper er notorisk svære at organisere. Der er ingen åbenlys interesse i at organisere sig blandt de grupper. Derfor må man forvente, at fagbevægelsens organisationsgrader vil være faldende de næste mange år, hvis man ikke formår at få organiseret flere i en sektor, der får flere job,« siger Ove Kaj Pedersen.
Det har også den konsekvens, at fagbevægelsen er nødt til at fjerne fokus fra ensidigt at være på medlemstal og organisationsgrad og i højere grad at fokusere på overenskomsterne på arbejdsmarkedet, mener Ove Kaj Pedersen.
»Det er i stigende grad vigtigt for fagforeningerne at have overenskomstretten og i stigende grad at lade overenskomsterne være dækkende for områder, hvor der ikke er overenskomstret, og hvor der heller ikke er nogen egentlig faglig organisering. Dækningsgraden af overenskomst er i stigende grad det, som fagbevægelsen skal lægge vægt på. Det skal sikre, at man ikke får lønkonkurrence eller konkurrence om arbejdsbetingelserne. Det kan sikre mod social dumping, og det ændrer kampen fra at organisere til overenskomstdækning.«
Kampen i regnearkene
Men det er ikke kun strukturerne på arbejdsmarkedet, der spænder ben for fremtidens fagbevægelse. Fagbevægelsen har også i sin egen struktur en række benspænd, som vanskeliggør dens omstilling til fremtiden, mener Ove Kaj Pedersen.
»Det giver fagbevægelsen store problemer, fordi den er så opsplittet, som tilfældet rent faktisk er. Arbejdsgiverne har fusioneret og er blevet store og ressourcestærke. Det gælder både Dansk Industri og Dansk Arbejdsgiverforening, men det gælder i nok så høj grad inden for det offentlige, hvor Finansministeriet sidder på de statslige arbejdspladser og via kontrollen over KL også har de kommunale arbejdspladser. Det er en voldsom centralisering hos arbejdsgiverne. Nok har fagbevægelsen gennemført fusioner de seneste år, men den er stadig stærkt fragmenteret sammenlignet med arbejdsgiverne. Det betyder, at arbejdsgiverne har store muligheder for at udkonkurrere fagbevægelsens mange fagforbund.«
Derfor forventer Ove Kaj Pedersen også, at vi i de kommende år vil opleve flere og flere fusioner blandt de enkelte fagforeninger, og han følger med interesse diskussionen om, hvorvidt de to hovedorganisationer – LO og FTF – skal fusioneres.
»Der er ofte en følelsesmæssig tilknytning til ens faglighed og fagforening. Derfor betyder fusionerne, at man sætter spørgsmålstegn ved den kultur og selvforståelse. Fagbevægelsen har brug for et kulturopgør af dimensioner, fordi man så kun er fælles om at være arbejdstagere.«
Foretager fagbevægelsen kulturopgøret, og lykkes det at bruge ressourcerne bedre, vil fagbevægelsen stå langt stærkere end i dag, vurderer Ove Kaj Pedersen.
»I dag regner Finansministeriet og Dansk Industri fagbevægelsen bagud. Der foregår en analytisk kamp, som fagbevægelsen slet ikke er med i. Og hvordan forklarer man medlemmerne, at de skal indbetale mange tusinde kroner om året til et regneapparat, der repræsenterer dem ved at være på forsiden af avisen med et regneark? Det kan være vanskeligt for det enkelte medlem af se relevansen af den regnearkskamp, men det er nødvendigt, hvis fagbevægelsen vil overleve og øge den politiske legitimitet, som den er nødt til at kæmpe for hele tiden.«

