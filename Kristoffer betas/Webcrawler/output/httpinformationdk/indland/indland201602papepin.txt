Pape til Pind: Sænk paraderne før snak om offentlighedslov
Justitsminister Søren Pind har her til morgen afsat 50 minutter til at mødes med de fem partier bag den ny offentlighedslov. Mens de tre små forligspartier, Radikale Venstre, SF og De Konservative, ønsker et opgør med lovens nye mørklægningsparagraffer, er V og S afvisende
De Konservatives Søren Pape Poulsen ønsker et opgør med to omstridte paragraffer i offentlighedsloven samt en fremrykning såvel som udvidelse af den evaluering af loven, som forligspartierne efter planen skal gennemføre i 2017.


 Formanden for det mindste parti på Christansborg, den konservative Søren Pape Poulsen, kan spille en nøglerolle, når justitsminister Søren Pind her til morgen mødes med de fem partier, der tilbage i 2013 blev enige om den nye offentlighedslov.
Alt efter hvor kritisk Søren Pape Poulsen som konservativ partiformand ønsker at træde op mod regeringen, er der nemlig efter valget i juni blevet flertal i folketingssalen mod de to omdiskuterede mørklægningsparagraffer, der blev sat ind i offentlighedsloven og dermed fik virkning fra januar 2014.
Dansk Folkeparti, Enhedslisten og Liberal Alliance og nyvalgte Alternativet er imod mørklægningsparagrafferne. Det samme er Radikale Venstre, SF og De Konservative også blevet i stigende grad. Tilbage til at forsvare offentlighedsloven står i dag kun Venstre og Socialdemokraterne, som med tilsammen 81 mandater ikke udgør et flertal.
Selv er Søren Pape Poulsen varsom med alt for bastante udmeldinger før dagens møde:
»Jeg håber, at regeringen kan se mulighederne i stedet for bare at være afvisende, og at den sænker paraderne, så vi kan få os en fornuftig snak om offentlighedsloven,« nøjes den konservative partiformand at sige.
Samtidig understreger han dog, at regeringen må forstå, at det ikke er et spørgsmål om, men derimod hvornår loven bliver ændret.
Pape ser frem til et opgør
Søren Pape Poulsen ønsker ifølge eget udsagn et »opgør« med to omstridte paragraffer i loven, nemlig § 24, der kan mørklægge dokumenter, der kan tænkes at indgå i betjening af ministeren, og § 27, nr. 2, hvorefter dokumenter, der udveksles i en politisk proces mellem en minister og medlemmer af folketinget, også kan hemmeligholdes.
Information har for to uger siden offentliggjort en undersøgelse af ministeriernes brug af netop disse to paragraffer i løbet af offentlighedslovens første halvandet års levetid. Undersøgelsen viser bl.a., at § 24 har været anvendt i stor udstrækning, nemlig i 360 afgørelser, og at ministerierne kun i meget ringe omfang, nemlig i en femtedel af afgørelserne, så at sige har kompenseret for mørklægningen ved til gengæld at give såkaldt meroffentlighed.
Det fremgår også, at ministrene i gennemsnit er alt for længe om at svare på aktindsigter, nemlig syv uger og ikke de syv arbejdsdage, der er fristen i lovteksten, og endelig at det især er pressen, der bliver ramt af de to nye mørklægningsparagraffer.
Derudover ønsker Søren Pape Poulsen, at den evaluering af loven, som forligspartierne i 2013 pålagde Ombudsmanden at gennemføre i 2017, bliver såvel fremrykket som udvidet. Også den radikale Sofie Carsten Nielsen og SF’eren Lisbeth Bech Poulsen er tilbageholdende med meget klare udmeldinger før mødet med Søren Pind.
»Vi kommer ikke med brask og bram. Vi håber, at vi kan samarbejde om at få lavet om på de ting, som er gale ved loven,« siger Sofie Carsten Nielsen.
– Men I har vel nogle mindstekrav?
»Ja, og de handler om, hvorvidt vi har skruet det rigtigt sammen. Vi ønsker ikke at mørklægge den politiske proces i Danmark, det var i hvert fald ikke vores intention. Men det ser ud til at være blevet resultatet, og det skal vi have ændret på.«
Lisbeth Bech Poulsen vil ikke konkludere noget på forhånd:
»Jeg håber, at mødet kan munde ud i, at man kigger på loven. Jeg håber, at Søren Pind kan se, bl.a. på baggrund af den undersøgelse, Information for nylig har lagt frem, at offentlighedsloven bliver brugt til at lægge låg på den politiske proces, og det ønsker vi ikke,« siger Lisbeth Bech Poulsen.
Nødvendigt at opsige forliget?
På baggrund af Informations undersøgelse har Søren Pind ganske bemærkelsesværdigt erkendt, at embedsmændene i hans eget ministerium er for langsomme til at svare på aktindsigter.
»Justitsministeriet har allerede påbegyndt overvejelser om, hvad der skal gøres for at få forbedret sagsbehandlingstiderne. Det er ved at blive sat i værk, for det er helt klart, at der skal ske væsentlige forbedringer,« har Søren Pind således skrevet i et svar til Retsudvalget.
Da de fem partier i 2013 indgik forlig om den nye offentlighedslov, blev partierne enige om en politisk aftale, der giver vetoret til hvert enkelt parti mod selv den mindste ændring af lovteksten. Det betyder, at hvis Søren Pind og Socialdemokraterne på dagens møde er helt afvisende over for at komme kritikerne i møde, vil det være nødvendigt for de tre små forligspartier at opsige forliget. Efter den parlamentariske tradition vil det i givet fald først have gyldighed efter næste folketingsvalg.
At opsige forliget kan således »blive en mulighed«, erkender Søren Pape Poulsen og tilføjer:
»Hvis regeringen og Socialdemokraterne er kloge, behøver det dog ikke at komme så langt.«
Nyt lovforslag på vej
Få timer efter mødet i Justitsministeriet her til morgen vil formanden for Folketinget oplæse et lovforslag, som netop fremsættes i dag.
Bag lovforslaget står Enhedslisten, Dansk Folkeparti og Alternativet, og forslaget går i al sin enkelhed ud på at ophæve de to omstridte mørklægningsparagraffer. Desuden vil lovforslaget ophæve endnu en kritiseret paragraf i den ny offentlighedslov, nemlig § 22, der undtager alle kalendere, som ministre og embedsmænd fører i embeds medfør, fra aktindsigt.
»Det er helt essentielt for et demokratisk samfund, at befolkningen og pressen har mulighed for at kontrollere de valgte politikere, så magtmisbrug undgåes og tilliden mellem befolkning og magthaver bevares,« lyder det i bemærkningerne til lovforslaget.
Bemærkningerne henviser desuden til, at det forud for vedtagelsen af den nye offentlighedslov tilbage i 2013 ikke var muligt for daværende justitsminister Morten Bødskov (S) at fremkomme med et eneste eksempel på, at de tidligere gældende regler havde givet anledning til problemer. Til gengæld har senest Informations undersøgelse ifølge bemærkningerne dokumenteret, at ministerbetjeningsreglen ikke anvendes »restriktivt, som det ellers ifølge aftalepartierne var forudsat. Løftet om forbedringer er altså ikke blevet overholdt.«
Lovforslaget har indbygget den lovtekniske finesse, at det – hvis forslaget bliver vedtaget i løbet af foråret – først træder i kraft tre måneder efter næste folketingsvalg. På den måde håber forslagsstillerne på, at også de tre små utilfredse forligspartier bag offentlighedsloven vil bakke forslaget op.
»De tre partier kan stemme for lovforslaget uden derved at bryde det politiske forlig,« siger Pernille Skipper (EL).
Hun håber, at resultatet af morgenens møde bliver enighed i forligskredsen om at ændre loven og afskaffe i hvert fald § 24 og § 27, nr. 2.
»Men der er forskel på håb og forventning. Søren Pind har jo udtalt, at han ikke ser noget behov for at ændre loven, så måske får de tre partier ikke meget andet end en kop kaffe ud af dagens møde,« tilføjer Pernille Skipper, der som minimum forestiller sig en fremrykning af den allerede planlagte evaluering.
»En fremrykning vil trods alt være et lille fremskridt, fordi vi hurtigere kan komme frem til det punkt, hvor vi laver loven om. Lige nu bliver evalueringen, som først er planlagt at finde sted til næste år, brugt til at gemme sig bag. Så jo hurtigere den kommer, jo bedre,« siger EL’s retsordfører.
Peter Skaarup (DF) håber, at de tre små forligspartier på mødet med Søren Pind »vil sætte sig igennem over for de forenede regeringspartier«, og at de »slår fast, at de omdiskuterede paragraffer bliver ændret«.
Som minimum forventer også Peter Skaarup en fremrykning.
»Og det vil give os et godt grundlag for at ændre loven. Dansk Folkeparti ser meget gerne et bredt forlig i Folketinget, der bliver enige om, at den nuværende situation ikke er holdbar.«
I den forbindelse ser han det som en åbning, at Søren Pind som omtalt for nylig selv har erkendt, at Justitsministeriets svartider i aktindsigter ikke er tilfredsstillende.
»Det er et skridt på vejen, at ministeren kan se, at alt ikke er rosenrødt. Det er trods alt et fremskridt i forhold til, da Morten Bødskov var justitsminister. Nu kan selv Justitsministeriet se, at ting, som de havde lovet skulle blive bedre, ikke er blevet bedre,« siger Peter Skaarup.
Justitsminister Søren Pind har ikke ønsket at udtale sig til Information forud for morgenens møde. Heller ikke Socialdemokraternes retsordfører har villet sige noget, men Trine Bramsen har dog sendt en kortfattet mail til Information:
»Socialdemokraterne drøfter forligsstof på møderne med forligspartierne. Ikke i pressen. Men jeg kan afsløre, at vi ikke har tradition for at bryde forlig.«

