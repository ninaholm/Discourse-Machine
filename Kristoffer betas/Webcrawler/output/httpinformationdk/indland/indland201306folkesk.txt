Folkeskolereform på plads: Aftale sender elever længere tid i skole
Regeringen, Venstre og Dansk Folkeparti har indgået en aftale om folkeskolen. Flere timer i dansk og matematik, idræt hver dag og engelsk fra 1. klasse
 
	Undervisningsminister Christine Antorini (S) valgte at lave aftalen uden de Konservative, som i går valgte at forlade forhandlingerne. Foto: Scanpix


 
	Eleverne i folkeskolen kan se frem til en længere skoledag med flere timer i dansk og matematik. Engelsk fra 1. klasse, tysk/fransk fra 5. klasse og en times idræt hver dag bliver også en del af fremtidens skole.

	»Vi har en aftale, og det er en meget ambitiøs aftale. Eleverne kommer til at gå i en skole, som er endnu mere spændende,« siger undervisningsminister Christine Antorini (S), som efter flere måneders forhandlinger kunne præsentere aftalen fredag.

	Den er indgået mellem regeringen, Venstre og Dansk Folkeparti og betyder, at de yngste elever skal gå 30 timer i skole, mens de mellemste og ældste får henholdsvis 33 og 35 timer ugentligt.

	Men det er usikkert, om ændringerne træder i kraft, når klokken ringer ind efter sommerferien 2014, eller om eleverne skal vente, til der er blevet afholdt folketingsvalg i 2016.

	Det skyldes, at De Konservative torsdag forlod forhandlingerne, da partiet ikke vil acceptere lange skoledag med obligatorisk lektiecafé på alle klassetrin.

	Undervisningsministeren håber imidlertid, at partiet synes, at aftalen er så spændende, at de kommer tilbage.

	»Det er min opfordring til De Konservative. Prøv at kigge på det, det her vil give et markant løft af folkeskolen,« siger Antorini.

	De Konservative er ifølge Lars Barfoed enig i hovedparten af reformen, men et spørgsmål om, hvorvidt det skal være obligatorisk at deltage i lektiecafé på skolen blev skillepunktet.

	Især obligatorisk lektiecafé har været et stridspunkt, da De Konservative insisterede på, at lektiehjælpen skulle være frivillig. Og sådan er det blevet ifølge Venstres næstformand, Kristian Jensen.

	»Der er ikke obligatorisk lektiehjælp. Der er frihed til at lave lektier hjemme,« siger han.

	Til gengæld understreger han, at de elever, der allerede har styr på pensum, blot skal udfordres med andre ting, mens kammeraterne laver lektier.

	Han peger desuden på, at selvom De Konservative vælger at stå uden for folkeskolereformen, så er der nogle dispensationsmuligheder i folkeskoleloven, som gør, at man kan sætte nye tiltag i gang allerede fra 2014.

	Han håber blandt andet, at skolerne kan gå i gang med at tilbyde fremmedsprog på et tidligere tidspunkt, inden det fulde forlig træder i kraft.

	»Det vil være muligt for de kommuner og skoler, som gerne vil tyvstarte på den nye reform, at gøre det,« siger Kristian Jensen.

