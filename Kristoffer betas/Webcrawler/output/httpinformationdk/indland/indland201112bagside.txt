Bagsiden: Troels, skriv forbrydelsens historie!
Den forhenværende  V-skatteminister bør bruge sit genoptagne historiestudium til at specialisere sig inden for sin kompetence


 Hvor er det hensynsfuldt, at partiet Venstres topledelse har presset den tidligere skatteminister Troels Lund Poulsen bort fra Folketinget. I søndags forklarede politisk ordfører Ellen Thrane Nørby til Nyhedsbureauet Newspaq: »Vi forholder os til, at Troels Lund fra i morgen tager orlov for at færdiggøre sine studier.«
Pænt af Venstre at sørge for, at Troels Lund nu kan afslutte sine i 1996 indledte kandidatstudier i historie ved Københavns Universitet. Han bør kvittere for tilliden ved at specialisere sig inden for sin kompetence. Nærliggende, at han skriver specialet ’Den politiske forbrydelses danmarkshistorie’.
Lund Poulsen kunne indlede med mordet på Kong Erik Klipping i Finderup Lade i 1286. Og fremhæve, at den svigefulde kongevæbner Rane Jonsen, som udpegede, hvor i ladens hø Kong Erik gemte sig, og derved muliggjorde, at Kong Erik blev gennemboret af sværd og spyd, i virkeligheden var Danmarks første spindoktor.
Fiffig statsmand
Derfra er det naturligt at springe videre til Corfitz Ulfeldt. Denne fiffige statsmand, der via sit ægteskab med Leonora Christina var Christian IV’s svigersøn, forhandlede ved Brömsebro i 1645 en ydmygende fred på Danmarks vegne. Hvorpå Ulfeldt sammensvor sig med svenskerne, opildnede dem til igen at angribe Danmark, og han forhandlede på Sveriges vegne den for Danmark katastrofale fred i Roskilde 1658. Ulfeldt underskrev for Sverige, at Danmark afstod Skåne, Halland og Blekinge.
Troels Lund Poulsen kunne skabe betydelig opmærksomhed ved at fremhæve, at Corfitz Ulfeldt blot var en fremsynet mand, en datidens spindoktor, der med lige dele behændighed forstod at spille spillet for den, han for tiden var i tjeneste hos.
Lund Poulsen kunne i en fodnote anføre, at hans egen spindoktor, Peter Arnfeldt, faktisk har en fortid som spindoktor for Marianne Jelved (R). Hvorved Ulfeldt-traditionen er holdt i live.
Troels Lund Poulsen kunne dernæst føre sporet til Peter Adler Alberti, Venstres justitsminister, der i 1910 fik en dom på otte års tugthus. Alberti havde udnyttet sine politiske tillidshverv i bøndernes sparekasse og bøndernes smøreksportørforening til svindel for milliarder i vore dages kroner.
Alberti måtte til sidst skjule sine forbrydelser ved at sidde i sit ministerium efter lukketid og lave falske depoterklæringer ved hjælp af et legetøjstrykkeri. Hvor ydmygende for en minister! Alberti havde ikke haft nødigt at synke så dybt. Alberti skulle bare have haft en spindoktor til det grove. Kunne historikeren Troels Lund Poulsen fremhæve.

