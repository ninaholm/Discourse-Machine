DSB overtog aben — til halv pris
Statsbanerne fik 2,25 milliard kr. i prisnedslag på de fejlbehæftede IC4-tog i 2009. Til gengæld blev DSB  selv ansvarlig for deres driftsikkerhed
Efter adskillige års forsinkelse kørte de første IC4-tog på danske skinner i 2008. arkiv


 Hvorfor kyler DSB ikke bare de fejlbehæftede IC4-tog tilbage i hovedet på den italienske leverandør AnsaldoBreda? I går måtte DSB tage samtlige køreklare IC4-tog ud af drift på ubestemt tid. Årsag: Det viser sig, at IC4 har problemer med at bremse. I forvejen har togene vanskeligheder med motorer, døre, toiletter, ventilationssystemer, varme, sammenkobling og computere. Hvorfor opsiger DSB ikke købskontrakten og får sig nogle ordentlige tog fra en anden leverandør?
Svaret er: Den mulighed har DSB afskåret sig selv fra.
Som DSB’s programchef for IC4, Torben Kronstam, forleden oplyste til læserne af Nyhedsmagasinet Ingeniøren: »DSB indgik i 2009 et forlig, hvor vi populært sagt fik togene til halv pris mod selv at gøre dem færdige.« Om, hvad der var gået forud for dette forlig, forklarer IC4-programchef Kronstam: »DSB havde i årevis kæmpet med AnsaldoBreda om at opnå det niveau, som DSB havde kravspecificeret. Da DSB havde ’fået nok’, gav vi dem et ultimatum i 2008. I det krævede vi, at de inden for et år kunne præsentere et tog, der kunne sikkerhedsgodkendes, herunder til kørsel i tunnel samt levere 14 togsæt, der kunne indgå i landsdelstrafik.«
Det fik AnsaldoBreda til at tage sig sammen, siger Kronstam: »De nåede lige akkurat at få leveret ultimatumydelsen.«
Abe på discount
Til gengæld tog DSB selv aben på sig. Med Kronstams ord: »Med sikkerhedsgodkendelsen i hus gik DSB i forhandling med AnsaldoBreda om et forlig, der endte med, at DSB fik en discount på 2,25 milliarder kr. mod at overtage togsættene på det leverede konfigurationsniveau.«
Forud for forliget havde DSB ifølge Kronstam »identificeret 750 fejl og mangler ved de tog, vi havde modtaget tidligere i leveranceprocessen«. De fejl — og evt. nye — påtog DSB sig at udbedre.
Den daværende transportminister, Lars Barfoed (K), erklærede i maj 2009: »Det er tilfredsstillende, at DSB og AnsaldoBreda er nået frem til en løsning på den komplekse og alt for langtrukne IC4-sag. Den genforhandlede kontrakt indebærer, at passagererne nu langt om længe kan se frem til, at IC4 kommer til at køre i Danmark.« Lars Barfoed var dermed lige så optimistisk som den nuværend transportminister, Henrik Dam Kristensen, der for kun to uger siden på baggrund af en IC4-tilstandsrapport fra konsulentfirmaet Atkins erklærede:
»Jeg er tilfreds med, at vi nu har fået de eksterne eksperters ord for, at IC4-togene vil kunne bringes i anvendelse. Det er godt for passagerne, fordi vi i dag reelt ikke har noget alternativ til IC4.«
Læg mærke til den sidste sætning: »Ikke har noget reelt alternativ til IC4-togene«. Dermed vedgår den nye transportminister, at DSB ikke kan komme ud af aftalen.
Ikke en øre
Hvis DSB nu opsagde aftalen med AnsaldoBreda, ville den italienske virksomhed givetvis nægte at tilbagebetale noget af de to en halv milliard kroner, som virksomheden allerede har modtaget.
Ud over at føre en bekostelig retssag skulle DSB ud på markedet og finde nye tog til erstatning for IC4. Det ville koste milliarder. Plus at de nye tog skulle tilpasses danske forhold. Det ville tage år.
Et af problemerne for AnsaldoBreda har været, at virksomheden har erfaring med el-tog, men ikke med dieseltog. Når IC4 i år 2000 blev bestilt som dieseltog, skyldes det, at Nyrup-regeringen opgav at gennemføre en planlagt elektricificering af hele det overordnede danske jernbanenet. De radikale luftede i går som reaktion på IC4’s bremseproblemer at genoptage beslutningen om at elektricificere togdriften. Men de indrømmede, at den løsning ligger 15 år ude i fremtiden, og at Danmark indtil da hænger på IC4.
DSB har indtil nu modtaget 50 af de 83 bestilte IC4-sæt. Men hidtil er det største antal driftsklare togsæt på én dag kun 15. Resten har været til reparation eller tilpasning på DSB’s værksteder.
Konsulentrapporten fra Atkins påpeger, at det i bedste fald vil tage seks år, før IC4 kører som en nogenlunde driftssikker dansk togtype. DSB har allerede nu lejet sig ind på ekstra værkstedskapacitet til IC4 fem år frem i tiden. DSB’s tilpasning af IC4 vil koste op mod 800 millioner kr. — som DSB ikke har. Skatteborgere, vær klar ved lommerne.

