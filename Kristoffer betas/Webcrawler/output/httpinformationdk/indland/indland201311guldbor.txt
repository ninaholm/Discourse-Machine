Guldborgsund
I 2013 spiller lokallister sjældent den store rolle i kommunalpolitik. Men i Guldborgsund sidder en lokalliste på borgmesterposten, og listen ventes at have afgørende indflydelse på, hvem der skal være borgmester de kommende fire år


 
	Det kan ende i et rent politisk kaos i Guldborgsund Kommune efter den 19. november.

	Kommunen, der strækker sig over Lolland og Falster, har som en af de eneste kommuner i landet en borgmester fra en lokalliste.

	I dag bærer John Brædder fra Guldborgsund-listen borgmesterkæden med opbakning fra de borgerlige partier. Men den kæde vil Venstres spidskandidat, Flemming Jantsen, gerne overtage. Det kan ende i en kamp, som til sidst fører til, at Dansk Folkeparti får sin første borgmesterpost. Finansordfører René Christensen, er nemlig klar til at skifte Christiansborg ud med rådhuset i Nykøbing Falster. Han er i hvert fald udset til at få en nøglerolle på valgnatten.

	Hverken Socialdemokraterne eller SF forventes at have realistiske muligheder for at få borgmesterposten. I stedet vil de to partier forsøge at forhandle sig til så indflydelsesrige poster som muligt ved at pege på den borgerlige kandidat, der tilbyder dem mest.

	Det kan føre til et kompliceret spil om udvalgsformandsposter på valgnatten og i dagene efter.

