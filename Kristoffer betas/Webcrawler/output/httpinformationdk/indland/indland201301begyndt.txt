Det begyndte som en leg...
Sidste år blev en pædagogmedhjælper mistænkt for seksuelt overgreb. Selv om han en måned senere blev renset, efterlod det den mistænkte og alle medarbejderne i institutionen hårdt mærkede. Information har talt med en leder om, hvad der sker, når en medarbejder fejlagtigt mistænkes


 Når først mistanken om seksuelt overgreb spredes blandt forældrene, bliver det nærved umuligt at tilbagevise den. Så vil det for altid lyde, at pædagogmedhjælperen Rasmus gramsede på en dreng, også selv om det intet har med sandheden at gøre.Sådan siger Susanne, der er områdeleder for en række institutioner i en større dansk by. Det er årsagen til, at lederen ikke vil have hverken sin eller den mistænktes sande identitet frem og heller ikke navnet på institutionen eller den by, hvor det hele fandt sted.
»Den knægt har været nok igennem,« siger hun om den unge pædagogmedarbejder i 20’erne.
Af samme grund sikrede hun, at ingen af de andre forældre i institutionen fik kendskab til den verserende sag. Hverken da den stod på eller efterfølgende, da politiet fuldstændigthavde renset medarbejderen for mistanke.
»Havde han været skyldig, skulle de naturligvis informeres, men nu ville det have skabt unødvendigt hysteri. At holde den viden fra forældrene er så vigtigt, hvis medarbejderen skal komme ud på den anden side.«
En undersøgelse fra Aarhus Universitet har vist, at flere end seks ud af 10 daginstitutioner har regler, der skal forebygge sager om pædofili og uberettigede anklager mod pædagogerne. Det har Susannes institution også.
»Det gør vores medarbejdere tryggere, og jeg er af den overbevisning, at det også hjælper børnene til at lære, at kroppen er deres egen.«
Retningslinjerne går blandt andet på, at pædagoger ikke må tage et barn på skødet, og at man ikke lukker døren, når man eksempelvis skifter ble på et barn.
Sagen mod Rasmus begyndte med en leg. Nogle børnehaveklassedrenge tonsede rundt og af og til rørte de hinanden i skridtet som en del af legen. En leg, institutionen havde forsøgt at bremse, fordi den hurtigt kunne resultere i, at nogen ville føle sig krænket. En seksårig dreng fortalte samme aften sin mor, at han var blevet rørt i skridtet uden på tøjet. Moren blev bekymret og ville vide, om der havde været voksne involveret i legen. Senere er det blevet bekræftet igennem politiafhøringen af barn, mor, medarbejder og ledere, at der ikke var voksne involveret, og at pædagogmedhjælperen Rasmus ikke havde været til stede, da børnene legede.
Men den aften havde moren spurgt sønnen direkte ind til en bestemt medarbejder i barnets gruppe, spurgt om Rasmus havde rørt sønnen i skridtet. Og det havde barnet sagt ja til. Næste dag, da lederen Susanne fik besked om, at Rasmus var blevet mistænkt for seksuelt overgreb, havde moren til barnet allerede kontaktet socialforvaltning, familierådgiver og andre instanser.
Bange for selvskade
»Jeg var rådvild og chokeret og fik at vide af min forvaltning, at jeg skulle sende medarbejderen hjem uden begrundelse.«
Susanne stillede sig ud på gaden for at vente på, at Rasmus mødte. Sammen gik de en tur,hun gav ham et nummer på krisehjælp og spurgte, om hun skulle kontakte hans mor for ham. Men hun fortalte ikke, hvorfor hun sendte ham hjem.
»Jeg kunne kun sige, at vi kontakter dig. Jeg var så nervøs for, hvordan det ville påvirke ham, for han var forvirret og bange.«
Et par dage efter at drengens mor politianmeldte hændelsen, fik Rasmus at vide, hvad han var mistænkt for. Drengen var tilbage i institutionen, mens Rasmus stadig var forment adgang til sit arbejde. Nu begyndte Susanne for alvor at bekymre sig:
»Jeg var faktisk bange for, om han kunne finde på at skade sig selv.«
Ledelsen besluttede at underrette alle institutionens medarbejdere. Indtil da havde de blot fået besked om, at Rasmus var sygemeldt. Meddelelsen tog hårdt på medarbejderne, ogde havde brug for at støtte ham. Politiet havde nægtet al kontakt, da en håndfuld af de ansatte ligesom barnet, moren, ledere og Susanne skulle afhøres i sagen. De sendte ham en buket blomster: »Han skulle vide, at vi ikke dømte ham, før noget var afgjort.«
Især én mandlig medarbejder blev påvirket af anklagen mod sin kollega. Han opfattede det som tilfældigt og følte sig udsat. I alt endte fire af institutionens medarbejdere til psykolog under forløbet.
En arbejdsgruppe bestående af en afhører fra politiet, en børnesagkyndig og en forsvarer for den potentielt sigtede havde en måned senere gennemført afhøringerne, og det stod klart, at hverken Rasmus eller andre af de voksne havde været involveret i hændelsen. Drengen havde klart svaret nej, ligesom institutionens optegnelser viste, at Rasmus slet ikke var til stede.
Glasruder og manderegler
Rasmus vendte tilbage på arbejde efter halvanden måned. Han havde været vred og fortvivlet, men var tilfreds med, at alle hans kolleger nu var forsikret om hans uskyld. I det første stykke tid bad han om ingen kontakt at have med drengen.
»Det turde han ikke, og det forstod vi godt.«
Men Rasmus havde det skidt. Efter et par uger med sporadisk fravær gav Susanne ham en uges ferie med beskeden:»Det viser sig desværre at være en potentiel arbejdsskade at blive mistænkt, derfor skal du også komme tilbage snart og være her helt.«
I dag er Rasmus tilbage og har fået tilbudt psykologhjælp. Det er ikke den eneste konsekvens af den fejlagtige mistanke. Efterfølgende har institutionen endnu engang fået fastslået sine regler:
»Børn må eksempelvis ikke sidde overskrævs på skødet. Det er endnu vigtigere nu. De ansatte er jo meget bange for, at de kan ende i samme situation.«
Samtidigt har institutionen fået monteret glasdøre og vinduer mellem rummene.
 
Susanne og Rasmus er opdigtede navne. Redaktionen er bekendt med deres rigtige navne.
 

