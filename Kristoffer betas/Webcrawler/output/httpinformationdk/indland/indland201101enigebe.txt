Selv om alle er enige, behøver det ikke være sandt ...
Det hjælper ikke på statsunderskuddet at fjerne efterlønnen, mener økonomiprofessor Jesper Jespersen. Dermed sår han tvivl om den centrale 'sandhed' i økonomidebatten: At vi snart mangler arbejdskraft og kan skaffe den ved at fjerne efterlønnen


 Det er pinedød nødvendigt, at vi afskaffer efterlønnen - helst i går - så vi kan få råd til velfærdssamfundet. Sådan mener de økonomiske eksperter. Eller i hvert fald dem, vi hører mest til. Men det er en sandhed, man godt kan sætte spørgsmålstegn ved - også selv om man er professor i økonomi.
Selv om 'efterlønsafskafferne' fylder mest i debatten, er der nemlig stor uenighed mellem de økonomiske eksperter, påpeger Jesper Jespersen, økonomiprofessor ved RUC. Han tilhører efter eget udsagn selv en markant anderledes 'gruppering' af eksperter end dem, der dominerer den offentlige debat. Og det betyder, at han når nogle markant anderledes konklusioner end eksempelvis Finansministeriets regnedrenge og vismændene i De Økonomiske Råd. Såsom at det stort set ikke vil hjælpe på statsunderskuddet at afskaffe efterlønnen, sådan som vismændene - og nu også statsministeren - så  brændende ønsker sig.
»Uenigheden består først og fremmest i, at vi benytter forskelligt analytisk grundlag. Vi har forskellige modeller eller krystalkugler, som vi kigger i. Og den krystalkugle, som kaldes DREAM-modellen, har den på mange måder bizarre egenskab, at der altid er job til rådighed - hvilket vil sige, at beskæftigelsen alene er bestemt af, hvor mange der udbyder deres arbejdskraft, eller hvor mange der populært sagt gider eller ønsker at arbejde. Det er den model, som blev benyttet af Velfærdskommissionen og siden hen Arbejdsmarkedskommissionen, og som Vismændene også bruger, når de kigger længere frem i tiden.«
- Men hvad er problemet ved at antage, at beskæftigelsen følger udbuddet af arbejdskraft?
»At det ikke svarer til virkeligheden. I næsten alle de år, hvor vi har haft arbejdsløshedsstatistik, har vi kunnet konstatere, at der har været en større eller mindre grad af ufrivillig arbejdsløshed - altså af folk, som gerne ville arbejde, men ikke kunne få lov. Derfor er det en bizar, urealistisk forestilling.«
- Men vi hører jo hele tiden, at vi på langt sigt vil mangle arbejdskraft. Passer det så heller ikke?
»Det er formentlig også en myte, idet at den reduktion af arbejdsstyrken, som vil finde sted inden for de næste 10 år, er på knap tre procent - og det er endda vismændenes beregninger. Det er altså små 100.000, som arbejdsstyrken bliver reduceret med - og dér skal vi ikke glemme, at arbejdsløsheden i øjeblikket ligger omkring 180.000.«
Produktivitet
- Men kan man uden videre sige, at fordi vi har 180.000 arbejdsløse nu, er det ikke et problem, at arbejdsstyrken falder med 80-100.000? Hvad nu hvis man mister 80.000 kvalificerede medarbejdere og skal erstatte dem med nogen, som måske er mindre dygtige?
»Jeg siger ikke, det er problemfrit - men det er i min optik ikke et dominerende problem, som vil skabe mangel på arbejdskraft. Selv med en bevarelse af efterlønnen er det svært at få øje på områder, hvor der vil være mangel på arbejdskraft - også fordi vi har stigende produktivitet: Husk på, at det private erhvervsliv ved en given produktion traditionelt overflødiggør 40.000 medarbejdere om året gennem produktivitetsstigninger. Vi kender det fra landbruget, som gennem årtier har smidt folk ud, og industrien beskæftiger også færre og færre folk. Bare det at undgå, at arbejdsløsheden stiger, er et problem, når man befinder sig i så svag en konjunktur, som vi gør i øjeblikket - og som vi formentlig vil gøre de næste ti år.«
- Men hvis ikke effekten af en efterlønsreform er sådan, som DREAM-modellen forudsiger, hvordan er den så?
»Der er en overhængende fare for, at det at gøre noget ved efterlønnen i en situation med høj arbejdsløshed stort set ikke har nogen virkning på det offentlige budgetunderskud, fordi man i første omgang må give de tidligere efterlønnere andre sociale ydelser. I anden omgang kan det så være, man kan få reduceret nogle af de sociale ydelser ved at flytte folk over på kontanthjælp eller få dem til at trække sig helt ud af arbejdsstyrken. Men det er jo traditionel nedskæringspolitik, ligesom når man skærer i børnepengene eller kontanthjælpen - man har ikke fået flere i beskæftigelse, man har bare reduceret ydelserne.«
- Men du er jo med på, at det er fornuftigt ikke at blive ved med at have underskud på de offentlige budgetter. Og hvis ikke efterlønnen er et effektivt håndtag at skrue på, hvad skal man så gøre?
»Det er 10.000 kronersspørgsmålet. Men dér må man sige - og det her er næsten lige så godt som at række tungen ud af vinduet - at det bedste er at få sat gang i en varig vækst. Altså en vækst, som ikke er baseret på en boligboble, men som er af dén karakter, man jo faktisk så op gennem 90'erne, hvor væksten var båret af en investeringskonjunktur og en investeringstankegang. Men jeg vil nok også anbefale, at man lukker noget af hullet med en intelligent skattepolitik - der skal jo betales for velfærden. Og formentlig er der også brug for noget brugerbetaling, hvor det ikke giver for meget social slagside.«
- Du taler altså om et væld af instrumenter, herunder en 'investeringstankegang'. Hvad betyder det konkret?
»Et konkret eksempel ville være at lave en alliance med erhvervslivet og pensionskasserne om at omstille Danmark til vedvarende energi. Alle er enige om, at det er en god investering, men det skorter på penge. Man kan ikke hente dem over statsbudgettet, for så kommer man i karambolage med EU-reglerne, så det skal laves i samarbejde med pensionskasserne - sådan at man bruger noget af den private opsparing og laver nogle investeringsselskaber med en blanding af offentlig og privat ledelse, som fastlægger strukturerne. Og det gælder ikke kun inden for vedvarende energi: Hele jernbanenettet kunne med fordel renoveres, eller man kunne bygge en Kattegatbro.«

