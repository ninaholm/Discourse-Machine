Modstanden mod offentlighedslov vokser
Fra dagbladet Arbejderen til  Jyllands-Posten breder modstanden sig mod regeringens forslag til ny offentlighedslov - især den paragraf, der vil undtage ministerbetjening fra aktindsigt


 I morgen eftermiddag skal retsordførerne for Folketingets partier mødes i Justitsministeriet til teknisk gennemgang af regeringens lovforslag nr. 90, forslag til ny offentlighedslov.
I den uge, der er gået, siden justitsminister Lars Barfoed (K) fremlagde lovforslaget, er modstanden blevet mere artikuleret, især når det gælder lovforslagets paragraf 24. Det er den paragraf, der handler om ministerbetjening, og som i fremtiden vil gøre det så godt som umuligt f.eks. at få indsigt i dokumenter, der indgår i lovforberedende arbejde. Ikke bare oppositionspartierne, men også Liberal Alliance og Per Ørum (KD) har stillet sig kritisk over for mørklægningen af ministerbetjeningen. Det samme gælder et stigende antal redaktører.
»Der er flere kritisable forhold ved lovforslaget. Men størst grund til bekymring er der over lovens paragraf 24 om ministerbetjening,« skrev f.eks. Jyllands-Posten i forgårs på lederplads. Lederen har følgende konklusion: »Man må håbe, at flertallet bag lovforslaget ikke nøjes med at vakle, men falder helt.«
Enslydende toner kommer fra dagbladet Arbejderens redaktør, Birthe Sørensen: »Det er bekymrende, når det bliver vanskeligere at få aktindsigt.«
Også øverste chef for Berlingske-koncernen, Lisbeth Knudsen, har hen over weekenden skærpet sin kritik:
»Det gøres samtidig temmelig tåget, hvad der er definitionen på ministerbetjening«, anfører Knudsen på sin blog, inden hun konkluderer: »Den såkaldt moderne offentlighedslov emmer ikke af årgang 2010 og en folkelig forventning til øget åbenhed eller en tro på, at netop åbenheden giver mere demokrati, bedre lovgivning og bedre forvaltning, ikke dårligere.«
Et eller andet
På Århus Stiftstidende er chefredaktør Flemming Hvidtfeldt kritisk:
»Paragraf 24 er en indskrænkning i den ret, vi tidligere har haft. Længere er den ikke,« siger han og forklarer, hvorfor hans avis er modstander af 24'eren: »Det er vi, fordi af og til er der behov for at kigge ministre i kortene.«
Ekstra Bladets tidligere chefredaktør Bent Falbert kalder lovforslaget for »en ommer«, ikke mindst på grund af »den grimme paragraf« 24. »Mørket er ved at sænke sig over magthavernes kontorer i Danmark,« har Falbert proklameret i sin klumme i Ekstra Bladet.
Bjarke Møller, chefredaktør på mandag Morgen, mener, at paragraf 24 »reelt indfører en ny lukkethedsklausul« for korrespondancen mellem ministerier, departementer og styrelser. Ifølge Møller opstår flere og flere lovinitiativer i et samspil mellem ministerier, og »derfor har det vital betydning for offentligheden, at medierne også kan få indsigt i, hvordan ministrene rådgives og embedsmændene agerer,« siger han. Chefredaktør Anne Mette Svane fra dagbladet Politiken siger:
»Undtagelse af ministerbetjening vil føre til, at vi får langt sværere ved at kigge regeringen i kortene. Vi har foreløbig skrevet 15 forsider om hospitalssagen, hvor skriftlige dokumenter har været afgørende, så vi er imod paragraf 24.«
Chefredaktør Olav Skaaning Andersen fra B.T.:
»Der er gode ting ved den nye offentlighedslov, men det er et soleklart tilbageskridt for åbenhed i et demokratisk samfund, at aktindsigt i ministerbetjeningen er undtaget i forslaget.«
Den voksende kritik af paragraf 24 har bredt sig til Jurist- og Økonomforbundet, der traditionelt organiserer store dele af embedsværket. Formanden for de offentlige chefer i DJØF, Per Hansen, mener, at paragraf 24 »vil kunne bidrage til at skabe en helt unødvendig mistillid til det arbejde, der foregår i den offentlige forvaltning,« som han har udtalt til Berlingske Tidende. Hansen mener, at justitsminister Lars Barfoed bør præcisere, hvad der er ministerbetjening, og hvad der ikke er.

