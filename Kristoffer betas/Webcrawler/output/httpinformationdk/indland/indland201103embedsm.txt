Embedsmænd: Rønn gav ordre til ulovlig praksis
Igennem halvandet år har Birthe Rønn Hornbech (V) ifølge anonyme embedsmænd ignoreret klare henstillinger fra sit ministerium om at stoppe ulovlige afslag til statsløse. Rønn risikerer rigsretssag


 For første gang siden Information indledte afdækningen af Integrationsministeriets ulovlige afslag på statsborgerskab til statsløse unge, giver embedsmænd i ministeriet nu deres version af forløbet. Hvor integrationsminister Birthe Rønn Hornbech (V) gennem flere uger har bebrejdet sine ansatte, at de i strid med FN-konventionen om statsløshed har sagsbehandlet med »skyklapper på«, giver embedsmændene nu ministeren ansvaret for, at den ulovlige praksis ikke er blevet stoppet for længst.
»Det hele kunne have været undgået, hvis ministeren havde fulgt vores indstilling fra august 2008. I stedet vælger hun, at vi skal fortsætte med at give afslag,« siger en anonym embedsmand i Integrationsministeriet. Og den udlægning bakkes op af en anden anonym embedsmand i ministeriet.
Mens den ene af de to embedsmænd har haft adgang til centrale dokumenter i sagen, har den anden fået videreformidlet indholdet af dem mundtligt.
Samstemmende, men uafhængigt af hinanden forklarer de to kilder, at Birthe Rønn Hornbech allerede i august 2008 ignorerede sine embedsmænds klare fortolkning af FN-konventionen om statsløshed samt deres indstilling om at overholde konventionen. Ifølge kilderne gav ministeren endog sidst i januar 2009 sine embedsmænd direkte instruks om at fortsætte den konventionsstridige sagsbehandling, og samtidig valgte hun at tilbageholde en orientering til Folketinget om sagen. En orientering, der lå klar i hendes departement i januar 2009, men som Folketinget først fik oversendt et år senere.
Lyttede først tredje gang
Birthe Rønn har senere forklaret, at betydningen af FN-konventionen for de statsløse unge skulle udredes, før praksis kunne ændres. Men ifølge Informations kilder i Integrationsministeriet havde embedsmændene altså allerede i august 2008 gjort det klart for ministeren, hvad betydningen af konventionen var, ligesom de gjorde igen i januar 2009.
Først da embedsmændene i januar 2010 for tredje gang indstillede til, at ministeriet rettede ind efter FN-konventionen, besindede Birthe Rønn sig. Med halvandet års forsinkelse orienterede hun Folketinget og gav instruks om at ændre praksis.
Jurister er enige om, at de nye oplysninger er særdeles belastende for integrationsministeren, der nu synes personligt ansvarlig for, at ministeriet gennem halvandet år har givet ulovlige afslag, og at det er blevet hemmeligholdt for Folketinget.
Ifølge professor i forfatningsret ved Københavns Universitet Henning Koch er det nu »på sin plads at tale om et egentligt ministeransvar,« såfremt de anonyme udsagn er korrekte.
Den udlægning er lektor i forvaltningsret ved Aalborg Universitet Sten Bønsing enig i: »Vi er i så fald meget, meget tæt på en overtrædelse af ministeransvarlighedsloven, og det kan betyde, at Folketinget skal beslutte, om der skal køres en rigsretssag.«
Det har ikke været muligt at få en kommentar fra Birthe Rønn Hornbech.
Læs hele historien i dagens Information

