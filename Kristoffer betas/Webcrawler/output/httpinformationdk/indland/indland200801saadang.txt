'Sådan noget gør folk ikke ...'
Hvordan kan det gå til, at en mand kan slippe af sted med at bruge børn til mærkelig sex i årevis?


 De vil ikke gå væk, historierne om, hvad nogle mænd kan finde på at bruge børn til. Den danske Tønder-sag er knap nok glemt, før vi hører om den norske ’lommemand’, der i måske 30 år har fået afløb for en sær drift. Han klipper lommerne af sine bukser, smider underbukserne og lokker drenge til at stikke hånden ind og røre ved hans penis. En gammel forsvarsadvokat har offentligt bagatelliseret mandens handlinger. Advokaten har selv som dreng haft sex med voksne mænd uden at tage skade af det. 
Advokaten mener i øvrigt, at en straffesag og den opstandelse, der følger med, er langt mere skadeligt for et barn end overraskelsen i lommen. 
Man kan give advokaten ret så langt, at det kan være en voldsom oplevelse for et barn, hvis forsvarsadvokaten bruger alle midler til at få barnets forklaringer til at fremstå som falske og fantasifulde. Det er let at så tvivl om tiltaltes skyld, når det er den voksne mands påstand mod barnets. Al rimelig tvivl skal komme den tiltalte til gode. Sådan må det være i et retssamfund. Sådan er det i sager om seksuelle overgreb mod børn. Helt så principfaste er vi ikke i alle typer af sager.
Hvordan kan det gå til, at en mand kan slippe af sted med at bruge børn til mærkelig sex i årevis? En af årsagerne kan ifølge de norske medier være, at lommemandens bror er politimand i Bergen, hvor en mistanke i 1999 blev til ingenting. 
Måske efter ordre, måske fordi politiet har haft svært ved at forestille sig, at en velhavende forretningsmand og bror til en politimand kunne gøre den slags ting. Måske fordi der i Norge har været en Bjugn-sag, hvor børnenes udsagn efter sigende blev mere og mere fantasifulde. 
Men blev lukket ned, da børnene blandt andre voksne udpegede selve politimesteren, som krænker. Der har også været en række sager, hvor genoptagelse har medført, at de dømte er blevet frifundet. Alt sammen kan have medført manglende lyst til at beskæftige sig med den type sager.
Jeg husker et argument fra en af forsvarerne i den danske Roum-sag i begyndelsen af 1990’erne: »Sådan noget gør folk ikke, i hvert fald ikke i Roum«, sagde han. 
Vi vil have beviser 
Ville en forsvarer have sagt det samme i Tønder-sagen, hvis vi kun havde haft de to små pigers forklaringer? Børn – især piger – er jo utroværdige. 
Vi vil have klare beviser på bordet. Men det har vi sjældent. Kun fordi en kriminalmand i Tønder insisterede på at etablere aflytning af pigernes hjem, kom der hul på sagen. Havde faderen nøjedes med selv at bruge pigerne, kunne det have fortsat i lang tid. Brug af egne børn til sex er det relativt let at slippe af sted med, medmindre man sender billeder af det ud på nettet.
Der kan være endnu en grund til, at den norske lommemand har kunnet husere så længe. Vi skal kun tilbage til 1980’erne for at finde idylliserende beskrivelser af de pædofiles store kærlighed og hensynsfuldhed over for de drenge, de tager under deres vingers skygge. En bog med titlen ’Forbrydelse uden offer – en bog om pædofili’ (Tiderne Skifter 1986) har en indledning af tidens førende sexolog Preben Hertoft: ’Pædofile vil ikke gøre børn fortræd’ (også bragt som kronik i Politiken 15.12.1984). Her plæderes for »et roligere syn på de seksuelle forhold mellem børn og voksne«, således at de pædofile »ikke bliver anset for at være monstrøse børnelokkere«. 
Der fortælles en række anonyme historier om gensidige forhold mellem mænd og drenge, og der gives gode råd til de pædofile om, hvordan de kan indynde sig hos drengenes forældre. Et afsnit hedder ligefrem ’Børnelokkerens sociale funktion’. Drengen får en voksenven som erstatning for den far, han ofte har måttet savne, drengen vil selv det seksuelle osv. Den norske forsvarsadvokats holdninger er ikke så overraskende, hvis man har en hukommelse, der rækker et par årtier tilbage. Måske har lommemanden kunnet gå uantastet rundt, fordi den gamle opfattelse stadig er udbredt (i Norge)? 
Det var feminister, der fra 1980’erne satte mænds seksuelle overgreb på den politiske dagsorden, og der var først og fremmest fokus på piger og kvinder som ofre. 
Der kom selvbiografier og tv-dokumentarer, som i øvrigt ofte blev udsat for forsøg på at påvise kvindernes manglende troværdighed.  
At også drenge kan være ofre, blev kun langsomt erkendt. Hertofts fremstilling af pædofile blev grundigt modsagt af Christian Ditlev Jensen, der i bogen ’Det bliver sagt’ (Gyldendal 2001) beskriver, hvordan en pædofil mand bærer sig ad med at vikle en forsømt dreng ind i sit spind. 
Et helt nyt eksempel er Kim Leines ’Kalak’ (Gyldendal 2007), hvor krænkeren er Kims far. Bøgerne er blevet rost til skyerne og indstillet til diverse priser. Der er også kommet tv-dokumentarer om mænd som er ofre for overgreb. Tilsyneladende har ingen sat spørgsmålstegn ved disse historiers troværdighed.
Det veksler, hvilke former for sexovergreb, der på et givet tidspunkt fokuseres på. Lige nu vækker lommemanden bestyrtelse i Norge. Her i landet fokuserer vi på børneporno på nettet og børneprostitution i Thailand. Fædres misbrug af deres døtre, der vakte stor bekymring i 1990’erne. Nu er det forsvundet fra politikernes og mediernes dagsorden. Men det foregår alt sammen lige for næsen af os. Vil vi se det?
idag@information.dk

