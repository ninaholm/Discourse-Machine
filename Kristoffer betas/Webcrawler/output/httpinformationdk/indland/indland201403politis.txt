Politi skønner, om abstinente stofbrugere kan afhøres
Forud for en afhøring skønner politiet altid, om en person er egnet til afhøring, siger politiinspektør Jan Bjørn, leder af Station City på Halmtorvet i København


 
	Det er ikke korrekt, at politiet udnytter stofbrugeres abstinenser til at fremkalde tilståelser. Det siger politiinspektør Jan Bjørn, leder af den københavnske politistation City på Halmtorvet i København.

	I går kunne Information referere resultatet af en spørgeskemaundersøgelse, som foreningen Gadejuristen havde gennemført blandt 50 stofbrugere på Vesterbro. Ifølge undersøgelsen mente 30 ud af de 50 adspurgte, at abstinenser havde påvirket den forklaring, de havde givet politiet under afhøring.

	»Når folk er påvirkede eller syge, så skal vi tilkalde en læge, og så bliver de tilset,« siger Jan Bjørn.

– Hvad så, hvis de er abstinente? Så er de jo netop ikke påvirkede?

	»Vi tilkalder ikke altid en læge forud for en afhøring, heller ikke hvis den, som skal afhøres, er abstinent. Vi foretager altid et skøn, og hvis vi vurderer, at den pågældende er egnet til afhøring, gennemfører vi den. Hvis dette ikke er tilfældet, gør vi i mindre sager typisk det, at vi løslader uden afhøring, eller vi tilkalder en læge, hvis vi vurderer, at en afhøring her og nu er nødvendig i mere alvorlige sager,« siger Jan Bjørn.

– Hvorfor tror du, at 30 ud af 50 adspurgte stofbrugere i undersøgelsen angiver, at abstinenser eller frygten for abstinenser har påvirket deres forklaring til politiet? 

	»Jeg har ikke nogen mulighed for at svare på, hvad hensigten med disse forklaringer skulle være,« svarer politiinspektøren.

	Aftalt møde med Gadejuristen

	Ifølge Jan Bjørn bliver de fleste stofbrugere anholdt for berigelseskriminalitet og besiddelse af narkotika.

	»I de situationer er besiddelsen det objektive bevis. Derudover er det ofte i forbindelse med butikstyveri, hvor en narkoman er taget nærmest på fersk gerning, og i de sager er det så beviset,« tilføjer han.

	Jan Bjørn vil ikke tage stilling til, om reglerne for lægetilsyn af abstinente stofbrugere skal forbedres, således som Gadejuristen har foreslået, så det ikke længere er vagthavende eller en efterforskningsleder, der træffer beslutning om, hvorvidt en læge skal tilkaldes.

	»Det er et politisk spørgsmål. Vi følger bare de regler, som findes,« som han siger.

	»Vi behandler narkomaner ordentligt og redeligt, og vi har ingen interesse i, at narkomaner erkender noget, som ikke er sandt. Inden afhøringen er det den enkelte politimand, der afgør, om den enkelte person er egnet til afhøring eller ej. Og hvis de beder om en læge, er udgangspunktet, at vi tilkalder en læge. Men jeg kan selvfølgelig ikke afvise, at enkelte har haft behov for en læge, hvor det ikke er sket. Det er i givet fald undtagelser,« siger Jan Bjørn.

	Ifølge politiinspektøren pålægger en instruks således politiet at lade anholdte kontakte en læge efter eget valg, uanset om det skønnes, at vedkommende har behov for lægehjælp eller ej, men politiet er ikke forpligtet til at stille en læge til rådighed.

	»Vi er altid ærgerlige, hvis nogen ikke er tilfredse med vores indsats. Derfor har vi aftalt et møde med Gadejuristen i næste uge, så vi kan høre deres version, og de kan høre om de retningslinjer, vi arbejder efter.«

	Hertil siger Gadejuristen i en pressemeddelelse bl.a.: »Vi vil altid gerne tale med politiet, men det her handler ikke om enkelte betjente på Vesterbro. Det er ministerens ansvar, at borgernes rettigheder overholdes, når de er i politiets varetægt.«

