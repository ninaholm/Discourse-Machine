Råd for Socialt Udsatte: Det skal tjekkes, om love fører  til fattigdom
Regeringens fattigdomsredegørelse viser, at der er blevet færre fattige i 2012. Men konsekvensen af reformer indført efter 2012 vil føre til flere fattige, mener Rådet for Socialt Udsatte, der på en konference i går efterlyste beregninger af fattigdom i al ny lovgivning


 Antallet af fattige er faldet fra 2011 til 2012 og udgør nu 0,7 procent af befolkningen. Det viste regeringens fattigdomsredegørelse, som udkom i foråret. Men samtidig skønner rapporten, at nogle af regeringens tiltag – f.eks. reformen af førtidspension og fleksjob – øger antallet af fattige med op mod 2.900 personer som følge af sænkede ydelser.
Kritikken af, at regeringens reformer herunder også kontanthjælpsreformen har indført nye »fattigdomsydelser«, forsøgte socialminister Manu Sareen (R) at adressere, allerede da han bød velkommen til den debat af rapporten, han havde inviteret til i går.
»Nu ved jeg godt, at fattigdomsredegørelsen også viser, at nogle af regeringens reformer isoleret set kan føre til, at der kommer flere fattige. Men her mener jeg ikke overraskende, at vi skal holde os for øje, at der i fattigdomsredegørelsen ikke er taget højde for, hvordan mennesker ændrer adfærd, når reglerne ændres. Reformernes mål er netop at få folk til at ændre adfærd og give dem muligheder, så flere tager en uddannelse og kommer i arbejde,« sagde han.
Og formanden for Rådet for Socialt Udsatte, Jann Sjursen, forholdt sig da også kritisk til regeringens reformer. Han efterlyste, at regeringen fremover vurderer alle nye love efter, hvilken effekt de har på antallet af fattige, lige som det sker på miljø- og ligestillingsområdet.
»De reformer, der er gennemført, kan føre til op mod 10.000 flere fattige. Det er dog noget i forhold til antallet af fattige (der i 2012 blev opgjort til 39.000, red.). Det tal peger på, at vi har brug for konsekvensberegninger af den politik, som regeringen indfører. Vi ønsker, at man i den årlige redegørelse får en samlet beregning af nettovirkningen af al lovgivning i forhold til, om det bringer os nærmere en reduktion af antallet af fattige,« sagde Jann Sjursen, der understregede, at han var meget positiv over for, at regeringen har lavet fattigdomsredegørelsen, som er den første af sin art, og at den har indført en fattigdomsgrænse, der betyder, at man som dansker er fattig, hvis man i en periode på tre år tjener under 103.200 kroner om året. Også økonomiprofessor Torben M. Andersen, formand for det nu nedlagte Ekspertudvalg om fattigdom, efterlyste nettoberegninger af regeringens reformer.
Virker ikke på alle
Sjursen hæftede sig desuden ved nye tal, der giver et billede af konsekvenserne af den sænkede kontanthjælpsydelse til unge. Bl.a. en ny undersøgelse fra Trygfonden, der viser, at fire ud af 10 kontanthjælpsmodtagere har undladt at købe deres lægeordinerede medicin.
»Når man sammenholder det med, at fire ud af 10 fattige unge har en psykiatrisk diagnose, så bør alarmklokkerne ringe. Vi må se i øjnene, at økonomiske incitamenter til at tage arbejde og komme i uddannelse ikke har den tilsigtede effekt på alle,« sagde Jann Sjursen. Regeringen har for nylig offentliggjort tal, der viser, at flere unge er kommet i uddannelse og beskæftigelse som følge af kontanthjælpsreformen.
»Men det er ikke det fulde billede. Der er en stigning i antallet af unge i alderen 25 til 29 år, der forlader kontanthjælpssystemet og er uden beskæftigelse eller uddannelse. Det er én ud af 10 unge på kontanthjælp, og vi ved ikke, hvad de så lever af,« sagde Jann Sjursen.
Analysechef i den borgerlige tænketank CEPOS, Otto Brøns-Petersen, hæftede sig derimod ved de mere positive aspekter af regeringens redegørelse.
»Der er en stor en stor mobilitet ind og ud af fattigdommen, heldigvis. Og vi kan se, at der over en livscyklus er stor forskel på, hvor store indkomster folk har. Så hvis man glatter det ud over et levet liv, så er vi betydelig mere lige, end hvis man bare tager et øjebliksbillede,« sagde han. Men socialordfører for Enhedslisten, Finn Sørensen, ville have det øjebliksbillede snævret endnu mere ind. Regeringens fattigdomsgrænse betragter fattigdom over en tre års periode, men når det gælder børn, er det ikke rimeligt at arbejde med en tre års grænse, pointerede Finn Sørensen, og han fik opbakning af national chef i Red Barnet Kirsten Lund Larsen: »Tre år er rigtig lang tid i børns liv, og vi behøver ikke mere dokumentation for, at specielt de tre første år er meget vigtige for, hvordan børn vokser op og bliver som voksne.«

