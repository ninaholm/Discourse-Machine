Syrisk pige begår selvmord efter forsinket familiesammenføring
En 15-årig syrisk pige har taget livet af sig med gift. Ifølge moren, som opholder sig i Danmark, begik hun selvmord, da Udlændingestyrelsen i Danmark forsinkede deres familiesammenføring
 Nazira Rashid fik beskeden om datterens død torsdag i sidste uge. Det var familiens nabo i Syrien, der skrev til hende og fortalte, hvad der var sket.


 To syriske søstre på henholdsvis 15 og 13 år forsøgte torsdag i sidste uge at begå selvmord i deres hjemby Afrin. Selvmordsforsøget var ifølge deres mor, som opholder sig i Danmark, en direkte reaktion på, at udsigten til familiesammenføring i Danmark blev udskudt af Udlændingestyrelsen. Den ældste søster døde samme dag, mens den yngste nu er udskrevet og har det godt efter omstændighederne.
Deres mor, Nazira Rashid, flygtede til Danmark sidste år og har siden juni ventet på at få sine fire børn til Danmark. Hun besøgte den 21. oktober Udlændingestyrelsen i København for at aflevere nogle dokumenter, men fik at vide, at styrelsen allerede havde fået dem tidligere. Hun blev bedt om at aflevere en skriftlig attest på, at hendes mand var forsvundet.
Læs også: ’Hvis mine børn var kommet herop tidligere, var det her aldrig sket’
Dagen efter oplyste Udlændingestyrelsen, at sagsbehandlingen ville gå i gang, men de kunne ikke sige, hvor længe der ville gå.
»Jeg ville ikke lyve for mine døtre, så jeg sagde det til dem. Især den ældste havde set frem til, at der højst skulle gå en måned. De blev meget kede af beskeden,« fortæller Nazira Rashid, da Information møder hende hjemme hos hendes søster i Horsens.
Umiddelbart efter en kort telefonsamtale drak de to søster en giftig væske, som slog den ene ihjel. Nazira Rashid har været i Danmark siden november 2014 og har fået midlertidigt ophold i fem år.
 Nazira Rashid fik beskeden om datterens død torsdag i sidste uge. Det var familiens nabo i Syrien, der skrev til hende og fortalte, hvad der var sket.
Hans Christian Jacobsen
Dokumenter bliver væk
Asrin Mesbah er juridisk rådgiver i Venligboerne og hjælper flygtninge med deres sagsbehandling. Ifølge hende er det ikke usædvanligt, at Udlændingestyrelsen smider dokumenter væk eller beder om ting, de allerede har fået én gang.
»Det virker, som om Udlændingestyrelsen har en meget lemfældig omgang med folks dokumenter, selv om de har pligt til at opbevare dem sikkert og fortroligt. Men det virker også, som om de bruger nogle små petitesser som undskyldning for at udskyde sagerne,« siger hun.
Asrin Mesbah vurderer, at hun har set 100 sager om familiesammenføring, men hun er endnu ikke stødt på en eneste sag, hvor Udlændingestyrelsen ikke har udskudt sagen og bedt om flere dokumenter. Hun har lige nu tre verserende sager, hvor Udlændingestyrelsen har erkendt, at de har mistet folks dokumenter.
Udlændingestyrelsen overholder deres egne sagsbehandlingsfrister i 85 procent af sagerne. Men det dækker over, at uret først begynder at tikke, når sagerne er ’fuldt belyst’, og alle dokumenter er afleveret. Derfor kan Udlændingestyrelsen udskyde sagerne igen og igen uden at overskride sine egne servicemål.
»Problemet er, at folks sager bliver udskudt i over et år. Det handler altså om liv og død for de her mennesker, og det er umenneskeligt og uværdigt, at styrelsen ikke tager hensyn til, at folk befinder sig i en krigszone. De er desperate, og tragiske sager som den her kunne måske undgås, hvis Udlændingestyrelsen havde en bedre sagsbehandling,« siger Asrin Mesbah.
Vicedirektør i Udlændingestyrelsen Anni Fode skriver I en skriftlig kommentar til Information:
»Det er en tragedie for moren, at hendes datter har begået selvmord og at en anden har forsøgt det samme. Der er ansøgt om ophold den 16. juni, og sagen har været under behandling i godt fire måneder. Vi vil i situationen fremskynde sagen for den overlevende datter.« Fra januar til og med september er der givet familiesammenføring til 8.868 flygtninge i Danmark. I de afgjorte sager, der vedrører syriske familier, har 82 procent fået familiesammenføring. For andre nationaliteter er andelen 74 procent.

