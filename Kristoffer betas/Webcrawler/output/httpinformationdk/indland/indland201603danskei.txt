Danske investeringer i det besatte Vestsahara på kant med Folkeretten
En lang række danske pensionsselskaber og banker investerer i virksomheder, der udvinder olie og gas samt importerer fosfat fra det besatte Vestsahara. Investeringerne legitimerer Marokkos mangeårige besættelse af området og kan være i strid med Folkeretten, siger eksperter



 Sampension, AP Pension, Danske Bank, Nykredit og Nordea er blandt de 15 danske pensionsselskaber og fem danske banker, der investerer i selskaber, som udvinder olie og gas samt importerer fosfat fra det besatte Vestsahara. Det viser en ny rapport fra græsrodsorganisationen Afrika Kontakt.
Vestsahara har været besat af Marokko i mere end 40 år, og udnyttelsen af landets naturressourcer sker i modstrid med den oprindelige befolknings ønsker. Det har internationale selskaber og investorer en forpligtelse til at respektere, mener tidligere øverste juridiske rådgiver for FN, Hans Corell.
»De kontrakter om naturressourcer i Vestsahara, som den marokkanske regering aftaler med erhvervslivet, skal være med Vestsaharas befolknings tilladelse og til gavn for dem. Hvis ikke, så er kontrakterne klart i strid med international lov,« forklarer han.
Omtrent halvdelen af Vestsaharas oprindelige befolkning, saharawierne, lever i de besatte områder, mens resten hovedsageligt lever i flygtningelejre i det vestlige Algeriet, hvortil de blev fordrevet under Marokkos invasion i 1975.
Boulahi Sid, der er minister for handel og samarbejde i saharawiernes eksilregering i flygtningelejrene, fordømmer de danske investeringer i hans hjemland.
