Danske dagpengemodtagere ryger lettere ud af arbejdsmarkedet end svenskerne
I Sverige er man på dagpenge i kortere tid end i Danmark, til gengæld tager det også kortere tid at genoptjene retten til en ny omgang. Det betyder ifølge eksperter, at svenskerne har mindre risiko end danskerne for at komme til at ryge helt ud af arbejdsmarkedet


 Når dagpengereformen efter nytår træder i kraft, risikerer flere tusinde danskere at ryge ud af dagpengesystemet, ned på kontanthjælp og endnu længere væk fra arbejdsmarkedet.
De, der rammes, skal lægge sig i selen for at komme til bage på arbejdsmarkedet, for samtidig med, at dagpengeperioden halveres til to, fordobles genoptjeningsperioden til 52 uger.
I realiteten betyder det ifølge Verner Sand Kirk, direktør i A-kassernes paraplyorganisation, AK-samvirke, at stramningen rammer dobbelt.
»Hvis du går ned og køber et klippekort til bussen og så pludselig får at vide, at du kan få 5 klip i stedet for 10, og det samtidig koster det dobbelte, så vil du nok heller ikke være helt tilfreds,« siger han.
Men mens dagpengedebatterne raser i de danske medier og fagforeningsbosserne går i flæsket på regeringen med en annoncekampagne, er det værd at kaste et blik over sundet til vores svenske naboer, hvor dagpengesystemet er skruet markant anderledes sammen end herhjemme.
For det første har svenskerne en såkaldt grundforsikring, som man betaler over skatten.
Det betyder, at alle svenskere er forsikret til en vis grad, og dertil kan man så købe en a-kasse forsikring, ligesom i Danmark.
Samtidig har svenskerne Nordens korteste dagpengeperiode på bare 60 uger – for folk, der ikke har børn under 18 år – imod Danmarks 104 uger.
Det kan lyde strengt, men til gengæld skal svenskerne kun arbejde 410 timer – eller lidt mindre end 13 uger for at optjene ret til en ny omgang dagpenge, og den kombination betyder ifølge Torben M. Andersen, professor i økonomi ved Aarhus Universitet og næstformand i Finanspolitiska Rådet, den svenske pendant til Det Økonomiske Råd, at dagpengemodtagerne er tættere på arbejdsmarkedet end de er i Danmark.
»Kernen i det er, at man søger bredere og mindre kræsent, når man risikerer at miste dagpengene. Samtidig betyder den korte genoptjeningsperiode, at det ikke betyder så meget, at dagpengeperioden er kort, for man kan hurtigt få genoptjent retten igen,« siger han.
Ingen vinder
Den analyse bakkes også op af Bent Greve, arbejdsmarkedsforsker ved Roskilde Universitet.
»Risikoen for, at folk falder helt ud af arbejdsmarkedet er større i Danmark end i Sverige, fordi det er sværere at komme tilbage igen, hvis man først mister retten til dagpenge. Og jo længere tid, du er væk fra arbejdsmarkedet, desto sværere bliver det også at komme ind igen. Dem, der efter nytår falder ud af dagpengesystemet, får rigtig svært ved at komme tilbage igen,« siger han.
Ifølge begge eksperter er det dog svært at kåre en ’vinder’ mellem de to dagpengesystemer.
I Danmark er dagpengesatsen, især for lavtlønnede, højere end i resten af Skandinavien, og Torben M. Andersen peger samtidig på, at dagpengesystemerne passer til forskellige typer af ledige.
»Det svenske passer til folk med en masse korte ledighedsperioder, mens det danske er bedre for folk, der har risiko for at blive ledige i længere tid. Til gengæld skal de job, de finder, være mere varige, for at de kan genoptjene rette til dagpenge igen,« siger han.
For Verner Sand Kirk er det ikke så meget forkortelsen af dagpengeperioden, der er en sten i skoen, den kunne man i princippet have forkortet yderligere, hvis man blot havde gjort det samme ved genoptjeningsperioden. Han mener, at politikerne, der vedtog dagpengereformen, simpelthen ikke var klar over, at stramningen af genoptjeningskravet, ville betyde så meget.
»Jeg har talt med flere politikere fra forskellige partier, som på tomandshånd godt kan se, at de ikke var klar over, hvor stor en stramning forlængelse af genoptjeningsperioden var. Men du får dem jo ikke til at indrømme det, for det er en del af det politiske spil, og der er ikke nogen, der vil smide en redningsplanke ud til regeringen,« siger Verner Sand Kirk

