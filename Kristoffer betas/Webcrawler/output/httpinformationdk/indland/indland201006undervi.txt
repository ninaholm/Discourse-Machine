Undervisningen skal ud af auditorierne
De studerende bruger for meget tid i auditorierne, og det forringer læringen. Derfor slår uddannelsesforskere til lyd for at slippe de studerende løs, så de kan prøve teorierne af  i virkeligheden og forske fra første dag på studiet


 Det er en myte, at forskningsbaseret undervisning opstår i det øjeblik, en god forsker stiller sig op i auditoriet og taler.
På de fleste danske universitetsuddannelser er det ellers argumentet for, at der bliver leveret forskningsbaseret undervisning.
Men det er langt fra nok, forklarer Camilla Rump, der er lektor i uddannelsespædagogik på naturvidenskab på Københavns Universitet:
»Det er en udbredt myte på universiteterne, at der er en positiv sammenhæng mellem undervisning og forskning.«
Undersøgelser af forskningsbaseret undervisning viser, at der ingen sammenhæng er imellem god undervisning og god forskning. Forskningsbaseret undervisning opstår altså ikke af sig selv.
Skal kunne øve sig
»Det, der fungerer bedst, er, når forskningen er til stede i undervisningen. Men det hjælper ikke bare at undervise i det emne, man har forsket i. Underviseren skal bruge forskningen på en måde, så de studerende får lov til at øve sig,« forklarer Camilla Rump.
Hun mener, at de studerende og underviserne burde forholde sig mere kritisk til undervisningen. Står der f.eks. i studieordningen, at de studerende skal kunne noget bestemt, så skal de også have lov til at øve sig i det.
»Det er ikke nok, at underviseren har fortalt om det,« siger Camilla Rump.
Men der er stadig alt for mange studier, hvor de studerende bare skal optage viden som fakta uden at stille spørgsmål, mener hun. Argumentet for meget auditorieundervisning er, at det er nødvendigt med en vis grundliggende viden for at kunne forske.
Men de studerende skulle gerne have forskningens arbejdsmetode ind allerede fra første år, mener Camilla Rump: »Hvis undervisningen bliver for passiv, så forsinker det læreprocessen, og det betyder i yderste instans, at de færdige kandidater er dårligere rustet til at blive forskere.«
På opdagelse
Mick Healey fra Gloucestershire University i Cheltenham i  Storbritannien har været med til at lave en af de mest omfattende undersøgelser af forskningsbaseret undervisning. Han mener, de studerende skal have lov at gå mere på opdagelse, hvis de studerende skal have noget, som de ikke også kan få mange andre steder.
»Der er brug for mere undervisning, hvor de studerende er aktivt involveret, fordi de her opnår en dybere læring. Når de tager ejerskab over det, de lærer, sætter den opnåede viden sig simpelthen bedre fast,« forklarer Mick Healey.
Underviserne undervurderer ofte, hvad de studerende er i stand til, mener den britiske uddannelsesforsker, der i sin forskning har samlet eksempler på undervisning, hvor de studerende deltager aktivt.
»Der er to måder at opdage nyt på: Du kan opdage eksisterende viden og opdage noget, der er ny viden for samfundet, og også førsteårsstuderende kan opdage nyt,« siger Mick Healey.
Hans undersøgelserne viser desuden, at på de studier, hvor de studerende løser autentiske problemer fra studiestart, er der langt flere studerende, der falder fra.
Rundt omkring i undervisningslokalerne er der allerede nu mere aktiv deltagelse i undervisningen. Men den stigende mængde eksterne forskningsmidler trækker efter de to uddannelsesforskeres mening i den modsatte retning.
»Hvis ikke vi passer på, så flytter vi midler fra undervisning til forskning, fordi forskerne bliver belønnet for at tiltrække eksterne forskningsmidler og de kan ikke bruges til undervisning,« forklarer Camilla Rump.


