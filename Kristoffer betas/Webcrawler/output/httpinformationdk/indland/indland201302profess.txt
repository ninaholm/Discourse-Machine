Professorer efterlyser moderniseringsinitiativer
Regeringen er nødt til at fortælle, hvordan den vil modernisere den offentlige sektor, mener en række professorer, efter at regeringen i sin nye vækstplan opjusterede moderniseringskravet til den offentlige sektor med hele syv mia. kroner


 Hvordan har regeringen tænkt sig, at den offentlige sektor skal moderniseres for 12 milliarder kroner frem mod 2020? Det spørgsmål stiller en række af landets førende reform- og velfærdseksperter sig, efter at regeringen med fremlæggelsen af sin nye vækstplan forleden har opjusteret kravet til den offentlige sektor.
I regeringens 2020-plan fra maj sidste år lagde regeringen op til en moderniseringsreform af den offentlige sektor for fem milliarder kroner, men med den nye vækstplan vil regeringen reformere den offentlige sektor for hele 12 milliarder kroner – altså mere end en fordobling.
»Det virker lidt for godt, at der pludselig er kommet ekstra syv milliarder kroner i effektiviseringer, som man ikke havde set før. Vi mangler at se idékataloget, der skal give så mange penge. Det vil kræve en gevaldig indsats rundt omkring. Og lykkes det ikke, vil man givetvis se områder, hvor det bliver nødvendigt at skære ned for at nå målsætningen. Når regeringen ikke selv sætter tal på, hvordan den vil finde de 12 milliarder kroner, indikerer det jo, at de ikke selv har en idé om det. De 12 milliarder kroner virker altså usikkert,« forudser Bo Sandemann Rasmussen.
Den vurdering er professor ved Copenhagen Business School og ekspert i offentlig ledelse Carsten Greve enig i.
»I forvejen har regeringen tilsyneladende haft svært ved at fortælle, hvordan den ville finde de første fem milliarder. Det har vi i hvert fald ikke hørt meget til. Derfor virker det underligt, at det nu er muligt at finde mere end dobbelt så mange penge ved at gøre tingene smartere. Af den årsag vil det give god mening, hvis man sætter tal og konkrete initiativer på, hvordan man fra regeringens side har tænkt sig at finde så store beløb,« siger Carsten Greve.
Regeringen skriver i vækstplanen, at den blandt andet forestiller sig, at den offentlige sektor kan moderniseres gennem øget digitalisering, øget brug af velfærdsteknologi, øget brug af offentligt-privat samarbejde samt ændrede arbejdstidsregler i det offentlige.
Bent Greve, professor og velfærdsforsker ved Roskilde Universitet, efterlyser også større åbenhed fra regeringen, hvad angår dens analyser af, hvordan den offentlige sektor kan moderniseres for »så stort et milliardbeløb«.
»Så kunne man nemlig se, om det er områder, der ikke vil påvirke velfærden eller den offentlige service. Når man ikke gør det, ser det næsten ud, som om regeringen påstår, der er for mange, som sidder og laver administrativt arbejde, og så mange er der altså ikke tilbage af dem i den offentlige sektor. Der er ikke den store besparelse at hente længere. Det virker altså stærkt optimistisk, at man vil finde 12 milliarder kroner,« siger Bent Greve.
Mere for pengene
Finansminister Bjarne Corydon (S) er dog ikke bekymret for, om det lykkes at finde de 12 moderniseringsmilliarder i den offentlige sektor.
»Nu har vi opstillet en ambition, som vi på baggrund af det hidtidige arbejde mener er meget realistisk. Vi er allerede godt på vej, f.eks. via digitaliseringsstrategien. Regeringen er allerede godt i gang med moderniseringen af den offentlige service – og med at indfri den tidligere målsætning på fem mia. kr. Vi kan se, at der fortsat er et stort potentiale for modernisering af den måde, den offentlige sektor drives på. Og det er baggrunden for, at vi nu hæver ambitionen frem mod 2020,« siger Bjarne Corydon i en skriftlig kommentar.
Finansministeren understreger, at de mange milliarder kroner, som den offentlige sektor skal finde, skal blive i sektoren. Midlerne skal ifølge finansministeren geninvesteres i offentlig service.
»Hensigten er at skabe et råderum – bl.a. via effektiviseringer – som kan prioriteres på andre områder inden for den offentlige sektor. Der er således samlet set ikke tale om at bruge færre penge i den offentlige sektor. Derimod handler det om, at den offentlige sektor skal drives klogere og bedre, og at vi skal have mere ud af de mange penge, vi allerede i dag bruger i det offentlige,« siger Bjarne Corydon.
 

