EL: Ikke engang VKO ville forhindre bedstemødre i at besøge deres børnebørn
Et afslag på familiesammenføring har ført til fem års karantæne for at få visum til Danmark for den 72-årige bedstemor Liudmila Vizhulina. ’Robust og solid udlændingepolitik’ ifølge Socialdemokratiet, men fuldstændig hul i hovedet, mener Radikale Venstre og Enhedslisten
Den 72-årige Liudmila Vizhulinas datter, Marina Dobrokhodova (billedet) , der bor i Danmark og har to børn, synes, situationen er håbløs. Hun ville aldrig have udfyldt moderens visumansøgning, hvis hun havde vidst, at moderen ville få fem års karantæne på indrejse i Danmark.


 »Det her eksempel skriger til himlen. Den russiske bedstemor har jo ikke udnyttet lovgivningen. Hun havde rene, ordentlige motiver for at blive familiesammenført. Denne kvinde bliver uberettiget straffet,« siger udlændingeordfører for Radikale Venstre, Zenia Stampe, efter Information lørdag kunne fortælle, hvordan den russiske kvinde Liudmila Vizhulina er blevet afskåret fra inden for de næste fem år at få visum til Danmark, hvor hendes eneste familiemedlemmer, datteren og to børnebørn, bor.
Zenia Stampe vil nu undersøge, om der kan blive flertal for at skabe en mere menneskelig praksis.
»Måske kunne man lave undtagelser i sager, hvor det processuelle ophold ikke er udnyttet,« siger Zenia Stampe, og henviser til, at man har lov til ophold i Danmark så længe ens sag bliver behandlet.
Formand for Udvalget for Udlændinge- og Integrationspolitik, Trine Bramsen fra Socialdemokratiet, er derimod godt tilfreds med lovgivningen, som den er i dag.
»De udlændingeregler, vi har, er robuste og retfærdige. De undgår, at mennesker forlænger deres visum. Og selvfølgelig gælder reglerne også, selv om man ikke vil udnytte dem. Vi bliver nødt til at have de samme regler for alle,« siger Trine Bramsen.
Årsagen til, at Liudmila Vizhulina ikke kan få lov at komme til Danmark før 2017, er, at hun sidste år under et visumophold i landet søgte om familiesammenføring med sin datter.
Hun fik afslag og blev oven i købet ramt af en femårig såkaldt visumkarantæne som følge af en bestemmelse, der blev indført i 2004 for at forhindre, at ansøgere om opholdstilladelse ikke udnytter ventetiden på svar til at blive længere i landet, end deres visum gælder. Man har nemlig ret til processuelt ophold, mens man venter på svar. Denne regel har Liudmila Vizhulina imidlertid ikke udnyttet. Hun tog tilbage til Rusland, inden hendes ferievisum udløb.
Mistænkes uden grund
I afslaget til Liudmila Vizhulina skriver Udlændingestyrelsen, at hun på ansøgningsskemaet til familiesammenføring blev »vejledt om konsekvenserne af at indgive ansøgning om opholdstilladelse under visumophold«. Derfor burde Liudmila Vizhulina være klar over konsekvenserne ved at søge ophold. Men ansøgningsskemaet var sådan formuleret, at det aldrig gik op for Liudmilaís datter, Marina Dobrokhodova, som udfyldte ansøgningen om familiesammenføring, at konsekvenserne kunne være så store.
Marina Dobrokhodova taler og læser nogenlunde dansk, men opdagede ikke advarslen på side syv i skemaet og forsikrer, at hun i så fald ikke ville have indsendt ansøgningen.
Seniorforsker på Institut for Menneskerettigheder Eva Ersbøll har sagt til Information, at vejledningen var uklar, og at afslaget formentlig er i strid med Den Europæiske Menneskerettighedskonventions beskyttelse af retten til familieliv.
»Det er typisk for en del af udlændingelovgivningen, at man har lovgivet ud fra en antagelse om, at udlændinge vil udnytte systemet,« siger Zenia Stampe og understreger, at hun ikke ser nogen grund til at straffe Liudmila Vizhulinas, bare fordi hun har fået afslag på sin opholdstilladelse.
Johanne Schmidt-Nielsen, integrationsordfører for Enhedslisten mener også, at lovgivningen er problematisk og skal ændres hurtigst muligt.
»Det er endnu et eksempel på alt for stramme udlændingeregler, som rammer fuldstændig skævt, « siger Johanne Schmidt-Nielsen og fortsætter:
»Ikke engang VKO-regeringen kan have ønsket at forhindre russiske bedstemødre i at besøge deres børnebørn, da de indførte denne praksis.«
Robust og retfærdig
Trine Bramsen understreger, at det er vigtigt, at man sætter sig ind i reglerne og betingelserne, når man ansøger om ophold i Danmark.
»Man kan ikke bare dispensere, fordi bedstemødre ikke læser side syv,« siger hun og fortsætter:
»Vi står fast på, at vi skal have en retfærdig politik, men også en robust politik. Der er jo virkelig mange, som gerne vil til Danmark, der udnytter reglerne.«
Radikale Venstres Zenia Stampe er ikke enig i, at reglerne er retfærdige.
»Hvis folk spekulerede i reglerne, kunne jeg forstå det, men det er jo ikke tilfældet. Det er jo ikke at udnytte noget som helst at søge om at bo sammen med sin familie,« siger hun.
Trine Bramsen kan ikke se noget problem i, at betingelserne for karantæne står nederst på side syv i vejledningen, når der bliver ansøgt om ophold. Hun mener godt, at man kan stille krav, til mennesker, som vil være en del af Danmark.
Enhedslistens Johanne Schmidt-Nielsen ser dog anderledes på dette:
»Til at starte med bør vejledningen laves om, så den ikke er mulig at misforstå, men jeg mener, at regeringen bør ændre reglerne hurtigst muligt, så ingen havner i denne situation,« siger Johanne Schmidt-Nielsen.
Johanne Schmidt-Nielsen vil personligt tage sagen op med justitsministeren, Morten Bødskov (S), som ikke har ønsket at udtale sig om sagen til Information.

