Uffe Elbæk går af som kulturminister
Uffe Elbæk går af som kulturminister, oplyser han på Facebook. 


 Kulturminister Uffe Elbæk går af, skriver han på Facebook. Det sker efter sagen om fem møder på Akademiet for Utæmmet Kreativitet (AFUK).
- Jeg har her til eftermiddag truffet en meget svær, men rigtig beslutning, og har meddelt statsministeren, at jeg ønsker at trække mig som kulturminister.
- Når beslutningen var svær, er det fordi, at jeg elsker mit job, mine kolleger i ministeriet og mit ministerområde.
- Når det er rigtigt, er det fordi, at jeg ikke kan have, at den aktuelle sag om min prioriteringer i forhold til AFUK skal skygge for det vigtige regeringsprojekt partierne er i gang med at realisere sammen, skriver Uffe Elbæk på Facebook.
Uffe Elbæk er blevet beskyldt for nepotisme, efter det i sidste uge kom frem, at han har placeret fem arrangementer på Akademiet For Utæmmet Kreativitet, AFUK, hvor hans mand er ansat.
Presset på kulturministeren steg for alvor, da han på et samråd tirsdag overraskende oplyste, at han stoppede et sjette møde på AFUK efter advarsel fra en embedsmand.
Før og under samrådet fastslog Uffe Elbæk ellers flere gange, at han ikke blev advaret af embedsmænd mod at placere møderne på AFUK.
Siden har Kulturministeriet ikke holdt flere arrangementer på stedet. Derfor mener Uffe Elbæk ikke, at oplysningen om advarslen har relevans for sagen.
- Jeg har lagt alle informationer frem og har på intet tidspunkt truffet beslutninger, der har karakter af vennetjenester og nepotisme. Jeg håber med min beslutning også at stoppe den medieopmærksomhed, der har været på min mand, skriver Uffe Elbæk på Facebook.
Statsminister Helle Thorning-Schmidt (S) er onsdag i Paris, men udtaler i en pressemeddelelse om Uffe Elbæks afgang:
- Det er Uffe Elbæks egen beslutning. Jeg har været glad for at have ham på holdet og for vores samarbejde.
