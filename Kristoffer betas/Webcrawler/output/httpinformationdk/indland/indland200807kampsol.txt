Kampsoldater kritiserer Afghanistan indsats
Kaserne-trummerum og vagttjeneste har erstattet offensiven mod Taleban for Fenris-kompagniet. Flere soldater mener, at kompagniet bliver brugt forkert, for der er masser af talebanere at bekæmpe. Øverstbefalende Oberst Jens Lønborg er uenig. Muligheden har ikke været der, siger han
Det ville gavne de civile i Aghanistan mere, at de danske soldater fra Fenriskompagniet i Afghanistan fik lov at bekæmpe Taleban, mener fire soldater fra kompagniet.


 "Vi gør intet for at komme Taleban til livs og sikre befolkningen en bedre hverdag. Vores opgave er at bekæmpe Taleban, men det, vi laver, minder mest af alt om livet på en kaserne i Danmark," siger overkonstabel Mogens fra Fenris-kompagniet, der ikke ønsker sit efternavn frem af hensyn til sin egen og familiens sikkerhed i Danmark. 
Den kradse kritik fra overkonstablen bakkes op af yderligere tre soldater fra Fenriskompagniet, der nu står frem med navn. Siden starten af april har Fenris-kompagniet næsten ikke deltaget i offensive operationer, selvom det er den bedst udrustede og bedst uddannede danske enhed, der er til rådighed i Afghanistan. 
"Der er næsten dagligt kampe ved forposterne på øst-siden af Helmand-floden, men vi hjælper dem ikke, og det frustrerer os meget, eftersom vi er de mest erfarne soldater," siger Mogens. 
Vagttjans ikke kamptjans
Fenris-kompagniet er den kampenhed, der sammen med Odin-kompagniet udgør den skarpe del af den danske styrke i Helmand-provinsen. Mens Odin-kompagniet er udstationeret på den udsatte forpost Amardillo, befinder Fenris-kompagniet sig for det meste af tiden i den sikrere hovedlejr Camp Bastion. 
Thomas, der er konstabel og på sin tredje udsendelse, understreger, at Odin-kompagniet har klaret sig fremragende. 
"Dette er ikke en kritik af deres indsats, som jeg har stor respekt for. Men vi bliver brugt til opgaver, der ikke udnytter det potentiale vi har. I forhold til Odin-kompagniet er vi mere erfarne, har bedre våbensystemer og endda flere folk. Alligevel bliver vi sat til skåneopgaver, og det er dybt frustrerende," siger Thomas, der bakkes op af Henrik, der har to udsendelser bag sig, men som den enese af de fire soldater ikke ønsker at udtale sig til citat. 
Mere fleksible
Ifølge øverstbefalende for de danske soldater i Afghanistan, Jens Lønborg, har det siden april været småt med mulighederne for at konfrontere Taleban direkte, og derfor er de erfarne soldater sat til andre opgaver, fordi de er mere fleksible: 
"Odin-kompagniet har kun 12 måneders uddannelse, og de er trænet til at gå patrulje, så det gør de omkring Armadillo og i den grønne zone, mens de erfarne soldater fra Fenris-kompagniet kan løse mange flere forskellige opgaver, og det er bare ærgerligt, hvis de ikke synes det er spændende," siger Jens Lønborg. Men den logik holder ikke, mener Mogens, der tidligere har været udsendt til Kosovo og Irak: 
"Det er jo til grin at bruge de mindre erfarne tropper til at tage kampen op mod Taleban. Vi i Fenris-kompagniet vil gerne støtte Odin-kompagniet, fordi vi ved, at de til tider har det svært. Det andet giver ingen mening," siger Mogens, der bakkes op af de tre soldater. 
Genopbygning 
"Fenris-kompagniet er et kampkompagni, og hele bataljonen havde muligvis opnået mere hernede, hvis Fenris-kompagniet også var blevet brugt som et kampkompagni, i stedet for at stå vagt og eskortere besøgene i området," siger Mogens, der vurderer, at han har stået mere på vagt i Afghanistan end under sine tidligere udsendelser til Kosovo, Irak og under værnepligten tilsammen. 
"Når vi er til briefinger, hører vi gang på gang, hvor talebanerne er og hvilke områder, de bruger til at forsyne sig med. Men intet sker hos os. Vi tæller biler på en vej eller laver check-point midt ude i ingenting. Det er fuldstændig meningsløst, " siger Casper, der er på sin fjerde udsendelse.
I stedet er soldaterne blevet sat til at lave checkpoints i ørkenen, som Taleban med lethed kan undgå. Men den udlægning af sagen er oberst Jens Lønborg ikke enig i af to grunde. Først og fremmest har der siden april ikke været de rigtige omstændigheder til stede for at opsøge og nedkæmpe Taleban, men briterne har, som den øverste myndighed i området, også givet danskerne andre opgaver. 
"Hvis vi identificerer en vigtig talebancelle, som f.eks. laver ID'er (vejsidebomber), så angriber vi under alle omstændigheder," siger Jens Lønborg, der understreger at behovet ikke har været tilstede siden starten af april. 
"Der har ikke været grund til offensiv, fordi der ikke har været behov for offensiv i forhold til det, vi skulle løse," siger Jens Lønsborg. Og hvad den danske bataljon på 550 mand skal løse, bestemmer den britiske taskforce, og det har ikke været foreneligt med at skyde efter talebanere. 
"Hovedfokus er at skabe forudsætninger for en positiv udvikling i Gereshk by, samt at øge sikkerheden på vejene. Det er ikke nødvendigvis kampopgaver, men jeg synes det er fint, hvis vi kan løse nogen af vores opgaver uden kamp," siger Jens Lønborg og forklarer, at det er meningen at talebanerne skal få øje på når soldaterne, når de holder checkpoints i ørkenen. 
"Formålet er synlighed, så Taleban kan se, at de ikke skal prøve på noget i det her område. De skyder jo også på civile konvojer, og stopper dem for at tage deres penge," siger Jens Lønborg, der mener at et chekcpoint kan afskrække Taleban fra den slags. 
Ny fortrop: Attal
I går offentliggjorde Forsvaret nyheden om, at en ny fortrop for to måneder siden blev etableret ved den grønne zone i maj. Fortroppen hedder Attal, og er danskernes nordligste operationsbase, som udelukkende huser afghanske soldater og en håndfuld briter. 
Jens Lønsborg understreger, at det ikke er muligt i øjeblikket at udvide danskernes område yderligere, og bygge nye forposter, da der ikke er nok soldater til at forsvare dem bagefter. 
Men Mogens er overbevist om, at der er soldater nok. 
"Lønborg har jo Fenris-kompagniet." siger Mogens. 

Af hensyn til egen og familiernes sikkerhed ønsker soldaterne ikke at stå frem med deres fulde navne. Navnene er redaktionen bekendt.

