R: Danske soldater var på forkert mission i Afghanistan
De Radikales forsvarsordfører mener, at det var en fejl, at danske soldater blev bedt om at nedkæmpe Taliban i Afghanistan
Forsvarsordfører for de Radikale, Zenia Stampe. Foto: Scanpix

Danske soldater skulle ikke være blevet bedt om at bekæmpe Taliban, lyder det fra De Radikale, der samtidig mener, at det var en fejl at forsøge at indføre demokrati og kvinderettigheder i Afghanistan.Forsvarsordfører Zenia Stampe (R) kalder over for Berlingske det for en »umulig opgave,« som soldaterne dengang blev sendt på.»Forsvaret skal ikke bebrejdes, for det gjorde, som det fik besked på, men jeg synes, at det er vigtigt, at vi efterfølgende kan tage diskussionen og ikke mindst lære af denne krig.«»Også selv om soldaterne nu får at vide, at vi sendte dem ud på en forkert mission. Vi har mistet rigtig mange danske liv på den konto, og man er et skarn, hvis man så ikke kan være selvkritisk. Det gør ikke soldaternes heltedåd mindre,«siger Zenia Stampe til Berlingske.De Radikale var selv en del af det brede flertal i Folketinget, der sendte de danske soldater til Afghanistan, men forsvarsordføreren forklarer til avisen, at det var en illusion at tro, at et ekstremistisk samfund kunne forvandles til et demokrati på ti år.Men selve grundlaget for krigen i Afghanistan, der kom som en reaktion efter terrorangrebene 11. september 2001, mener Zenia Stampe, var i orden.Forsvarsordfører Bjarne Laustsen (S) er ikke enig i holdningen og fastholder, at grundlaget for krigen har været i orden og at »det er for let at komme og sige, at vi skulle have gjort alt anderledes i Afghanistan.«Ifølge Berlingske har Hærens Operative Kommando ikke nogen holdning til politikernes vurdering af krigen.Siden 2002 har 43 danskere mistet livet i Afghanistan, og 211 personer er blevet såret.
