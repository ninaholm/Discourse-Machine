’Udfordringen for Lars har været at finde en rolle i et nyt politisk landskab’
Endnu en formand skal forsøge at løfte de konservative i meningsmålingerne, efter Lars Barfoed i går trak sig. Hverken Venstre eller Dansk Folkeparti tror dog, at det konservative formandsskifte ændrer noget for blå blok frem mod næste valg
Lars Barfoed indfriede aldrig de konservative drømme om større vælgertilslutning, og i går aftes valgte han uventet at trække sig som formand for partiet.


 Han var udset til at skulle genrejse De Konservative i meningsmålingerne, da han overtog formandsposten i 2011 fra Lene Espersen. Men Lars Barfoed indfriede aldrig de konservative drømme om større vælgertilslutning, og derfor, forklarer han selv, valgte han i går aftes uventet at trække sig som formand for partiet.
»Jeg kan godt se, at vi har behov for at få løftet tilslutningen hos vælgerne,« begrundede Lars Barfoed i går til TV2 News sin pludselige afgang som partiformand.
»Jeg indrømmer gerne, at vi mangler vælgertilslutning. Og der tror jeg, vi har brug for et nyt ansigt, som kan stå i spidsen af partiet udadtil.«
Venstres gruppeformand, Kristian Jensen, mener, at Lars Barfoed har været presset af at skulle finde partiets plads mellem Liberal Alliance og Dansk Folkeparti.
»Udfordringen for Lars har været at finde en rolle i et nyt politisk landskab, hvor Liberal Alliance har presset De Konservative på deres naturlige position. Det har været den arbejdsbetingelse, der, synes jeg, har præget Lars Barfoeds tid som formand mest,« siger Kristian Jensen.
Viborg-borgmester ny formand
Lars Barfoeds afløser ser ud til at blive Viborgs borgmester Søren Pape Poulsen. Han er 42 år gammel og blev valgt til borgmester i Viborg i 2010.
Ifølge flere medier har Lars Barfoed selv opfordret Pape Poulsen til at overtage formandsposten.
»Han kommer med ny gejst uden for Christiansborg,« forklarede Lars Barfoed i går til Politiken. Søren Pape Poulsen ventes valgt til posten som ny formand for De Konservative på partiets landsmøde i september. Til TV2 News sagde Lars Barfoed, at han ikke trækker sig helt fra politik, men fortsætter i den konservative folketingsgruppe.
Hos Venstre mener Kristian Jensen, at det er for tidligt at sige, hvad det konservative formandsskifte betyder for blå blok: »Søren Pape har været en vellidt og dygtig borgmester i Viborg. Men der er stor forskel på at være borgmester i en jysk provinsby og så blive en succes på Christiansborg,« siger han. Den nu afgåede konservative formand Lars Barfoed har siddet i Folketinget siden 2001. Han nåede ad to omgange at være minister i VK-regeringen. Først som minister for familie- og forbrugeranliggender i 2005-2006 og dernæst fra 2008 som først transportminister og siden justitsminister. Lars Barfoeds første ministertid blev afsluttet brat, da han efter den såkaldte kødskandale og hårdt pres fra Dansk Folkeparti måtte trække sig som minister i december 2006.
På pressemødet, hvor han trak sig som minister, takkede han Dansk Folkeparti for samarbejdet under sin ministertid, men kaldte det samtidig »hyklerisk«, at »Dansk Folkeparti nu stikker halen mellem benene og løber fra det, de selv har været med til at gennemføre«.
Men ifølge Dansk Folkepartis gruppeformand Peter Skaarup har samarbejdet med Lars Barfoed og De Konservative under Barfoeds formandsperiode dog ikke lidt under sagen fra 2006.
»Der var nogle, der spåede, at det kunne blive et stort problem. Men det viste sig faktisk ikke at være det,« siger Peter Skaarup.
»I det store og hele har vi talt godt med Lars Barfoed. Men måske ikke meget fortroligt.«
Peter Skaarup vurderer, at Lars Barfoed har haft problemer med at være en »slagkraftig politisk leder«, men har ellers ikke mange bud på, hvorfor det heller ikke under Lars Barfoed lykkedes at trække De Konservative fri af det, de selv mener er for lave meningsmålinger. Med Lars Barfoeds afgang som parti- formand sidder der nu tre tidligere partiformænd i den konservative folketingsgruppe. Foruden Lars Barfoed er det Lene Espersen og Per Stig Møller.
’Søren er meget karismatisk’
Benedikte Kiær, der er tidligere konservativ socialminister fra 2010-2011 og nuværende borgmester i Helsingør Kommune, karakteriserer Lars Barfoed som en meget arbejdsom politiker.
»Jeg må tage hatten af for Lars, når han siger, at han ikke vil stå i vejen for partiet, men kan se, at det bedste for partiet – i den situation vi er i nu – er, at han trækker sig, og vi får en anden på banen. Det fortæller noget om Lars,« siger hun. Benedikte Kiær var fra 2011 til 2012 politisk ordfører for Konservative under Lars Barfoeds formandskab. Hun siger, at det er vigtigt, at partiet får bragt flere nye ansigter frem. Og om Søren Pape Poulsen, der altså ser ud til at overtage formandsposten, har hun kun rosende ord:
»Søren er meget karismatisk. En blændende taler og virkelig konservativ politiker helt ind i maven. Han er et rigtig godt bud på en, der kan løfte den her opgave,« siger Benedikte Kiær. Hun forklarer, at han har en »ekstrem« opbakning i det konservative bagland, og at også hun bakker op om ham som ny formand.

