Justitsministeriet vil ikke have statsborgerskabssag for menneskeretsdomstol
Retsmulighederne er ikke udtømte, mener regeringen i principiel sag ved Menneskeretsdomstolen om ubegrundet afslag på statsborgerskab. Frem til en opsigtsvækkende højesteretsdom i september sagde Justitsministeriet ellers noget andet
Dansk-afghanske Khalil Nazari har fået afslag på statsborgerskab uden at få specificeret årsagen.


 
	»Regeringen henstiller, at sagen i sin helhed afvises under henvisning til, at klageren ikke har udtømt de nationale retsmuligheder«.

	Sådan skriver regeringen i et officielt processkrift, som er afleveret til Menneskeretsdomstolen, hvor den unge afghaner Khalil Nazari har ansøgt om at føre sag mod ministeriet.

	Information har flere gange tidligere omtalt sagen om Khalil Nazari, som i 2011 fik afslag på at få en begrundelse for, hvorfor han ikke kan få dansk statsborgerskab, selv om han lever op til alle formelle betingelser. Afslaget, han har fået, indeholder alene en standardformulering, som bruges i tilfælde, hvor ansøgere afskæres fra statsborgerskab, fordi de af den ene eller anden årsag er kommet i søgelyset hos Politiets Efterretningstjeneste.

	Med hjælp fra advokat Niels-Erik Hansen fra Dokumentations- og Rådgivningscentret om racediskrimination har Khalil Nazari klaget til Menneskeretsdomstolen, som derpå har sendt en såkaldt åbningsskrivelse og bedt regeringen forklare, hvordan et ubegrundet afslag, der tilmed ikke kan ankes, harmonerer med Den Europæiske Menneskerettighedskonvention.

	Ifølge advokaten er Khalil Nazaris sag første gang, hvor domstolen i Strasbourg har antaget en sag om den danske praksis med ubegrundede afslag på statsborgerskab. Tidligere har Institut for Menneskerettigheder samt flere uafhængige juridiske eksperter også kritiseret de ubegrundede afslag.

	Regeringen er ifølge sit svar enig i, at sagen er vigtig. Hvis domstolen således vælger ikke at følge henstillingen, beder regeringen om en mundtlig høring, inden sagen antages, »fordi klagen giver anledning til principielle spørgsmål«, som det formuleres i det 26 sider lange processkrift, som Information nu har fået aktindsigt i.

	I ly af Højesteret

	Ud over at kræve afvisning, fordi de nationale retsmuligheder ikke er udtømt, og fordi klagen i øvrigt fremstår »tydeligt dårligt begrundet«, afviser regeringen generelt, at Khalil Nazaris rettigheder skulle være overtrådt på grund af det ubegrundede afslag på statsborgerskab.

	Sådan oplever Khalil Nazari det ikke. Han kom til Danmark i 2001 som mindreårig uledsaget flygtning og fik asyl, og først ti år senere blev han klar over, at hans forældre var i live, men nu boede i Canada. Inden da havde han i 2010 søgt om dansk statsborgerskab, og da han opfyldte alle krav, fik han besked fra det daværende Integrationsministerium om, at han var optaget på et lovforslag, hvormed Folketinget tildeler statsborgerskab.

	Men kort tid inden, lovforslaget blev vedtaget, fik han et brev om, at han alligevel ikke ville få dansk statsborgerskab. Årsagen kunne ikke oplyses, og afslaget kunne heller ikke ankes.

	For Khalil Nazari var den umiddelbare konsekvens, at han ikke kunne få visum til at besøge sine forældre i Canada. Men som regeringen anfører i processkriftet, skrevet af jurister i Justitsministeriet, er andre landes visumregler ikke Danmarks ansvar.

	Selv kunne Khalil Nazari ikke forstå, hvorfor PET skulle interessere sig for ham. Hans eneste kontakt til politiet har været, at han i 2010 henvendte sig på politistationen i Sorgenfri og gjorde opmærksom på, at tre langskæggede mænd flere gange havde forsøgt at få kontakt til ham på det kollegium, hvor han dengang boede, mens han studerede på DTU.

	Som væsentligste begrundelse for afvisning henviser ministeriet til en højesteretsafgørelse fra september i en sag om myndighedernes afslag på statsborgerskab til en irakisk mand med PTSD. Her fastslog Højesteret opsigtsvækkende, at det er muligt at føre en sag for domstolene, hvis man har mistanke om, at en international konvention er blevet overtrådt.

	At det overhovedet skulle være muligt at føre en retssag om afslag på statsborgerskab havde Kammeradvokaten ellers på Justitsministeriets vegne bestridt og undervejs også fået medhold fra Østre Landsret i, fordi ministeriets behandling af ansøgningerne var »lovforberedende« arbejde. Men ni højesteretsdommere afgjorde i enighed, at det skulle være muligt at føre en sådan sag. Sandsynligvis var den overraskende afgørelse en del af forklaringen på, at regeringen var nødt til at bede domstolen om fem ugers forlænget frist, før processkriftet endelig blev afleveret lige før nytår.

	Støtte fra Georg Soros

	Ifølge advokat Niels-Erik Hansen går regeringen galt i byen, når den henviser til højesteretsafgørelsen. For konsekvensen heraf vil være, at Khalil Nazari skal rejse sag mod Folketinget. Men grundlovens ret til domstolsprøvelse omfatter ikke Folketinget.

	»Højesteret udtaler sig i dommen om, at det skal være muligt at føre en sag mod Justitsministeriet for forskelsbehandling. Det var ministeriet, der ikke ville forelægge den pågældende PTSD-sag for Indfødsretsudvalget. Min klient er ikke blevet udsat for fejlbehandling fra ministeriets side, tværtimod satte Indfødskontoret ham på lovforslaget. Det er Folketingets Indfødsretsudvalg, der har valgt at tage min klient af lovforslaget,« siger Niels-Erik Hansen.

	Han vil nu skrive et svar til domstolen bl.a. med opfordring til, at hele højesteretsafgørelsen bliver oversat og ikke kun det relativt korte citat, som regeringen medtager i processkriftet.

	»I det citat fra dommen kan domstolen ikke se forskellen på, om det er ministeriet eller Indfødsretsudvalget, som træffer beslutningen,« mener advokaten.

	Domstolens indledende åbningsskrivelse i Khalil Nazaris sag har vakt opmærksomhed så langt væk som i USA. Her har organisationen Open Society anmodet domstolen om at måtte træde til som biintervenient på Khalil Nazaris side.

	Organisationens chefjurist, Rubert Skilbeck, har derfor fremsendt et 10 sider langt processkrift til støtte for Khalil Nazari med konklusionen:

	»Mens nogle lande deler træk med systemet med naturalisation i Danmark, er der kun to lande, der har en tilsvarende restriktiv holdning i forhold til at angive begrundelse og mulighed for tilsyn. Mange andre lande har for nylig ændret deres holdning for at give mere kontrol over udmøntningen af det skøn, der ligger bag tildeling af statsborgerskab.«

	 

