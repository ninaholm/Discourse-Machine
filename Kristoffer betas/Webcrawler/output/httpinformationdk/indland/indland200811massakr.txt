Massakre på naturen for fire minutters skyld
Den konservative viceborgmester i Egedal Kommune, Jens Jørgen Nygaard, kritiserer sine partifæller for at føre slingrekurs mellem mere motorvej og miljøhensyn. Den planlagte motorvej i Frederikssundsfingeren bør droppes, siger han, fordi den ødelægger miljøet, ikke hjælper på trængslen og kun sparer bilisterne for fire minutters køretid
Jeg kan ikke forestille mig, at der vil blive afsat penge til et projekt, som har så begrænset effekt på køretiden og så ødelæggende virkning på miljøet,- siger den konservative viceborgmester i Egedal Kommune, Jens Jørgen Nygaard.

Tvetunget tale. Sådan bliver den konservative ministerfloks udmeldinger om trafik nu betegnet fra egen lejr.De to tunger er tydeligst kommet til udtryk, da klimaminister Connie Hedegaard fra den ene ende af ministerholdet talte for at "knække kurven" for transportsektorens store bidrag til den samlede danske CO2-udledning. Mens daværende transportminister Carina Christensen fra den anden ende talte for flere og bredere motorveje - ligesom den konservative trafikordfører, Henriette Kjær, i gårsdagens Information kaldte den foreslåede motorvej mellem Frederikssund og Ballerup for "det eneste rigtige".Skiftende udmeldinger koster dyrt for klimaet og naturen, mener Jens Jørgen Nygaard, der er tidligere borgmester i Ledøje-Smørum Kommune. Han er i dag første viceborgmester i Egedal Kommune - og har hele vejen igennem været konservativ. Og så er han en mand, der ikke er bleg for at indrømme, at han nyder at køre i sin bil på store, brede veje.Kostbar tidsbesparelseMen nu er den 59-årige kommunalpolitiker rasende. Vejdirektoratet har nemlig indstillet til regeringen, at der snarest muligt skal anlægges en 26 kilometer lang motorvej tværs gennem det åbne land mellem Frederikssund og Ballerup. Motorvejen vil ramme 36 naturområder, hvoraf flere nyder international bevågenhed som uerstattelige og uvurderlige. På motorvejsprojektets destruktionsliste står blandt andet Værebro Ådal, Husesø Mose, Grønsø Mose, overdrevet Knudsbjerg og moseområderne sydvest for Østrup Holme."Det er en fuldstændig tåbelig løsning. Man udløser en massakre på nogle af Storkøbenhavns smukkeste naturarealer, så folk fra Frederikssund kan komme fire minutter hurtigere frem - blot for alligevel at ende i en bilkø ved Jyllingevej i Rødovre," siger Jens Jørgen Nygaard.Han har i over 30 år boet i Ledøje, hvis natur vil blive hårdt ramt, og han kender området indgående. Der er trængsel i morgenmyldretiden på en to kilometer lang strækning nordvest for Ballerup, siger han. Det er denne trængsel, der nu skal udløse anlæggelsen af en 26 kilometer lang motorvej."Projektet har i skiftende form været på tegnebrættet siden 1936, hvor det første gang optræder i de kommunale protokoller. At det siden er gået i vasken så mange gange, understreger for mig, at det ikke er den rigtige løsning," fremfører Jens Jørgen Nygaard.Tog bliver slået af banenHan peger i stedet - som blandt andet Albertslund Kommune også har gjort - på en alternativ løsning, der moderniserer den eksisterende Frederikssundsvej og ellers satser intelligent og fremsynet på at styrke den kollektive trafik i området.En sådan løsning fra organisationen Grøn Trafik i Bycirklen har været realitetsbehandlet af Vejdirektoratet, som imidlertid foretrækker en motorvej."Forslaget fra Grøn Trafik i Bycirklen tænker bæredygtigt både i miljømæssig og økonomisk forstand. Det er et seriøst forslag, som ikke er udtænkt af en flok uansvarlige flippere," fastslår Nygaard og understreger, at det er en styrkelse af den kollektive trafik i området, der er brug for. Det vil kunne tage toppen af presset på den gamle vej.Jens Jørgen Nygaard langer i den forbindelse ud efter DSB, som sidste år skar næsten halvdelen af togene væk fra Frederikssundsbanen og helt droppede at stoppe på en vigtig station, Kildedal, om aftenen og i weekenden. Det førte til indsigelser fra områdets to store virksomheder, Novo Nordisk og Oticon, hvor mange medarbejdere havde haft glæde af toget og derfor fravalgt bil."DSB's argument om lønsomhed er et fattigt argument. I stedet for at skære ned må der satses bredt på at lokke flere pendlere over i toget, sådan som Grøn Trafik har foreslået," siger Jens Jørgen Nygaard.Konservativ slingrekursHan efterlyser en klar og utvetydig melding fra regeringen om, at klimahensyn er styrende for udviklingen af transporten. Og han vil have handling bag de pæne ord om den kollektive trafik."Blandt de konservative ministre har der de senere år været ført en slingrekurs mellem udmeldingerne om mere motorvej eller miljøhensyn," siger Nygaard, som dog har håb for fremtiden."Jeg har en klar forventning om, at Lars Barfoed (den nyligt tiltrådte konservative transportminister, red.) vil have en mere nuanceret holdning til motorvejsbyggeriet og forholde sig kritisk til Vejdirektoratets indstilling. Jeg kan ikke forestille mig, at der vil blive afsat penge til et projekt, som har så begrænset effekt på køretiden og så ødelæggende virkning på miljøet," siger Jens Jørgen Nygaard.
