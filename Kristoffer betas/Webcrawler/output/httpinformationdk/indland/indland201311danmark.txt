Danmark vil bremse forbud mod forskelsbehandling af fede
FOA mener, at kommune handlede i strid med EU-lovgivningen, da den fyrede 160 kilo tung dagplejer. Nu blander Danmark sig i retssagen ved EU-Domstolen og argumenterer for, at der ikke er noget generelt forbud mod forskelsbehandling af fede


 
	Danmark forsøger at forhindre EU i at indføre et generelt forbud mod forskelsbehandling af fede.

	Beskæftigelsesminister Mette Frederiksen (S) skriver således i et notat til Folketingets Europaudvalg og Beskæftigelsesudvalg, at Danmark vil afgive et såkaldt skriftligt indlæg i en verserende principiel retssag, hvor EU-Domstolen skal afgøre, om det er lovligt at fyre ansatte, fordi de er overvægtige. Retssagen kommer, efter at Billund Kommune har afskediget den 160 kilo tunge dagplejer og medlem af FOA, Karsten Kaltoft. Får Karsten Kaltoft medhold i EU, vil det give bedre rettigheder til alle unionens overvægtige.

	Danmark hævder imidlertid, at fedme ikke er et beskyttet kriterium i EU’s beskæftigelsesdirektiv, selv om det ikke kan udelukkes, at fedme i en »konkret situation« kan betragtes som et handicap i direktivets forstand. Og endelig mener Danmark, at »EU-retten – i det omfang den måtte finde anvendelse på den konkrete sag – ikke i øvrigt indeholder et generelt forbud mod forskelsbehandling på grund af fedme«.

	Overrasket

	Mette Frederiksens beslutning overrasker formanden for FOA, Dennis Kristensen. Godt nok forbyder forskelsbehandlingsloven kun arbejdsgivere at diskriminere ved afskedigelse og ansættelse på grund af blandt andet hudfarve, religion og handicap – og altså ikke på grund af overvægt. Men Dennis Kristensen mener, at forskelsbehandling på grund af fedme blandt andet er i strid med Menneskerettighedskonventionen og EU’s Charter om Grundlæggende Rettigheder, der forbyder diskrimination på grund af »ethvert forhold«.

	»Mette Frederiksen balancerer på kanten af at sige, at det okay at afskedige folk på grund af fedme, selv om de i øvrigt kan passe deres arbejde. I hvert fald argumenter beskæftigelsesministeren ikke imod, at fedme kan være en afskedigelsesgrund i sig selv. Og det ville jeg nok have forventet, at regeringen ville gøre, ud fra den banale antagelse at lønmodtagere har samme rettigheder, når de udfører det samme stykke arbejde. Nu er det ikke sikkert, at man har den samme beskyttelse som andre, på grund af hvor mange kilo badevægten viser, når du træder op på den,« siger Dennis Kristensen.

	Karsten Kaltoft var i 15 år, frem til den 22. november 2010, ansat som dagplejer i Billund Kommune og har i alle årene ikke vejet under de 160 kilo.

	Billund Kommune hævder, at opsigelsen hverken helt eller delvist skyldes Karsten Kaltofts vægt, og at der i øvrigt ikke gælder et forbud mod diskrimination på grund af fedme på det danske arbejdsmarked.

	’Lige lovlig nidkær’

	På Christianborg overrasker beskæftigelsesministerens beslutning både Dansk Folkeparti og Enhedslisten.

	Enhedslistens socialordfører og medlem af beskæftigelsesudvalget, mener, at FOA har en »god sag«.

	»Beskæftigelsesministeren er lige lovlig nidkær. Det klæder jo ikke Mette Frederiksen, hvis kommunen taber, for så falder det tilbage på hende: Så skal hun også skamme sig,« siger Finn Sørensen.

	Dansk Folkepartis arbejdsmarkedsordfører, Bent Bøgsted, er overrasket over, at der overhovedet kan være tvivl:

	»Jeg troede faktisk allerede, at loven beskyttede mod at forskelsbehandle overvægtige mennesker, så det er fint, at vi nu får en principiel afgørelse. Det er klart, at man nok ikke være brandmand – og kunne løbe hurtigt op af en stige – hvis man vejer 160 kilo. Men hvis man kan klare sit arbejde, så skal man da ikke afskediges, fordi man er overvægtig,« siger Bent Bøgsted.

	Ifølge Dennis Kristensen skal arbejdsgiverne ikke blande sig i de ansattes liv, når der ikke er noget at udsætte på deres arbejde.

	»Desværre ser vi en stigende tendens til, at de offentlige arbejdsgivere vil blande sig i vores livsstil, sundhedstilstand og vægt – også selv om det ikke fører til, at man har flere sygedage eller ikke kan overkomme arbejdet. Arbejdsgiverne er ved at få rullet vores livsstil og helbredstilstand ind under deres ledelsesret,« siger FOA’s formand.

