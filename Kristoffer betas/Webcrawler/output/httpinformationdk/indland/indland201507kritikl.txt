Kritik af lavt optag på humaniora
Selvom der i år samlet set er blevet optaget flere studerende på de videregående uddannelser, er der som følge af den såkaldte dimensionering blevet optaget tre procent færre studerende på de humanistiske studier. Det er dybt problematisk, lyder det fra universitetsverdenen og Danske Studerendes Fællesråd
 På uddannelsen Indianske Sprog og Kulturer på Københavns Universitet skal der lukkes ni af de 19 studiepladser, der var i 2013.


 På de humanistiske uddannelser er der i år blevet optaget tre procent færre studerende end det foregående år. Det fremgår af en ny opgørelse fra Uddannelses- og Forskningsministeriet, der samlet set viser, at to procent flere studerende i år i forhold til sidste år er blevet optaget på en videregående uddannelse.
Den nedadgående kurve over antallet af humaniorastuderende skyldes den såkaldte dimensioneringsplan. Den indebærer, at en række uddannelser fra 2015-2018 skal optage færre studerende, hvilket særligt rammer humaniora, som i 2015 har måttet reducere antallet af pladser på bacheloruddannelserne med godt 500.
Lektor David Budtz Pedersen fra Københavns Universitet, der forsker i humaniora, er kritisk over for konsekvenserne af dimensioneringsplanen, som altså nu begynder at vise sig.
»Det problematiske ved dimensioneringssplanen er, at man har overladt det til politikere at forudsige fremtidens arbejdsmarked på baggrund af nuværende økonomiske pejlemærker – pejlemærker, der er baseret på en idé om, at vi kan fastholde det arbejdsmarked, som vi har haft de seneste 30 år. Men at fastholde det, mener jeg, ikke er realistisk,« siger David Budtz Pedersen med henvisning til, at dimensioneringen har til formål at sikre, at de videregående uddannelser uddanner kandidater, som passer til fremtidens arbejdsmarked.
For ifølge David Budtz Pedersen vil der komme et stort behov for humanister i fremtiden, et behov som den nuværende dimensioneringsplan ikke tager højde for.
»Danmark vil i fremtiden – ligesom vi gør i dag – i høj grad komme til at konkurrere på arkitektur, design, museer, gastronomi, oplevelser og kreativitet. Indtil nu har vi haft en konkurrencefordel, men hvis vi også skal have det i fremtiden, er vi nødt til at vedligeholde og styrke de humanistiske fag i stedet for at skære ned på dem.«
Spareøvelse
Den nye opgørelse over antallet af optag på de videregående uddannelser får også Yasmin Davali forkvinde i Danske Studerendes Fællesråd til at kritisere dimensioneringsplanen.
Hun mener, de nye tal viser, at dimensioneringsplanen først og fremmest har været en spareøvelse. En spareøvelse, som betyder, at universiteterne på særligt de humanistiske studier har været nødt til at skære markant i antallet af studiepladser.
»Der er rekordmange i år, som ikke er kommet ind på en videregående uddannelse. Da den daværende regering i sin tid argumenterede for dimensioneringsplanen, var det ud fra en påstand om, at reduktionen i antallet af studiepladser på bestemte studier, ville betyde, at de studerende ville rykke over på andre uddannelser. Men vi kan nu se, at det desværre ikke er det, der er sket,« siger Yasmin Davali. Ifølge hende kommer det kun til at skade samfundet på længere sigt, hvis man ikke giver de studerende mulighed for at læse det, de brænder for.
–Men argumentet for at skære i antallet af pladser på humaniora har været, at man her uddanner alt for mange til arbejdsløshed. Er det ikke rimeligt, at man med dimensioneringsplanen har forsøgt at få de studerende til at læse fag, der er erhvervsrelevante?
»En undersøgelse fra 2011 viste, at 18 procent af dem, der bliver afvist på universitetet ikke får en anden uddannelse. Vi mener, at det er langt bedre at give folk en uddannelse end ikke at give dem en. Selvfølgelig skal vi ikke uddanne folk til arbejdsløshed, men langt de fleste universitetsuddannede får også et job, når det kommer til stykket.«
Kritikken af det faldende optag på humaniora som konsekvens af dimensioneringsplanen, mener uddannelses- og forskningsminister Esben Lunde Larsen (V) må stå for kritikernes egen regning. Han henviser desuden til, at den nuværende dimensioneringsplan er lavet af den tidligere regering.
»I Venstre har vi har hele tiden sagt meget klart, at vi gerne vil justere og ændre i den nuværende dimensioneringsaftale, som vi bestemt mener kan forbedres. Derfor er næste skridt nu, at jeg kommer til at have en samtale med Folketingets partier om, hvilke ændringer der skal til, for at planen vil være langtidsholdbar,« siger han.

