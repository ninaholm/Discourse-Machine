Åh, PET, vi elsker dig!
Danskerne er vilde med overvågning, viser rapport udarbejdet for Politiets Efterretningstjeneste. Men rapporten viser også noget andet


 Han havde fat i en ende, ham Anders Fogh Rasmussen (V), da han i sin 1993-bog om minimalstaten skrev:
»Den ynkelige slavenatur gennemsyrer hele det danske samfund.«
Befolkningens slavenatur synes senest bekræftet ved en rapport, som PET, Politiets Efterretningstjeneste, offentliggjorde i går, og som Politiken på forhånd havde fået færten af. Dagbladet på Rådhuspladsen gengiver rapportens konklusion således:
»Danskerne føler sig mere trygge og beskyttet mod bl.a. terror, jo flere overvågningskameraer, sikkerhedsvagter, hegn og skannere de møder på offentlige pladser, trafikknudepunkter og butikscentre.«
En sådan udlægning af teksten får selvsagt PET til at juble. Efterretningstjenestens afdelingschef Anja Dalgaard-Nielsen erklærer:
»Vi troede, at kameraer og hegn ville øge folks utryghed, fordi de jo netop ville blive mindet om, at der er noget, der hedder terror.«
Anja Dalgaard-Nielsen mener, at rapporten dermed peger fremad:
»Hidtil har vi været tilbageholdende med at kræve synlige initiativer, men nu ved vi, at synlig sikkerhed ikke skader. Tværtimod.«
Altså mere overvågning.
Rigtigt, men ...
Og det er da rigtigt, at rapporten i selve sin tekst konkluderer: »Borgerne oplever synlige sikkerhedsforanstaltninger som direkte tryghedsskabende.«
Det bygger rapporten — som TrygFonden har støttet med fire millioner kr. — på samtaler med 2.000 repræsentativt fordelte danskere udspurgt af konsulenthuset Relation-Lab A/S.
Men rapporten fastslår også noget andet. Med tekstens ord:
»Mere overraskende er det, at borgerne peger på manglende tværkulturel tolerance og rummelighed som det, der skaber størst utryghed. For ifølge undersøgelsen måler borgerne generelt trygheden ud fra, om de er blandt mennesker, som de kan 'læse'. Når de f.eks. befinder sig på en station eller andre offentlige steder og ser mennesker, der ser anderledes ud end dem selv, bliver de usikre. De føler sig ikke i stand til 'læse' dem. Borgerne udtrykker derfor et klart ønske om at få en større viden om andre kulturer og befolkningsgrupper, så de ikke behøver føle utryghed i mødet med mennesker, der ikke ligner dem selv.«
Oho. Det vil sige, at medier lige så godt kunne lancere PET-rapporten under overskriften:
»Danskere: Vi vil bekæmpe utrygheden med viden om andre mennesker.«
Men den overskrift havde ikke genspejlet danskernes slavenatur. Og det ville da være nedslående.

