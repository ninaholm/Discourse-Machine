Psykisk syg blev bagbundet af fire betjente uden forklaring
Efter et sagsforløb på to år har Rigspolitiet nu offentliggjort en rapport, der beskriver, hvordan fire betjente i maj 2012 overmandede en psykisk syg mand for at tvangsudsende ham til Algeriet. Amnesty kalder fremgangsmåden ’brutal’, mens Ombudsmanden har kritiseret den manglende begrundelse for magtanvendelse. Rigspolitiet har siden ændret retningslinjer for tvangsudsendelser
 
	Ledelsen af kriminal-forsorgens sikrede institution Ellebæk (billedet) blev af lægegruppen orienteret om den tvangsudsendte algerier havde en diagnose som paranoid psykose. Og han var på venteliste til at blive behandlet på Hillerød Sygehus. Men han blev forsøgt udvist. Anden gang lykkedes det.


 
	En majmorgen i 2012 klokken 03.35 låste fængselspersonalet i kriminalforsorgens sikrede institution Ellebæk op for celle 36, så tre betjente og en vicepolitikommissær fra Rigspolitiets Nationale Udlændinge Center kunne komme ind til en sovende mand, der skulle tvangsudsendes til Algeriet. Det fremgår af en nylig offentliggjort såkaldt udsendelsesrapport fra Rigspolitiet.

	Da betjentene kom ind i cellen, vågnede algerieren og forsøgte at rejse sig.

	»Han blev omgående og med fornøden magt holdt fast på madrassen« af tre betjente.

	»Da NN var pacificeret, blev han fastholdt« af to betjente, mens en tredje »påsatte fikseringsbælte om NN’s hofte og håndled, gav ham ble på og iførte ham tøj, beskyttelseshjelm, maske og hægtede hans ben sammen ved anklerne ved hjælp af plasticstrips«, fortsætter rapporten. Imens pakkede fængselspersonalet og vicepolitikommissæren »2 sække med nogle få ejendele, hovedsageligt tøj.«

	Det fremgår ikke af Rigspolitiets udsendelsesrapport, om betjentene var klar over, at manden i celle 36 var psykisk syg, selv om Rigspolitiet forinden havde modtaget oplysning om algerierens psykiske sygdom fra både Ellebæk og fra mandens advokat. Alligevel havde Rigspolitiet ikke tillagt oplysningen nogen praktisk betydning.

	Det fremgår heller ikke af rapporten, i hvilket omfang de fire-seks fængselsbetjente fra Ellebæk orienterede betjentene om manden. Men noget havde de dog fået at vide:

	»Fængselspersonalet oplyste, at NN og hans celle var usoigneret, og vi skulle være opmærksom på, at gulvet var uhumsk og glat. NN var ikke underrettet om vores ankomst og forestående udrejse.«

	Forsvarligt emballeret blev algerieren nogen tid senere båret ud og anbragt i »Transitten, hvor han blev placeret på midterste bagsæde under fastholdelse« af en betjent på bageste bagsæde, mens endnu en betjent satte sig ved siden af ham.

	Først nu fik den psykisk syge mand, der af politiet beskrives som »ikke særlig stor, nærmest tynd og spinkel«, en forklaring på den hårdhændede vækning:

	»Vi forlod Ellebæk kl. ca. 03.50 og kørte mod Københavns lufthavn. Umiddelbart efter vi forlod Ellebæk, spurgte undertegnede på engelsk NN, om han forstod engelsk, hvilket han bekræftede med et nik. Han blev herefter på engelsk underrettet om, at han skulle udsendes til Algeriet under ledsagelse«, som vicepolitikommissæren skriver i rapporten.

	Sagen om den tvangsudsendte psykisk syge algerier har verseret i snart to år. Han ventede på at blive psykiatrisk undersøgt på Hillerød Sygehus, da han blev udsendt, og tilsyneladende har politiet ikke givet nogen forklaring på, hvorfor de tog så hårdhændet fat. Udsendelsen af algerieren er blot én i en lang række, hvor der er sat spørgsmål ved politiets anvendelse af magt.

	Nu kan Information på baggrund af bl.a. aktindsigt, oplysninger fra Amnesty International, svar til Folketinget og den nyligt offentliggjorte udsendelsesrapport fra Rigspolitiet beskrive, hvad der egentligt skete op til og under udsendelsen.

	Kritik fra Ombudsmanden

	Ombudsmanden har haft fokus på den konkrete udsendelse og rejst spørgsmål om magtanvendelsen i en redegørelse for udsendelser, som blev færdig i december 2013.

	»Af sagen fremgår det efter min foreløbige opfattelse ikke tilstrækkeligt klart, hvilken konkret anledning der lå til grund for magtanvendelsen, der fandt sted, da udlændingen vågnede i sin celle,« skrev Ombudsmanden i sin gennemgang af Rigspolitiets sager om udsendelser i 2012, som aldrig er blevet offentliggjort.

	Ombudsmanden savnede desuden en præcis beskrivelse af den tidsmæssige udstrækning af »den anvendte magt« over for algerieren, der ved dom var udvist af Danmark.

	Generelt kritiserer Ombudsmanden Rigspolitiet for ikke at være grundig og detaljeret nok i rapporterne om udsendelser til, at proportionaliteten i magtanvendelsen for alvor kan vurderes. Ifølge Rigspolitiets egne retningslinjer skal en udsendelsesrapport ellers indeholde »en udførlig redegørelse« for den anvendte magt »med angivelse af årsagen til magtanvendelsen, magtanvendelsens karakter og udstrækning.«

	Ombudsmanden har yderligere kritiseret, at der i en lang række udsendelsessager helt mangler dokumentation for, at udlændingen er blevet opfordret til at udrejse frivilligt og fået »vejledning om konsekvenserne af ikke at medvirke til udrejse.«

	Ifølge politiets retningslinjer skal de netop oplyse udlændingen om, at »udsendelsen kan gennemføres ved anvendelse af den nødvendige magt, hvis udlændingen ikke samarbejder«. Af Europarådets retningslinjer fremgår det, at myndighederne i alle faser af udsendelsen skal søge at samarbejde med udlændingen for at begrænse anvendelsen af magt mest muligt.

	Det fremgår ikke af Ombudsmandens redegørelsen, om Ombudsmanden har været klar over, at algerieren var diagnosticeret psykisk syg, inden han blev udsendt. Men udsendelsesrapporten indeholder ingen oplysninger om mandens sygdom.

	Amnesty fandt manden

	Læge i psykiatrien Birgit Bundesen fra Amnesty Internationals danske lægegruppe finder politiets fremgangsmåde over for den psykisk syge algerier »meget brutal« og understreger det »meget uhensigtsmæssige i at overrumple og bagbinde en psykotisk syg«. Hun mener, at psykisk syge som f.eks. manden fra Algeriet »oftest er svært invaliderede af angst og ofte kan blive voldelige, når de føler sig truede. I dette tilfælde især fordi det meget vel kan intensivere mandens psykotiske forestillinger«.

	Det var Amnestys lægegruppe, der i begyndelsen af maj 2012 under en undersøgelse af de indsatte i Ellebæk fandt ud af, at manden i celle 36 var psykisk syg. Under undersøgelsen fremsatte han »voldsomme anklager om tortur« i Vestre Fængsel og Ellebæk, og lægegruppen var ikke i tvivl om, at manden var paranoid psykotisk.

	Efter undersøgelsen af algerieren lød lægegruppens konklusion: »Han taler i et væk. Er usamlet. Rokker frem og tilbage. Han fortæller om stemmer i sit hoved. Han bliver ophidset og slår sig voldsomt for panden. Er angst og forpint (…) Undersøgte, som tidligere og aktuelt er blevet anbragt i fængsel og fængselslignende institution, har en række tegn på at lide af en paranoid psykose.«

	»At være psykotisk betyder, at man har mistet sin realitetssans, og når man er paranoid psykotisk, betyder det, at man i en sygelig og ikke korrigerbar grad er overbevist om, at nogen vil én det ondt,« forklarer Birgit Bundesen fra lægegruppen.

	Ledelsen af Ellebæk blev straks af lægegruppen orienteret om mandens diagnose. Det skete den 9. maj 2012. På det tidspunkt var institutionen dog allerede opmærksom på manden fra Algeriet, fremgår det af oplysninger fra Justitsministeriet i et svar til Folketinget.

	»Den pågældende havde således været tilset af institutionens læge og efterfølgende af en psykiater. Institutionen søgte herefter kaution med henblik på psykiatrisk vurdering på Hillerød Sygehus. Indlæggelsen blev ikke effektueret, fordi den pågældende blev løsladt.«

	I et senere svar til Folketinget har Justitsministeriet forklaret, at termen ’løsladt’ i denne sammenhæng betyder, at algerieren blev afhentet af politiet for at blive udsendt.

	Midt i maj 2012 bad mandens advokat ifølge Informations oplysninger om at få vurderet, om det ville være helbredsmæssigt ansvarligt at udsende hans klient, når denne nu var diagnosticeret med en psykose.

	Knap en uge senere anmodede advokaten desuden om en psykiatrisk undersøgelse af sin klient. Men den kunne først gennemføres, når manden blev indlagt på Hillerød Sygehus. Undersøgelsen blev aldrig til noget, før algerieren blev udsendt.

	I mellemtiden kontaktede Rigspolitiet nemlig Ellebæk, hvis sygeplejerske oplyste, at manden var tilset af en psykiater og allerede indstillet til indlæggelse. Men da indlæggelsen ikke var akut, afventede fængslet, at der blev en ledig plads på Hillerød Sygehus.

	Formentlig i løbet af ganske få dage og uden nogen nærmere forklaring vurderede Rigspolitiet i den situation, at den psykisk syge mand godt kunne udsendes som planlagt, hvis udsendelsen blev gennemført som en såkaldt »stærk mands tur« med fire ledsagende betjente. Datoen blev fastsat til den 24. maj 2012, godt to uger efter lægegruppen havde henledt Ellebæks opmærksomhed på den psykisk syge algerier.

	’Captain help me’

	Kørslen til lufthavnen fra Ellebæk i de tidlige morgentimer »foregik uden problemer«, men da transitten ikke umiddelbart blev lukket ind gennem indgang øst til gaten, før en sikkerhedsvagt havde kontaktet en supervisor og derefter en vagtchef, begyndte den planlagte udsendelse at gå skævt.

	Selv om vicepolitikommissæren forsikrede vagten om, at betjentene havde foretaget »en fuldstændig visitation« af fangen, mente vagten, at alle i bilen først skulle passere »screeningen inde i sikkerhedsbygningen«.

	»Alt imens begyndte vores deportee at blive urolig og vejre, at vores myndighedsautoritet ikke var total«, som vicepolitikommissæren anfører.

	Først efter at have forsikret lufthavnens øverste vagtchef »om vores grundige visitation og fuldt ansvarsforpligtigelse« fik transitten med de fire betjente og algerieren lov til at køre hen til gaten.

	Kriminalassistenten talte derefter med flyets kaptajn og »informerede ham om, at vi havde en deportee til Algeriet, at denne ikke ønskede at rejse hjem (…) og at han skulle forvente, at han ville modsætte sig og råbe og skrige, men at han forventeligt ville stoppe, når vi først var kommet i luften.«

	Kaptajnen blev også forsikret om, at betjentene var »særligt uddannet til at håndtere deportees, at mit personale var meget erfarne og havde gennemført adskillige af denne type udsendelser uden problemer og havde fuldstændig kontrol over deporteen.«

	Teknisk set blev algerieren løsladt ved ombordstigning. Han fik fjernet masken og fik dermed mulighed for at sige noget. Da de danske betjente 10 minutter senere fik lov at gå ombord og bar algerieren op ad trappen til flyet, begyndte han at råbe »Captain, help me!«.

	»Deporteen blev råbende og skrigende båret til bageste række i flyet og placeret på højre side med anvendelse af fornøden magt, idet han gjorde voldsom modstand ned gennem flyet. Vi havde dog fuld kontrol med ham.«

	Alligevel var det for meget for flykaptajnen: »Efter ganske få minutter kom kaptajnen ned gennem flyet. Jeg gik ham i møde og han sagde, at det ikke gik – han ville ikke have ham med. Jeg forsøgte at overtale ham uden held. Vi blev herefter sat af flyet.«

	Den psykisk syge mand blev herefter kørt ind til Vestre Fængsel, hvorfra han den 7. juni endnu en gang blev kørt til lufthavnen for under ledsagelse at blive fløjet til Algeriet.

	Denne gang gik udsendelsen angiveligt glat: Klokken 04.00 blev algerieren »afhentet« i Vestre Fængsel, og efter at have gennemset sine ejendele erklærede han sig »klar til at udrejse«.

	»Ved ankomsten til Algeriet blev vi modtaget af immigrationsmyndighederne, der efter modtagelse af Laissez-Passer (rejsepas) og en kort samtale med udlændingen, accepterede at modtage ham. Der var ingen problemer i forbindelse med udsendelsen«, hedder det kortfattet i en endelig udsendelsesrapport fra juni 2012.

	Et skoleeksempel

	Rigspolitiet har oplyst i et svar til Folketinget, at »forløbet« af betjentenes håndtering af den psykisk syge algerier i de tidlige morgentimer for snart to år siden er »indgået i undervisningen af det personale, som deltager i udsendelser« – uden dog at oplyse hvordan.

	Samtidig har Rigspolitiet været i »løbende dialog med Ombudsmanden« for at sikre, at reglerne ved tvangsudsendelser bliver overholdt.

	Bl.a. har Rigspolitiet udarbejdet nye interne retningslinjer og en ny såkaldt »paradigmerapport, som skal sikre, at udlændinge, der skal udsendes, får den samme relevante vejledning, og at dette dokumenteres«.

	På den baggrund finder justitsminister Karen Hækkerup (S) ikke anledning til kritik, oplyser hun i et svar til Folketinget.

	Johanne Schmidt-Nielsen (EL), der rejste sagen om udsendelsen af den psykisk syge mand til Algeriet for mere end et år siden, undrer sig over, at ministeren ikke benytter lejligheden til tydeligt at tage afstand fra den benyttede fremgangsmåde.

	»Vi mangler en klar afstandtagen fra ministeren til Rigspolitiet om, at den konkrete magtanvendelse over for algerieren var uacceptabel hårdhændet. Og det bliver kun endnu værre, når der er tale om en psykisk syg,« siger hun.

	Enhedslisten vil nu bede Karen Hækkerup om yderligere oplysninger om sagen, bl.a. om betjentene var bekendt med algerierens psykiske sygdom, inden de afhentede ham.

