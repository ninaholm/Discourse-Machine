Nu skal økologi op i fart
Ny handlingsplan fra regeringen med 67 nye tiltag og flere penge skal øge chancen for at nå målet om et fordoblet økoareal i Danmark i 2020. Det helt afgørende er, at forbrugerne efterspørger mere, siger de økologiske landmænds formand
Det, der grundlæggende hæmmer det økologiske jordbrugs ekspansion, er den pressede økonomi i landbrugserhvervet.


 Der skal løbes stærkt, meget stærkt, hvis regeringens mål om i 2020 at have fordoblet det økologisk dyrkede areal i Danmark skal nås.
Fordoblingen skal ske i forhold til arealet i 2007 på ca. 150.000 hektar. På de godt syv år, der er gået siden da, er det økologiske areal vokset med knap 21 pct. – de manglende 79 pct. skal derfor præsteres over de næste fem år. I det seneste år med data fra NaturErhvervstyrelsen, 2013, skrumpede det økologiske produktionsareal faktisk en anelse, og antallet af økologiske bedrifter faldt med 53. Som det øvrige landbrug er også de økologiske producenter under pres.
Derfor blev det i går hilst velkommen af både Økologisk Landsforening og Landbrug & Fødevarer, da landbrugs- og fødevareminister Dan Jørgensen (S) på 25-årsdagen for Ø-mærket præsenterede en ny handlingsplan for mere økologi i Danmark. En plan, der oplister 67 nye tiltag og afsætter 400 mio. kr. til formålet.
»Vi har et mål om at femdoble økologieksporten til ca. otte mia. kr. i 2040, og det mål anerkender og understøtter den nye økologiplan. Det er rigtig vigtigt,« siger administrerende direktør i Landbrug & fødevarer, Karen Hækkerup.
Økologiplanen afsætter således 34 mio. kr. til økologisk eksportfremme i perioden 2015-18.
»Planen er god for forbrugerne, naturen og de økologiske landmænd. Danskerne kan se frem til flere økologiske kvalitetsfødevarer – også i de offentlige kantiner,« siger Per Kølster, formand for Økologisk Landsforening, med henvisning til et af planens centrale punkter: Et forstærket samarbejde i den offentlige sektor om såvel omstilling til økologi i offentlige køkkener og kantiner som omlægning til økologi af stadig større landbrugsarealer ejet af staten, regionerne, kommunerne og folkekirken.
I dag ejer det offentlige ca. 55.000 hektar jord, hvoraf 24 pct. drives økologisk. Hvis også resten blev omlagt, ville det offentlige have leveret en tredjedel af det, der mangler i at nå 2020-målet.
Planen sætter dog ikke forpligtende mål for den offentlige omlægning, men nævner bl.a. et nyt pilotprojekt for at gøre de mange måltider i Forsvarets kantiner økologiske – en sådan øget efterspørgsel vil fremme den økologiske omlægning af landbrugsjord. Planen afsætter 58 mio. kr. for tiden 2015-16 til omstilling af offentlige køkkener.
Blandt de mange øvrige tiltag i planen er mere økologi ind i landbrugsuddannelserne, økologisk investerings- og afsætningsstøtte, penge til økologisk landbrugsforskning og kompetenceudvikling, udvikling af den økologiske svineproduktion, fremme af alternative ejer- og driftsformer som f.eks. andelsbrug m.m.
Pengene
»De mange elementer i planen er på hver deres område gode og relevante, men der er også meget, der ikke er konkretiseret, og hvor det er åbent for fortolkning, hvad der kommer til at ske,« siger Per Kølster og nævner bl.a. uklarheden om, hvad regeringen konkret vil gøre i forhold til EU’s fælles landbrugspolitik.
»Men inden for de rammer, der er bestemt af finanslov og bevillinger, giver planen os mulighed for at komme videre,« understreger økologernes formand.
Med de 400 mio. kr. fordelt ujævnt over fire-årsperioden 2015-18 ser det ud som om den ny plan giver mindre i gennemsnit pr. år end i 2012-13, hvor der for de to år blev givet sammenlagt 464 mio. kr. via finansloven.
Barrieren
Det, der grundlæggende hæmmer det økologiske jordbrugs ekspansion, er den pressede økonomi i landbrugserhvervet. For at den finansielle sektor vil yde landmænd, de lån der ofte er nødvendige for at omlægge til økologi eller udvide produktionen, skal udsigterne for afsætning og indtjening være tilpas lovende. Er finanssektoren ikke overbevist, holder den igen med långivningen.
»Der er en vekselvirkning mellem det, der foregår i det virkelige liv, og så i den finansielle sektor, som virker som en bremseklods,« siger Per Kølster.
Han mener, at øget forbrugerefterspørgsel på økologiske varer er afgørende. For hvis der kommer pres på efterspørgslen, vil priserne udvikle sig i positiv retning, set fra landmandens synsvinkel, og så bliver en økologisk produktion så økonomisk fornuftig, at også bankerne vil være med.
– Konkurrencen supermarkedskæderne imellem om at sælge varerne billigst muligt er vel med til at presse økolandbrugets rentabilitet ned?
»Jo, men lige nu sker der noget vigtigt nyt med Coops beslutning om at se på avancepolitikken på en ny måde. Det kan skabe et helt nyt konkurrenceforhold mellem de konventionelle varer og de økologiske,« påpeger Per Kølster.
Coop har i en langsigtet økovision vedtaget med sig selv at fordoble salget af økologiske varer over de kommende fem år via bl.a. betydelige prisfald på det økologiske – sammenlagt én mia. kr. i prisfald over fem år. Det skal vel at mærke ikke ske ved at sænke afregningsprisen til landmændene, men ved at Coop selv dækker prissænkningen og ser det som en investering i et voksende økologisk salg.
Efter de første tre uger med de nye laver priser rapporterede Coop om ca. 40 pct. vækst i salget af økologisk frugt og grønt og 10 pct. stigning i det samlede økologisalg i koncernens butikker.
En opgørelse fra sidste år fortalte, at 7,6 pct. af det samlede fødevaresalg i Danmark er økologisk, og at andelen er voksende.

