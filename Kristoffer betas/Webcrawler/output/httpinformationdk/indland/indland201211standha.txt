Den standhaftige embedsmand
Departementschef i Skatteministeriet Peter Loft stillede gang på gang kritiske spørgsmål til sagsbehandlingen i SKAT København, fortalte skattedirektør Lisbeth Rasmussen under gårsdagens kommissionsafhøring. Loft var under pres fra nogen, der ønskede sig en anden afgørelse, vurderede hun
Skattedirektør Lisbeth Rasmussen fortalte i Skattesagskommissionen i går i detaljer om de uger i 2010, hvor hun stod i spidsen for den gruppe sagsbehandlere, der skulle afgøre, om Helle Thorning-Schmidts mand, Stephen Kinnock, havde brudt loven ved ikke at betale dansk skat.


 Hun beskrev sine oplevelser i dagbogsoptegnelser, der senere skulle blive centrale dokumenter i den såkaldte skattesag. Og i går kunne skattedirektør i SKAT København Lisbeth Rasmussen så foran Skattesagskommissionen fortælle i detaljer om de uger i sommeren og efteråret 2010, hvor hun stod i spidsen for den gruppe sagsbehandlere, der skulle afgøre, om daværende statsministerkandidat Helle Thorning-Schmidts (S) mand, Stephen Kinnock, havde brudt loven ved ikke at betale dansk skat.
Den uddannede jurist og skatterevisor med ekspertise i international beskatning og skattepligt svarede med myndig stemme på kommissionens udspørger, advokat Lars Kjeldsens, spørgsmål. Bortset fra enkelte pauser var hun i vidneskranken i mere end seks og en halv time, før kommissionsformanden, landsdommer Lars E. Andersen, kl. 16.30 valgte at udsætte sidste del af afhøringen til den kommende uge.
I overensstemmelse med forklaringerne fra de to embedsmand fra sagsbehandlergruppen, der blev afhørt i sidste uge, forklarede Lisbeth Rasmussen, at SKAT Københavns arbejde med Stephen Kinnocks sag var »præget af stor grundighed«. Men »er sædvanlig praksis ikke det,« ville udspørger Lars Kjeldsen vide. Jo, men ikke nær så grundig, forklarede Lisbeth Rasmussen og oplyste, at Stephen Kinnocks kalender blev krydstjekket med kontoudtog og flybilletter for at afgøre, præcis hvor stor en del af året han befandt sig i Danmark.
Skattechefens betænkeligheder
Det har i pressen været fremme, at Lisbeth Rasmussen først skulle have skrevet sine optegnelser om forløbet et godt stykke tid, efter begivenhederne fandt sted. Men det viste sig at være en misforståelse. Skattedirektøren forklarede, at hun i slutningen af august begyndte at skrive optegnelser ned i sin daglige kalender, og kort efter gik hun over til at skrive dem på computer og gemme dem på et USB-stik, enten dagligt eller med få dages mellemrum.
Når Lisbeth Rasmussen begyndte at skrive dagbogen, var det ifølge hendes forklaring, fordi hun efterhånden blev »noget betænkelig«. Ifølge skatteforvaltningsloven havde alene SKAT København kompetence til at træffe afgørelse i sagen, mens det såkaldte Koncerncenter i departementet under daværende skatteminister Troels Lund Poulsen (V) ikke måtte blande sig. Men alligevel stillede den daværende departementschef i ministeriet, Peter Loft, gang på gang kritiske spørgsmål til skatteregionens sagsbehandling. Ifølge Lisbeth Rasmussen var Peter Loft særlig optaget af, at sagsbehandlerne syntes at nå frem til helt andre konklusioner og fortolkninger af de principielle aspekter i sagen end pressen. Det ville være svært for befolkningen at forstå, mente departementschefen. Men hans holdning var ikke entydig, understregede skattedirektøren. På den ene side anerkendte han flere gange SKAT Københavns vurderinger, men på den anden side gentog han »igen og igen«, at »vi ville blive mødt af kritik«.
»Så der må være et eller andet, der klemmer,« lød det i scenisk nutid fra Lisbeth Rasmussen, der selv nøgternt konstaterede, at »reglerne er anderledes, end det bliver refereret i pressen«.
Pres på departementschefen
Professor i forvaltningsret Niels Fenger, der er medlem af Skattesagskommissionen, spurgte nærmere til Peter Lofts rolle. Uddybede departementschefen, om det var argumentationen eller konklusionen fra SKAT København, han var kritisk over for?
Lisbeth Rasmussen forklarede, at det ikke fremgik klart, og at hun for så vidt fik indtryk af, at Peter Loft som øverste ansvarlig for skattesagsbehandlingen blot ville sikre sig, at alt var i orden. Men som hun på den anden side skrev i sin dagbog den 13. september 2010:
»Peter Loft har helt fra begyndelsen givet udtryk for, at han (Stephen Kinnock, red.) må være skattepligtig på grund af ophold, der overstiger 180 dage og ud fra det billede, som er tegnet af familien i forskellige medier.«
Eller som Lisbeth Rasmussen sagde til kommissionen:
»Jeg kan ikke opfatte det på anden måde, end at han er presset, fordi der er nogen, der vil have en anden afgørelse.«
Hvem denne »nogen« dækkede over, sagde hun ikke direkte, men senere beskrev hun »en fornemmelse af«, at »ministeren stiller en masse spørgsmål«.
Skattedirektøren forklarede, at hun og hendes overordnede, direktør for SKAT København Erling Andersen, forsøgte at »berolige Peter«. Men hun stod standhaftigt imod, når departementschefen dukkede op til møder om sagen med papirer, som han bad sagsbehandlerne tage højde for. Blandt andet kom han med et senere meget omtalt notat, der har vist sig at være forfattet på dagbladet BT, og som konkluderede, at Stephen Kinnock efter alt at dømme var skattepligtig til Danmark.
»Som vi sidder der omkring bordet, tager han notatet frem og giver os det,« sagde Lisbeth Rasmussen. Hvor notatet stammede fra, ville departementschefen ikke fortælle – det er senere kommet frem, at han havde modtaget det fra Troels Lund Poulsen, som heller ikke havde oplyst ham om dets herkomst.
»Så bliver der sådan en tavshed, så man begynder at føle ubehag,« huskede skattedirektøren. Hun valgte at tage notatet med sig og konkluderede senere sammen med sine sagsbehandlere, at det kunne de »ikke bruge til noget«, eftersom de ikke var enige i præmisserne for konklusionen.
Lofts linjer
En decideret konfrontation kom det til, da Peter Loft ved et senere møde udleverede et papir med en håndskreven tekst, som han ønskede tilføjet til afgørelsen. Teksten er siden blevet omtalt som en mulig hentydning til oplysningerne om, at Thorning-Kinnock-parrets revisor Frode Holm ved et møde i SKAT København pludselig hævdede, at Stephen Kinnock var homoseksuel.
I sidste uge kom det frem, at der findes en anden version af den håndskrevne tekst end den, som tidligere har været kendt, og som Information kunne gengive i sommer. I den hidtil kendte version skrev departementschefen en bemærkning om »de oplysninger, som du (Stephen Kinnock, red.) og din repræsentant har afgivet om jeres erhvervs- og familiemæssige forhold«.
Men i en anden version synes Peter Loft at være kommet tættere på en hentydning til rygtet om Stephen Kinnocks homoseksualitet, idet han henviste til oplysninger fra Kinnock og revisoren om »den måde, din og din families dagligdag er indrettet på«.
Lisbeth Rasmussen forklarede, at hun og Erling Andersen læste linjerne og efter »et splitsekund« gjorde klart: »Vi skal ikke lave nogen antydninger!«
Departementschefen forsøgte ifølge skattedirektøren at få dem til at ændre holdning, men uden held. Hans håndskrevne linjer kom ikke med i afgørelsen.

