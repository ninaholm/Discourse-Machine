Køb af kampfly ventes udsat til efter valget
Pentagon offentliggør sønderlemmende kritik af spidskandidaten til Danmarks kommende kampfly, Joint Strike Fighter. SF lover, at beslutningsgrundlaget vil blive offentliggjort


 Danmarks køb af nye kampfly er udsat til efter folketingsvalget. Det siger flere kilder på Christiansborg til Information. Årsagen er, at ingen af forsvarsforligspartierne ønsker at kampflykøbet skal blive en del af valgkampen. Dertil er beslutningen om at bruge op mod 30 milliarder skattekroner på indkøbet af nye kampfly alt for kontroversielt.
»Der er ingen, der er interesseret i, at kampflykøbet skal fylde for meget i valgkampen, og det gælder både rød og blå blok,« siger en kilde i forligskredsen, som ikke ønsker sit navn frem, da diskussionerne blandt forligsparterne normalt foregår i fortrolighed. Forligskredsen omfatter alle Folketingets partier med undtagelse af Enhedslisten.
Regeringsordfører Annette Lind (S) vil ikke bekræfte, at kampflykøbet udskydes til efter valget, som senest skal finde sted den 15. september.
»Beslutningsgrundlaget for valg af nyt kampfly er pt. ved at blive forberedt af en særlig programorganisation. Når det foreligger, vil vi tage den politiske drøftelse,« skriver hun i et mailsvar.
»Planen er stadig, at der skal ske et typevalg medio 2015.«
Flere af de forsvarsordførere, Information har talt med, mener imidlertid, at en udskydelse af kampflykøbet er en god idé.
»Det er alt for alvorlig en sag til at den skal hastes igennem,« siger Liberal Alliances Leif Mikkelsen.
»Det er under alle omstændigheder dumt, hvis der går valgkamp i den. Det vil være tåbeligt. For vores vedkommende gør det bestemt ikke noget, hvis beslutningen først træffes på den anden side af et valg.
Venstres Troels Lund Poulsen, der er favorit til posten som forsvarsminister i en kommende blå regering, mener også, at tiden er ved at være knap, hvis kampflyvalget skal træffes på denne side af et valg.
»Det begynder at snerpe til, hvis vi skal nå at træffe beslutning,« siger han og understreger, at han finder det vigtigt, at der er tid til at diskutere Danmarkshistoriens største investering, hvilket først kan ske, når Nytkampfly-kontoret er færdig med at udarbejde det materiale, der skal danne grundlag for beslutningen, der ventes at koste skatteyderne op mod 30 milliarder kroner.
SF’s forsvarsordfører Holger K. Nielsen er meget enig i, at der skal være god tid til debat.
»Det er en meget stor beslutning, vi skal tage, og der er brug for, at vi har tilstrækkelig tid til at se grundigt på de tre kandidater,« siger han.
Hverken Lockheed Martin, der producerer favoritflyet Joint Strike Fighter eller Cassidian, der tilbyder Eurofighter-flyet, har ønsket at kommentere udsigterne til endnu en udsættelse af flykøbet. Men Boeing, der sælger F-18 flyet Super Hornet, håber fortsat på et typevalg inden sommerferien.
»Den officielle deadline for typevalget er slutningen af juni 2015, og indtil vi modtager en official melding fra Nytkampfly-kontoret, er det den dato, vi arbejder ud fra,« siger international salgsdirektør Rick McCrary.
En træls rapport
Ingen af de politiske partier har den mindste lyst til at diskutere det danske flykøb, før Nytkampfly-kontoret afleverer sin anbefaling. Heller ikke selv om det amerikanske forsvarsministeriums evalueringskontor for nylig offentliggjorde en stærkt kritisk rapport om Joint Strike Fighter, der fortsat har store problemer med brændstoftanke, der alt for let bryder i brand ved beskydning, tendens til ukontrollerede rulninger, når flyet flyver stærkt og mere end 1.000 fejl i flyets komplicerede software, heraf 161 »missionskritiske«.
Flere af de danske forsvarsordførere finder rapporten »bekymrende,« men mener samstemmende, at den blot må indgå i Nytkampfly-kontorets anbefaling.
»Det ville være meget mærkeligt, hvis vi begyndte at kommentere i øst og vest, inden beslutningsgrundlaget er færdigt,« siger Troels Lund Poulsen.
»Jeg forventer, at rapporten indgår i den analyse, som Nytkampfly-kontoret arbejder på. Det vil være mere naturligt at kommentere på JSF-evalueringen, når grundlaget er fremlagt,« siger Holger K. Nielsen.
Den ekstreme lukkethed om det danske kampflykøb generer især Enhedslisten, der i morgen fremsætter et beslutningsforslag, der pålægger regeringen at offentliggøre beslutningsgrundlaget.
»Det er et stort demokratisk problem, hvis det ender med at forligspartierne beslutter en investering til 30 milliarder kroner, uden at Folketinget og befolkningen får kendskab til grundlaget for beslutningen,« siger forsvarsordfører Nikolaj Villumsen, der frygter en ny IC-4-skandale.
»Vi kræver også, at Forsvarsudvalget bliver orienteret, f.eks. en gang om måneden, så vi har en chance for at følge med i købsprocessen,« siger han.
»Vi må i det mindste have den samme type informationer, som Transportudvalget har fået i andre, lignende sager, hvor det offentlige har foretaget store investeringer.«
Både Troels Lund Poulsen og Holger K. Nielsen lover, at der vil blive mulighed for at debattere flykøbet, før den endelige beslutning træffes, men hvor meget materiale, der vil blive offentliggjort, er forsat uklart. SF’s ordfører lover dog, at »der bliver så meget åbenhed som muligt«.
»Som minimum skal den militærfaglige vurdering af flyene og Nytkampfly-kontorets analyse være offentligt tilgængelig,« siger han.
»Det er en forudsætning for, at SF kan medvirke til flykøbet.«
Trods flere forsøg har regeringens ordførere Annette Lind (S) og Zenia Stampe (RV) ikke ønsket at kommentere Enhedslistens beslutningsforslag og krav om jævnlige orienteringer af Forsvarsudvalget.
Læs hele JSF-rapporten.

