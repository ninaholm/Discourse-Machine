Venstres vaskehal
S og SF skal helt ned og ligge foran vælgerne, før Lars Løkke Rasmussen nikker ja til regeringens udspil til en skattereform. Det sker næppe på denne side af sommerferien


 Vi begynder med et godt råd til læsere, der allerede nu sidder og regner på, hvordan regeringens skattereform vil påvirke dem og deres privatøkonomi: Læg kuglerammen i skuffen. Det udspil, som regeringens tre topministre med statsministeren i spidsen i går præsenterede på et pressemøde, skal igennem Venstres politiske vaskehal, før det kan vedtages med borgerlige stemmer, sådan som regeringen håber på. Og dermed kan regnestykket for den enkelte dansker komme til at se meget anderledes ud om to måneder, end det gør i dag.
Efter ti år med politiske forhandlingsforløb, der var så forudsigelige som amen i kirken, skal vi vende os til en ny situation i dansk politik: SRSF-regeringen lader ikke bare, som om den mangler flertal for sine reformer for derefter at tage hul på en møderække, der med indbyggede kriser altid ender med en Lilly. Nej, regeringen har rent faktisk ikke sit flertal på plads på forhånd. Mens nogle i oppositionen har interesse i at fremstille denne parlamentariske usikkerhed som kronen på SRSF’s amatøragtige fumlerier, kan man indvende, at det blot er politik på gammeldags manér: Sådan har mindretalsregeringer her til lands måttet agere i årtier.
Det kan godt være, at ti år med en de facto flertals-regering på reformsiden har fået den kollektive bevidsthed til at fortrænge, at den parlamentariske usikkerhed før i tiden var et vilkår i dansk politik. Men de ændrede forhold i jernindustrien ved folketingsvalget i 2011 er baggrunden for, at Venstre og partiets formand, Lars Løkke Rasmussen, sidder med en meget behagelig baghånd i stort set samtlige af de store reformer, som SRSF regner med at gennemføre i år.
V: Større skattelettelser, tak
I går eftermiddags mødte partiet op i stærkeste opstilling til forhandlingerne i Finansministeriet: Løkke Rasmussen flankeret af Claus Hjort Frederiksen og politisk ordfører Peter Christensen. Og budskabet var klart: Enten bruger regeringen nogle af de penge, som den selv har reserveret til f.eks. uddannelse og diverse vækstinitiativer i 2020-planen, til reelle skattelettelser til danskerne. Eller også takker Venstre pænt nej til at være med. Ud over ønsket om yderligere skattelettelser, er der en særskilt pointe for oppositionspartiet i, at de offentlige kasser er så slunkne som muligt, når regeringen – hvis alt går som forventet – til efteråret skal lave finanslovsaftale med Enhedslisten. De penge, som støttepartiet skal have for at stemme for finansloven skal gerne – set med Venstres øjne – være så få som muligt.
Venstre mener, at der er 13 mia. kr. at tale om. Det betragter regeringen som rent spin, da de syv milliader kroner allerede er afsat til vækstinitiativer og til at nå målsætningen om at få flere til at tage en uddannelse, som Venstre i øvrigt bakker op om. Margrethe Vestager åbnede på gårsdagens pressemøde for, at skattereformens provenu på tre mia. kr. kunne komme i spil til flere skattelettelser. Spin eller ej. Før realitetsforhandlingerne om en skattereform, er der altså lagt op til en runde om rammen. Herefter har Venstre castet sig selv i rollen som boligejernes beskytter – tilsyneladende uanfægtet af at partiet selv pillede ved rentefradraget, sådan som regeringen nu lægger op til, i sin sidste skattereform.
Bliver Venstres vaskehal for hård, har regeringen naturligvis altid muligheden for at gøre sine hoser grønne hos Enhedslisten. Men det kan blive svært. Støttepartiet er i den grad rasende over, at de fattigeste arbejdsløse via reguleringen af overførselsindkomsterne skal være med til at betale gildet. Et sår, som Venstres formand i øvrigt ikke var sen til at bore i i går:
»Regeringen synes åbenbart, at folk på overførsler har for meget. Det er ikke noget, jeg har opfundet,« sagde Løkke uden at blinke, da han blev spurgt til det penible finansieringselement.
Ydmygelsernes tid er ikke forbi. De er tværtimod lige begyndt.

