Irakere ud af den ene dør og ind ad den anden dør
Integrationsministeren vil tage imod 150-200 irakiske kvoteflygtninge, der er udvalgt af UNHCR på baggrund af de samme anbefalinger, som Danmark trodser, når myndighederne tvangshjemsender irakere fra de centrale provinser. 'Absurditeten er total,' lyder det fra De Radikale
Mens de irakere, der opholder sig i Brorsons Kirke på Nørrebro, og som har fået afslag på asyl, står til at blive sendt tilbage til Irak, har Danmark netop accepteret at modtage 150-200 andre irakere fra flygtningelejre i Syrien og Jordan

Mens de danske myndigheder sender irakere ud af den ene dør, vil de nu lukke andre irakere ind ad den anden.Sidst i november 2008 besluttede EU at tage imod 10.000 irakiske FN-kvoteflygtninge fra Syrien og Jordan. Information erfarer nu fra Udlændingeservice, at Integrationsministeren har ytret ønske om at tage imod 150-200 af dem. Den endelige beslutning er dog ikke truffet endnu.Kvoteflygtninge udvælges blandt mennesker, der opholder sig i nabolandene til det flygtningeproducerende land, og som er blevet tildelt flygtningestatus af FN's Flygtningehøjkommissariat, UNHCR.I det perspektiv forekommer det ifølge den europæiske flygtningeorganisation ECRE absurd, at Danmark vil tage imod irakiske kvoteflygtninge, samtidig med at de går imod UNHCR, når det handler om de irakere, de danske myndigheder er begyndt at tvangsudvise.To tredjedele af dem burde nemlig ifølge UNHCR tilkendes flygtningestatus, fordi de stammer fra de fem centrale provinser i Irak, der er allerhårdest ramt af etnisk og sekterisk vold.»Det er et paradoks, at man på den ene side siger, at man kan tage  kvoteflygtninge, og så sender man den samme slags mennesker ud med tvang. Den danske regering samarbejder med UNHCR, når det passer dem, og så bryder de deres anbefalinger, når det ikke passer dem. Det er et meget blandet og forvirrende signal. Det drejer sig jo i bund og grund om den samme konflikt,« siger ECRE's generalsekretær Bjarte Vandvik.Også hos De Radikale er man forbløffet over integrationsministerens plan.»Absurditeten er total, hvis man sender nogle af vores flygtninge tilbage til et område, hvor de bliver forfulgt, så de ender med at flygte til Syrien eller Jordan. Der kan de så blive anerkendt af UNHCR som flygtninge. Men vil de så kunne komme tilbage til Danmark som kvoteflygtninge,« spørger gruppeformand Margrethe Vestager.Særlige krav?Nej, det vil de ikke kunne, lyder svaret fra Integrations- og udlændingeordfører i Venstre, Karsten Lauritzen. Det er nemlig fast procedure, at Udlændingeservice tager på en udvælgelsesrejse til de nærområder, man tager imod kvoteflygtninge fra. Og her vælger styrelsen de ansøgere ud, som kunne have fået opholdstilladelse, hvis de selv var indrejst i Danmark.»Det vil sige, at man kun tager imod dem, som man mener er reelle flygtninge. De afviste asylansøgere i Danmark er derimod ikke blevet anerkendt, fordi Flygtningenævnet har vurderet, at de ikke er flygtninge og godt kan vende tilbage til Irak,« siger han.Spørger man i Udlændingeservice er praksis på udvælgelsesrejserne imidlertid, at man accepterer over 90 procent af de mennesker, der bliver præsenteret af UNHCR. Typisk tager man i hvert fald 130-150 ud af 150-170 personer, vurderer kontorchef i asylkontoret, Line Elikofer.Karsten Lauritzen erkender, at han ikke ved, hvor stor en andel af de irakere, UNHCR præsenterer for Udlændingeservice, som rent faktisk bliver udvalgt.»Men jeg ved, at vi siger til UNHCR, at vi har en række krav til ansøgerne,« siger han.Spørger man i UNHCR, tager de imidlertid ikke udgangspunkt i Danmarks krav til asylsøgere, men i Flygt-ningekonventionen og UNHCR's egne anbefalinger, som Danmark altså vælger at ignorere.»Vi ser blandt andet på, hvor de kommer fra i landet, og lige nu vurderer vi, at de er i fare, hvis de bliver sendt hjem til de centrale provinser i landet,« siger Maha Sidky, der er talsperson for UNHCR i Irak.Det har ikke været muligt at få en kommentar fra integrationsminister Birthe Rønn Hornbech.
