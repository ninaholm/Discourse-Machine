Danske universiteter nyder mindre frihed end andre europæiske universiteter
Danmark klarer sig halvdårligt i en ny europæisk sammenligning af universiteternes frihedsgrader. Blandt andet bør universiteterne eje deres bygninger - et centralt spørgsmål, som den nye evaluering af universitetsloven forbigår i tavshed


 I en ny undersøgelse af de europæiske universiteters frihedsgrader scorer Danmark lavt på flere af de centrale punkter. Det er bekymrende, mener formand for Danske Universiteter, Jens Oddershede:
»Jeg er ikke specielt stolt over, at vi klarer os så meget dårligere end gennemsnittet i Europa på de helt essentielle områder,« siger han.
I de fleste europæiske lande ejer universiteterne selv deres bygninger, viser undersøgelsen, som er lavet af European University Association. Og det sikrer dem en finansiel uafhængighed, som er altafgørende, og som de danske universiteter ikke har. Og det er hovedårsagen til, at Danmark klarer sig så relativt dårligt i undersøgelsen, mener Oddershede:
»Hvis man ejer sine egne bygninger giver det mulighed for at optage lån og lave store investeringer. Og det er nødvendigt at kunne lave store satsninger, hvis man skal klare sig i den internationale konkurrence,« siger han og peger på, at Danmark derfor er stillet dårligere i konkurrencen med de i alt 18 lande - herunder England, Norge, Holland og Italien - hvor universiteterne ejer deres bygninger.
Danmark står sammen med syv andre lande - herunder Ungarn, Serbien, Litauen og Bulgarien - i holdningen om, at universiteternes bygninger skal være ejet af staten.
Hovedforfatteren bag undersøgelsen, Thomas Estermann fra European University Association, er enig i, at ejerskab til bygningerne er essentielt for den økonomiske uafhængighed:
»Vi mener, at universiteterne i Europa bør eje deres bygninger. Det sikrer dem frihed til at satse på bestemte strategier og til at handle hurtigt. Det er vigtigt, hvis man skal kunne konkurrere med eksempelvis universiteter i Asien,« siger han.
Ingen anbefaling
Torsdag i sidste uge kom den længe ventede evaluering af den danske universitetslov fra 2003. Her kritiserede det internationale evalueringspanel netop de danske universiteters manglende autonomi. Alligevel tager panelet ikke skridtet fuldt ud og anbefaler, at universiteternes skal eje deres egne bygninger:
»Vi har diskuteret det i panelet, men har ikke lavet nogen fælles anbefaling. Der kan være fordele ved at eje bygningerne. Det afhænger af, hvad man gerne vil opnå,« lyder det lidt svævende svar fra evalueringens formand, Agneta Bladh, der er rektor på Högskolan i Kalmar.
Og det ærgrer Jens Oddershede:
»Jeg er glad for, at panelet peger på problemerne med frihedsgraderne. For der er problemer. Men jeg havde gerne set, at de havde peget specifikt på problemet i, at vi ikke må eje vores egne bygninger,« siger Jens Oddershede, som også undrer sig over, at der i Danmark gælder andre regler for ungdomsuddannelserne:
»Gymnasierne og handelsskolerne ejer deres bygninger, selv om de jo ikke i samme grad deltager i en international konkurrence. Det virker underligt. Hvis man hører til i Undervisningsministeriet, må man gerne eje sine bygninger, men hvis man hører til i Videnskabsministeriet, må man ikke.«
Danmark klarer sig bedre i undersøgelsen, når det kommer til universiteternes frihed i forhold til blandt andet undervisning.


