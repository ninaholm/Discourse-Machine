4 bud på vejen frem for SF
Pia Olsen Dyhr er indtil videre eneste kandidat til formandsposten i SF. Vi har spurgt en række formænd for partiforeninger og storkredse i partiet, hvordan hun – eller en anden formand – skal genrejse SF


 
’Intet SF uden Pia Olsen’

	Storkredsformand i SF Nordjylland, Allan Norré Pedersen.

– Bakker du op om Pia Olsen Dyhr som formandskandidat?

	»Jeg kan sagtens se hende som formand, men af principielle grunde bakker jeg ikke op om nogen kandidat, før jeg ser det endelige felt. Men der er ingen tvivl om, at hun har rutinen og har fået nogle svære forlig igennem, så jeg kan sagtens se, at hun kan blive en god formand.«

– Pia Olsen Dyhr bakkede op om regeringsprojektet, er hun en del af SF’s løsning eller problem?

	»Man kan ikke sætte det så skarpt op, men hun er klart en del af løsningen, et SF uden Pia Olsen Dyhr har jeg svært ved at se.«

– Vil du arbejde for, at hun får en modkandidat?

	»Næh, det har jeg ingen planer om. Jeg kan ikke se, hvem det skal være, og jeg synes, at Pia Olsen Dyhr er et ganske fornuftigt forslag.«

– Hvad er det for et projekt, Pia Olsen Dyhr skal formulere for SF?

	»Først og fremmest skal vi samles, for alle, der har fulgt med i medierne, kan se, at SF er splittet lige nu. Vi skal holde fast i både den røde og grønne dagsorden og plante os solidt mellem Enhedslisten og Socialdemokraterne ved at tage et gevaldigt socialt ansvar. Vi skal arbejde for at skaffe flere arbejdspladser og samtidig tænke det grønne med i alt, hvad vi gør, ligesom med togfonden, som både skaber arbejdspladser og sikrer Danmark en grøn profil.«

– Hvilke ting skal SF ikke gå med til?

	»Vi skal søge indflydelse. Men vi skal ikke gå med, når der står i regeringsgrundlaget, at vi skal videreføre VK-regeringens økonomiske politik, så gør vi det svært fra starten.«

’Nødvendigt kompromis’

	Lisbeth Johnsen, formand for partiforeningen SF Aarhus Syd.

– Bakker du op om Pia Olsen Dyhr som formandskandidat?

	»Som kandidat, ja, men ellers ved jeg jo ikke, hvem der kommer. Jeg har ikke sagt, at jeg vil stemme på hende. Det vil jeg vente med at afgøre, til jeg ved, hvem der stiller op.«

– Pia Olsen Dyhr bakkede op om regeringsprojektet, er hun en del af SF’s løsning eller problem?

	»Det er et tricky spørgsmål.«

– Det er en frase, som SF selv har gjort en del brug af.  

	»Så er hun en del af løsningen.«

– Vil du arbejde for, at hun får en modkandidat?

	»Nej, det vil jeg ikke arbejde for. Men jeg vil heller ikke lade være. Det er ikke min tjans at arbejde for sådan noget.«

– Hvad er det for et projekt, Pia Olsen Dyhr skal formulere for SF?

	»Jeg var rimelig enig i det, som hun sagde i morges (fredag morgen, red.). Hun sagde noget i retning af, at vi ikke skal opgive at komme i regering igen, men det skal tage nogle år, for vi skal have fundet vores egne ben igen i det her projekt. Det kan jeg godt følge hende i. Vi skal ikke for evigt afskrive at komme i regering igen.«

– Hvad har været det sværeste i regeringsperioden?

	»At få baglandet til at forstå, at det er nødvendigt at indgå kompromiser.«

– Hvilke ting skal SF ikke gå med til?

	»Jeg mener faktisk, at man skal være parat til at indgå kompromisser på alt, hvis man sidder i regering. Hvis man sidder i en regering, så det er også, fordi man fælles vil videre. Ellers skal man ikke sidde i regering.

	Men der er steder, hvor det gør rigtigt ondt – og nu skal vi engang ikke nævne Goldman Sachs. Der har vi kunnet se, hvor ondt det har gjort på baglandet.«

’Træt af anarkister’

	Formand for SF Østjyllands Storkreds, Eigil Holm Nielsen.

– Bakker du op om Pia Olsen Dyhr som formandskandidat?

	»Det gør jeg da. Jeg blev glad, da jeg hørte, at hun stiller op.«

– Pia Olsen Dyhr bakkede op om regeringsprojektet, er hun en del af SF’s løsning eller problem?

	»Jeg ser hende som en løsning på situationen i dag, når hun siger, at selv om man ikke er med i regeringen, er man ikke uden politisk indflydelse.«

– Vil du arbejde for, at hun får en modkandidat?

	»Jeg synes det kunne være rart med en modkandidat, så vi kan få dem stemt helt ned. Jeg er rigtig træt af anarkisterne, for jeg har det ikke godt med, at mindretallet tager magten.

	Det havde været rart, hvis det var dem, der var gået ud af partiet.«

– Hvad er det for et projekt, Pia Olsen Dyhr skal formulere for SF?

	»Hun skal redegøre for, hvad SF’s politik er og nå forhandlingsresultater med andre partier. Nu er vi jo bundet af en lang række forlig, vi indgik, mens vi var i regering, og det havde været rart, hvis vi var kommet ud af regeringen, inden for eksempel kontanthjælpsreformen blev vedtaget. Det, vi kan gøre nu, er at hjælpe med at lave løsninger, for alle dem, der falder i huller ude i kommunerne. For eksempel de syge, der bliver erklæret uddannelsesparate.«

– Hvilke ting skal SF ikke gå med til?

	»Det er ikke til at forudse, hvilke emner der kommer op. Men vi må kæmpe for at få en betydelig stærkere position, end vi havde den her gang. Vi kom jo ind på baggrund af et valgnederlag, og vi fik langt færre mandater, end vi havde regnet med, samtidig behandlede hverken Socialdemokraterne eller Radikale Venstre os særlig pænt.«

’Brug for enighed nu’

	Formand for partiforeningen i SF Odense, Kasper Westh.  

– Bakker du op om Pia Olsen Dyhr som formandskandidat?

	»Det har jeg gjort en hel uge nu, så det gør jeg.«

– Pia Olsen Dyhr bakkede op om regeringsprojektet, er hun en del af SF’s løsning eller problem?

	»Nu er vi nødt til at vælge en formand, som har vist, at hun kan indgå i forhandlinger og skaffe resultater. SF er ikke skabt for at sidde på sidelinjen, men for at lave resultater for de almindelige mennesker ude i samfundet. Pia Olsen Dyhr kommer jo også fra NGO-verdenen, så hun er vandt til kontakt med almindelige mennesker.«

– Vil du arbejde for, at hun får en modkandidat?

	»Nej, det vil jeg ikke. Hvis der kommer en, vil pågældende ikke have valgchancer. Der er brug for enighed til landsmødet i marts, og det er Pia Olsen Dyhr det bedste bud på at få skabt.«

– Hvad er det for et projekt, Pia Olsen Dyhr skal formulere for SF?

	»Der er behov for, at SF markerer sig og ikke går i et med tapetet. Men vi skal også have løst problemerne i folketingsgruppen. Det kræver disciplin at være en del af gruppen, og den kiksede helt for nylig.

	SF i regeringen gjorde meget andet, end folk forventede, men det er svært at sætte den præcise skillelinje for, hvornår et kompromis er taget for langt.«

– Hvilke ting skal SF ikke gå med til?    

	»Jeg var tilhænger af SF i regeringen, men det bliver ikke aktuelt igen foreløbig. Men hvis man vil have indflydelse, skal man sidde i regering.

	Vi skulle have været forberedt på, at den økonomiske virkelighed bliver nødt til at håndteres. Vi var ikke forberedt på, hvordan man kan styre økonomien i en retning, vi kan lide.

