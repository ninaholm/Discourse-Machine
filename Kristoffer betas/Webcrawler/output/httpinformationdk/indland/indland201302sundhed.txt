Sundhedsideal vigtigst når danskere motionerer
Danskerne vælger i stigende grad holdsport fra, når de dyrker idræt, viser en ny rapport. Den sunde, smukke krop frem for fællesskabet er blevet målet for motionister
»Danskernes stræben efter sundhed handler ikke kun om at leve længere, men også om at se godt ud. Man kan altså tale om en vis forfængelighed i folks motions- og sportsvalg, for dette kropsfokus har aldrig været så udbredt i eksempelvis håndbold og fodbold,« siger professor og idrætssociolog ved Syddansk Universitet Henning Eichberg


 Den danske idrætssektor er vokset markant de seneste fem år, og 64 pct. af alle danskere dyrker i dag motion mindst én gang om ugen. Det skyldes først og fremmest en kraftig stigning i antallet af danskere, der løber og styrketræner. Det viser en ny rapport udgivet af Idrættens Analyseinstitut.
Udviklingen bunder ikke mindst i, at drivkraften i danskernes motionsvaner i dag er tæt forbundet med samfundets dominerende idealer for sundhed, mener professor og idrætssociolog ved Syddansk Universitet Henning Eichberg.
»Idræt handler i dag om sundhed. Derfor vinder løb og styrketræning frem, fordi de er lette at gå til og i de fleste tilfælde kun kalder på få tekniske færdigheder.«
Ifølge Eichberg lå idrættens fokus i det forrige århundrede i langt højere grad på folkelighed, foreninger og fællesskab. Det var sådan, DGI markedsførte dansk idræt i udlandet, forklarer han og påpeger en dobbelthed i nutidens dominerende sundhedsbegreb.
»Danskernes stræben efter sundhed handler ikke kun om at leve længere, men også om at se godt ud. Man kan altså tale om en vis forfængelighed i folks motions- og sportsvalg, for dette kropsfokus har aldrig været så udbredt i eksempelvis håndbold og fodbold.«
De nye tal bekræfter tendensen fra tidligere undersøgelser. Idrætsanalytiker Trygve Buch Laub fra Idrættens Analyseinstitut er alligevel overrasket over udviklingen.
»Allerede i 2007 var mængden af joggere og motionsløbere stor, så det kommer lidt bag på mig, at stigningen fortsætter så markant. Motionsløb er i dag klart den største idræt blandt voksne danskere.«
31 procent svarer således, at de løber regelmæssigt – en stigning på seks procentpoint i forhold til sidste undersøgelse. Næsten halvdelen af de 20 til 40-årige siger nu, at de ofte hopper i løbeskoene. Siden man begyndte at undersøge danskernes motionsvaner i 1964, er der for første gang flere løbere end vandrere, mens næsten hver fjerde styrketræner regelmæssigt.
Det er for letkøbt kun at tale om individualisering
Kun to procent af de voksne danskere løber i en forening, viser den nyeste rapport. Trygve Buch Laub tolker tallene som et udtryk for, at danskerne bevæger sig længere væk fra fællesskabet. Rapporten viser også at der er tilbagegang at spore i tilslutningen til traditionelle sportsgrene som fodbold, håndbold og badminton.
»Teenageårene betyder farvel til foreningerne for de fleste danskere i dag. Voksne kræver fleksibilitet og vil ikke lade sig binde af idrætsforeningens skema.«
Men det er forsimplet blot at kalde udviklingen et resultat af danskernes egomentalitet, mener Tryge Buch Laub. Et stigende antal motionsløbere deltager nemlig i diverse konkurrencer og arrangerede begivenheder som kvindeløb eller ekstremløb.
»Motionsløberne vil i mange tilfælde gerne fællesskabet, viser vores undersøgelse. Det er i virkeligheden mest af alt manglen på tid, som står i vejen for foreningsdeltagelsen.«
Henning Eichberg mener heller ikke, at man fyldestgørende kan forstå danskernes sports- og motionsvaner ved alene at tale om individualisering. Han kalder det et sociologisk popbegreb og peger på, at foreningsstrukturerne ligeledes genopstår i de danske fitnesscentre.
»Det er for nemt bare at tale om individualisering. De fitnessudøvere, der holder fast og fortsætter med at træne, gør det oftest på hold eller sammen i en gruppe. Det foregår uformelt og minder ofte lidt om en kaffeklub,« siger han.

