Psykiatere: Giv læger bedre tid
Brugen af psykofarmaka kunne mindskes, hvis praktiserende læger fik bedre tid til patienter med psykiske problemer, mener formanden for landets psykiatere


 
	De praktiserende læger har for lidt tid til at vurdere patienter med psykiske lidelser. Det mener formanden for Dansk Psykiatrisk Selskab, Thomas Middelboe. Han opfordrer nu til, at der afsættes midler i forbindelse med lægernes overenskomst, så de får mere tid til at tale med de patienter, der søger hjælp på grund af psykiske problemer. Udmeldingen kommer efter professor Peter Gøtzsches forslag om helt at fjerne psykofarmaka fra markedet.

	»Jeg synes, det er et problem, at de praktiserende læger har for kort tid til deres psykiatriske patienter. Det vil jeg ikke klandre lægerne for. De løber så hurtigt, de kan. Men stigningen i mennesker med psykiske lidelser rejser spørgsmålet om, hvorvidt de praktiserende læger er godt nok rustede til at udrede og behandle mennesker med psykisk sygdom,« siger Thomas Middelboe, der understreger, at der findes andre årsager til stigningen i medicinforbruget, som tendenser i tiden, der gør at vi gerne vil medicinere vores problemer væk, samt at bivirkninger af psykofarmaka er blevet færre, hvilket sænker tærsklen for brugen af dem.

	Desuden skal lægerne være mere opmærksomme på at få patienterne ud af medicinen igen.

	»Når behandlingen har gjort sit, skal patienterne ud af medicinen igen, og der skal man være mere vaks ved havelågen i stedet for at blive ved med at genudskrive medicin. Der er der potentiale for forbedringer,« siger han.

	Også overlæge og professor i klinisk psykiatri ved Aarhus Universitet Poul Videbech mener, at de praktiserende læger skal bruge mere tid på patienterne, inden de udskriver antidepressiv medicin: »En enkelt samtale på ti minutter er ikke nok. Flere samtaler vil ofte føre til, at der kan findes andre løsninger som f.eks. samtaleterapi. Dernæst er det jo vigtigt at følge patienterne tæt, når man udskriver antidepressiv medicin. Medicinen må aldrig stå alene,« siger han.

	Psykiatermangel

	Sundhedsstyrelsen anbefaler, at der kun udskrives antidepressiv medicin til patienter med moderate til svære depressioner. Men i Danmark findes der ikke viden om, hvornår lægerne udskriver recept. Det har tidligere fået Lars Vedel Kessing, professor og depressionsforsker fra Psykiatrisk Center København ved Rigshospitalet, til at anslå, at op mod ti procent af de personer, som er i behandling med den såkaldte SSRI-medicin, tager medicinen på grund af en forkert diagnose fra lægen.

	Det giver derimod ikke meget mening lige nu at videresende flere patienter til speciallægerne i den regionale psykiatri, der allerede nu oplever et stigende pres fra patienter, der tidligere gik til egen læge, mener Thomas Middelboe. Ugeskrift for Læger har tidligere opgjort, at der mangler op mod 150 speciallægestillinger i psykiatrien.

	»Hvis al psykofarmaka skulle udskrives af psykiatere, ville det skabe flaskehalse, for vi har slet ikke uddannede psykiatere nok, og så ville vi få endnu længere ventetid på behandling, end tilfældet er nu. Men psykiatermangel kan medføre, at der bliver udskrevet for meget medicin,« siger han.

	Koster penge

	Formand for de praktiserende læger, Bruno Melgaard Jensen, er enig i, at en opprioritering af de psykisk syge patienter i lægernes overenskomst ville forbedre behandlingen. Han henviser til, at den aktuelle psykiatermangel betyder, at de praktiserende læger ser mange patienter med psykiske lidelser. Men mere tid koster penge.

	»De praktiserende læger udskriver ikke bare medicin, fordi vi mangler tid. Men hvis man via en overenskomstforhandling prioriterer de psykisk syge, og lægerne får en honorering, der står mål med den tid, vi bruger, vil det smitte af på lægernes dagligdag. Hvor lang tid kan du tale for de 133 kroner en almindelig konsultation tager? Det er den vurdering, lægen foretager i dag,« siger Bruno Melgaard Jensen.

	På trods af psykiatermangel afviser formand for Danske Regioner, Bent Hansen (S), at der er råd til at opprioritere de psykisk syge i den almene praksis, selvom de praktiserende læger er billigere i drift end speciallæger.

	»Vi er ikke i en situation, hvor vi kan flytte penge fra psykiatrien til almen praksis eller finde flere penge i den offentlige sektor,« siger Bent Hansen, der i stedet opfordrer til, at flere praktiserende læger tager efteruddannelse i samtaleterapi og dermed udnytter den alternative mulighed til medicin.

