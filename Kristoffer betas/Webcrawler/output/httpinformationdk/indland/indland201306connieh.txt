Connie Hedegaard: Borgerne må presse på for klimaet
Politikere og erhvervsliv presses af krisen og tænker enormt kortsigtet. Men udfordringerne er langsigtede, og derfor må borgerne gå i spidsen for den grønne omstilling og opgøret med den gamle vækstmodel, siger EU’s klimakommissær
EU’s klimakommissær, Connie Hedegaard, deltager på en række debatmøder under årets Folkemøde på Bornholm, hvor tusinder af borgere deltager. Og det er dem, hun vil nå – borgerne må nemlig presse hårdere på, mener hun, hvis den grønne omstilling skal ske. For hverken politikerne eller erhvervslivet vil gøre det af sig selv.


 
	Vi er nødt til at komme videre med den store omstilling.« Med deltagelse i en halv snes debatarrangementer under disse dages Folkemøde på Bornholm går EU’s klimakommissær Connie Hedegaard nu i offensiven for grøn omstilling af vækstøkonomien – med borgernes pres på politikere og erhvervsliv, der stritter imod, som den afgørende, nødvendige drivkraft.

	»Jeg vil nødig leve i et samfund, hvor hele denne omstilling blev dikteret fra det politiske niveau. Det politiske niveau har sine opgaver, erhvervslivet har sin del af medansvaret, forskningen skal komme med løsninger, men i sidste ende lykkes alt det her ikke, hvis ikke der er nogle borgere, der i deres daglige liv og praksis prøver at tænke anderledes,« sagde klimakommissæren, da hun diskuterede omstilling på et møde arrangeret af Dansk Folkeoplysnings Samråd.

	Connie Hedegaard oplever, at der rundt omkring og netop nu er »sindssyg mange gode eksempler« på personer, virksomheder og kommuner, der tager små skridt mod mere bæredygtig produktion, forbrug og livsform. Men der er samtidig nogle meget store barrierer.

	»Det med klima og miljø gik meget godt de første år af krisen, men nu er der et virkelig stærkt fokus på den mest snævre form for konkurrenceevnetænkning,« siger Hedegaard.

	Hun mener, at både politikere og det meste af erhvervslivet tænker meget kortsigtet.

	»Der er af mange gode grunde et ekstremt fokus på det korte sigt. Men det giver et enormt dilemma, for vores store politiske udfordringer er langsigtede. Så hvad gør man, når man har et marked, der tænker kortsigtet – det er jo markedets natur. Man har brug for nogle politikere, der også tænker ud over næste kvartal, næste bundlinjetal og næste finanslov. Og der er der altså brug for, at nogle borgere siger højt og klart og tydeligt, at det forventer man af sine politikere. Vi har ikke tid til at vente.«

	»Hvis ikke der er borgere, der hjælper med at give debatten et bredere perspektiv, så sker der det, som også er sket i Danmark: Man laver store vækstplaner, men: ’desværre, det der med miljø og klima blev der ikke lige plads til i denne omgang. Det bliver en anden god gang’,« bemærker klimakommissæren.

	Det sorte pres

	Politikernes manglende handlekraft skyldes bl.a. det pres, de udsættes for fra dele af erhvervslivet. Hun nævner som eksempel EU-Kommissionens aktuelle bestræbelser på at få gennemført skærpede normer for bilers CO2-udledning.

	»Så kommer der sjovt nok lige en tysk bilindustri og siger, ’aaah kan det nu også være rigtigt? Og kunne vi ikke lige få lov at få det udvandet.’ Og tyskerne er desværre ikke alene om det.«

	»Min oplevelse er, at der er ufattelig mange interesser knyttet til, at tingene ikke ændrer sig. Nogle af de erhvervsorganisationer, der bliver hørt om den slags forslag, har næsten altid en interesse i, at tingene ikke ændrer sig ret meget. Der har vi et strukturelt problem, for man hører jo ikke fra dem, der først bliver til en forretning i morgen, eller kunne blive det, hvis vi blev lidt dygtigere.«

	»Der er sindssygt stærke interesser i det her, og det er en kamp hver gang at komme igennem med noget,« siger Connie Hedegaard, der har siddet i klimakommissærstolen siden 2010.

	Opgør med væksttænkning

	For Connie Hedegaard er et opgør med traditionel væksttænkning centralt for omstillingen.

	»Et af de mentale skift, vi har brug for, er, at vi alle sammen begynder at tænke anderledes, end at vi skal have mere, mere, mere af alting. Det er kættersk at sige, for vi ved også alle sammen, at vi har brug for vækst, brug for jobbene. Men vi er nødt til at diskutere: Hvad for en vækst? Vi er nødt til at prøve at sige: Kunne det være, at det var nok at have nok? At det var bedre at have kvalitet end kvantitet?« spørger klimakommissæren.

	Hvis et sådant mentalt skift skal kunne ske, skal det være via borgernes initiativer og pres – på politikerne, men også på erhvervslivet.

	»Der ligger en enorm magt hos os alle sammen,« siger Hedegaard.

	»Der er rigtig mange signaler, hver eneste af os dagligt kan sende til markedet. Hvis 500 mio. europæere sender et signal til producenterne om, at ’det er det her, vi gerne vil have, I leverer, så er det til at forstå. Producenterne trænger til at høre et stærkere signal, og de reagerer på én ting: Hvor vi lægger vores penge.«

	Når det gælder de grønne omstillingsinitiativer, som udfoldes lokalt af borgergrupper, enkeltvirksomheder, byer etc., så er udfordringen at få det bragt fra lille til stor skala.

	»Det er en af mine kæpheste for tiden. Vi er ikke særlig gode til at få det skaleret op og spredt til nogle flere, når nogen har fundet på noget smart, for der er jo sindssyg mange gode eksempler derude.«

	Hendes eget svar er bedre rammebetingelser for det nye i form af konkrete miljø- og klimamål, en pris på forurening og klimabelastning samt regulering i form af f.eks. nye normer og grænser. Dvs. rammer som politikerne i EU og Danmark må levere. Hvilket de efter kommissærens mening kun gør, hvis presset fra borgerne øges.

