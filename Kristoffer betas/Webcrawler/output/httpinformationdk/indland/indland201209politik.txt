Politikere kræver flere svar i Sass-sag
Statsministeren fik ikke lukket Sass-sagen ved mandagens samråd. Snarere vakte de oplysninger, hun kom med, ny undren i Folketingets Retsudvalg
Helle Thorning-Schmidt (S) håbede på, at hun ved samrådet mandag kunne få lukket Sass-sagen. Men hendes svar har rejst en lang række nye spørgsmål, som både Pernille Sipper (EL) og Peter Skaarup (DF) nu kræver svar på.


 Ved mandagens samråd i Folketingets Retsudvalg om den såkaldte Sass-sag sagde statsminister Helle Thorning-Schmidt (S), at hun håbede »at få udryddet misforståelserne og spekulationerne, der har været«. Men snarere end at få lukket sagen opnåede hun, at regeringen nu skal svare på en lang række nye folketingsspørgsmål fra Retsudvalget
Årsagen til, at Sass Larsen trak sig som ministerkandidat tilbage i september 2011 var ikke, at han ikke kunne sikkerhedsgodkendes, forklarede statsministeren i mandags. Ministerkandidater skal nemlig slet ikke sikkerhedsgodkendes. De skal gennem et såkaldt sikkerhedstjek, der indebærer, at PET fremlægger eventuelle oplysninger om dem, og alene statsministeren skal vurdere, hvilken betydning oplysningerne skal tillægges.
Men hvorfor skrev Henrik Sass Larsen så i sit eget referat fra to møder i Statsministeriet den 28. september 2011, at departementscheferne i Statsministeriet og Justitsministeriet samt PET-chef Jakob Scharf oplyste ham om, at han på baggrund af oplysninger fra PET ikke kunne sikkerhedsgodkendes, vil Enhedslistens retsordfører Pernille Skipper vide. Har embedsmændene »brugt udtrykket ’sikkerhedsgodkendelse’«, lyder et af flere spørgsmål fra retsordføreren til justitsminister Morten Bødskov (S).
Et andet spørgsmål fra Skipper er, om hun kan få oversendt »referater og notater i anledning af departementschefernes møder med Henrik Sass Larsen« til Retsudvalget. Sådanne papirer ville kunne belyse, hvad der faktisk foregik ved møderne. Men som beskrevet i Information i går, brød de to topembedsmænd notatpligten og udfærdigede ikke referater eller notater, og Enhedslisten vil derfor nu udbede sig en forklaring på tilsidesættelsen af princippet om notatpligt, oplyser Skipper.
Hvorfor ingen indvendinger?
Sass Larsens referat fra møderne i Statsministeriet blev vedlagt som bilag til Folketingets Ombudsmand, da den detroniserede toppolitikers advokat i november 2011 klagede over de to ministeriers ageren i sagen. Det var i dette referat, at Sass Larsen gentagne gange skrev, at departementscheferne gav ham besked om, at han ikke kunne sikkerhedsgodkendes.
Klagen fra advokaten blev sendt videre til Statsministeriet og Justitsministeriet, men som Information skrev lørdag gjorde ingen af de to ministerier indsigelser mod Sass Larsens referat.
»Justitsministeriet har ikke bestridt den fremstilling af sagens faktiske omstændigheder, som fremgår af Peter Lundmark Jensens klage til mig«, skrev Ombudsmanden derfor til Justitsministeriet i marts 2012.
Efterfølgende konkluderede Sass Larsens advokat, at hans klients beskrivelse af forløbet »kan lægges til grund som fakta i sagen« og står »uimodsagt«.
Igen blev skrivelsen sendt videre til Statsministeriet og Justitsministeriet, og begge ministerier tilkendegav få dage senere, at de ikke havde nogen bemærkninger.
Pernille Skipper spørger på den baggrund både statsministeren og justitsministeren, om man af de manglende indvendinger mod Sass Larsens referat kan udlede, at ministerierne »anser det som fakta, at departementscheferne fra Statsministeriet og Justitsministeriet samt chefen for Politiets Efterretningstjeneste under møderne med Henrik Sass Larsen den 28. september 2011 anvendte ordet ’sikkerhedsgodkendelse’ om den procedure, den pågældende skulle igennem for at kunne blive minister.«
Også Dansk Folkepartis retsordfører Peter Skaarup har sendt en lang række spørgsmål af sted til statsministeren og justitsministeren.
Peter Skaarup efterlyser ligesom Skipper oplysninger om, »hvad der skete og blev sagt på de to møder med Henrik Sass Larsen den 28. september 2011«.
Skaarup er ligeledes interesseret i høre nærmere om, »hvilket mandat« Statsministeriets departementschef havde fået af Helle Thorning-Schmidt forud for mødet, lige som han vil vide, om de to, begge relativt nytiltrådte, departementschefer var klar over, »at der ikke skulle foretages en sikkerhedsgodkendelse af ministerkandidaterne«.
I lyset af forklaringen fra Thorning-Schmidt om, at alene hun havde mandat til at vurdere betydningen af oplysningerne fra PET, beder Skaarup også om en forklaring på »hvorfor mødet mellem Henrik Sass Larsen og departementschefen overhovedet fandt sted«.
Desuden vil retsordføreren have forklaret, »hvornår statsministeren blev klar over, at man ikke skal sikkerhedsgodkendes for at blive minister«.
For som Information skrev i tirsdags, udtalte Thorning-Schmidt selv den 29. september 2011, da Henrik Sass Larsen annoncerede, at han trak sig som ministerkandidat, at han »ikke kan blive sikkerhedsgodkendt«.

