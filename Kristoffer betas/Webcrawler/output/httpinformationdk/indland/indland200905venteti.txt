Ventetid i Irland
Alt står i skyggen af den økonomiske krise og efterårets folkeafstemning om Lissabontraktaten


 Den grønne ø er det eneste land, der endnu ikke har ratificeret Lissabontraktaten. De irske vælgere stemte - overraskende - nej til traktaten sidste år. Og flere iagttagere siger, at også resultatet af det kommende valg er ganske usikkert. Michael Gallagher, der er professor på Trinity College i Dublin, mener, at det nemt kan komme en ny overraskelse
"Der skal afholdes en ny folkeafstemning til efteråret. Og det er ikke en given sag, at ja-partierne vinder denne gang," siger Gallagher.
Den seneste meningsmåling giver ja-fløjen et klart flertal. Men det mener professor Gallagher ikke er nok:
"Sådan har det generelt været ved folkeafstemningerne. Ja-siden skal ikke vide sig sikker."
Irland har været hårdt ramt af den økonomiske krise. Det regerende nationalistiske parti Fianna Fáil står til at tabe to af deres fire mandater. Men det er ikke klart om deres traditionelle hovedmodstander det liberale Fine Gael vil forøge deres repræsentation.
"Der er ikke stor tillid til de traditionelle partier. Alle lider under krisen. Men hvad der er ligeså interessant er, at protestpartier som EU modstanderen Declan Ganleys parti Libertas heller ikke ser ud til at klare sig godt. Jeg tror kun, at Libertas får én mand valgt, og det bliver Ganley," siger Michael Gallagher.
Declan Ganley er en engelskfødt millionær, som stod bag kampagnen mod Lissabontraktaten sidste år. Men han har ikke formået at udnytte sin popularitet.
"Det er én ting at stemme nej til en folkeafstemning. Men det er noget ganske andet at stemme for en kandidat. Dette valg viser, at politikerne i de store traditionelle partier vil lide tab. Dem, der vil udnytte dette, vil sandsynligvis være mindre partier som Labour og De Grønne. Det er ikke et valg, der betyder meget her. Vi venter på folkeafstemningen. Det er det store politiske spørgsmål i Irland i 2009," siger Gallagher.
Irland stemmer den 5. juni.

Mads Qvortrup vil i de næste uger rapportere fra de forskellige EU-landes valgkampe til Europaparlamentsvalget

