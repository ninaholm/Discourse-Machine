Unge indvandrere fanget i forældres dilemma
Den sociale kontrol i indvandrerfamilier øges med den frihed, de unge får til uddannelse og fritidsaktiviteter


 Indvandrere med en ikke-vestlig baggrund vil gerne have, at deres unge uddanner sig. Men det får samtidig forældrene til at skærpe kontrollen med især de unges kærlighedsliv og parforhold.
»Den oplevede trussel fra de danske værdier bliver stærkere med tiden. Når de unge integreres, frygter forældrene, at familiens kulturelle værdier forsvinder«, siger chefkonsulent Helle Rahbæk Asserhøj fra forsknings- og rådgivningsvirksomheden Als Research, der står bag en netop afsluttet undersøgelse af unges oplevelse af social kontrol.
Undersøgelsen viste blandt andet, at indvandrere, der har været i Danmark i en generation eller mere, udøver mere social kontrol over de unge end indvandrere, der stiftede familie før ankomsten til Danmark.
Ifølge undersøgelsen er der en væsentlig kontrol med de unges valg af partner i indvandrermiljøer med ikke-vestlig baggrund og indblanding i kæresteforhold og i spørgsmålet om sex før ægteskabet. Det sidste især i relation til de unge kvinder.
»Jo mere kontakt de unge har med andre unge, jo mere kontrol udøver forældrene«, siger Kristina Aamand. Hun er både socialrådgiver, sygeplejerske og leder af et projekt, der rådgiver unge indvandrere om seksualitet.
»Forældrene havner i et dilemma. De vil gerne have, at de unge får en uddannelse. Men de er samtidig bange for at miste grebet om de unge, især på det seksuelle område«, siger hun.
Tilsyneladende har drengene en større grad af frihed end pigerne. De kan have en etnisk dansk kæreste og har lov til at færdes i nattelivet.
»Men når det kommer til ægteskabet skal familiens forventninger stadig indfris«, siger Helle Rahbæk Asserhøj.
Det bedste af to kulturer
Undersøgelsen viser også, at integrationen af indvandrere ikke bare sker automatisk, når familien har været i Danmark gennem længere tid.
»De unge bliver påvirket af den danske kultur, mens forældrene stadig er forankret i deres oprindelige kultur. Det splitter de unge. De skal leve op til forventningerne i begge kulturer«, siger Helle Rahbæk Asserhøj.
Nogle af de unges problemer skyldes også manglende viden, mener hun.
»De kender ikke deres basale rettigheder. At de ikke skal acceptere vold i hjemmet, eller at de faktisk er personligt myndige, når de er fyldt 18 år«, siger Helle Rahbæk Asserhøj.
Omgivet af tabu
En ting er, at det er svært for de unge, at gøre oprør mod forældrene. De risikerer at miste både familie og netværk. Forældrene er nemlig både bundet af familien i oprindelseslandet og det etniske miljø i Danmark.
En anden ting er det tabu, de unges problemer er omgivet af.
»Det er svært at tale om som problem, også for danske fagfolk. Det svarer lidt til berøringsangsten over for seksuelle overgreb«, siger Helle Rahbæk Asserhøj.
»Der skal kampagner til over for de unge. Med rollemodeller, debat og gerne tankevækkende provokation i en kreativ formidling gennem for eksempel rap og film«, foreslår hun.
Det sidste skal ikke mindst rokke ved, at mange af de unge tilsyneladende affinder sig med forældrenes indblanding eller overtager deres holdninger.

