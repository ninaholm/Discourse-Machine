Det, de ikke må sige
Som om de insisterer på at fremstå som magthavere fra et knap så demokratisk samfund som Danmark, forsøger Dansk Folkeparti, integrationsminister Birthe Rønn Hornbech og Venstres integrationsordfører Karsten Lauritzen igen og igen at lukke munden på Institut for Menneskerettigheder 


 Som om de insisterer på at fremstå som magthavere fra et knap så demokratisk samfund som Danmark, forsøger Dansk Folkeparti, integrationsminister Birthe Rønn Hornbech og Venstres integrationsordfører Karsten Lauritzen igen og igen at lukke munden på Institut for Menneskerettigheder. Disse ytringsfrihedens forkæmpere opstiller et skel mellem politik og jura og anklager forskningsinstitutionen for at krydse ind over den usynlige linje.
Det sker, selv om instituttet er kendt for at forholde sig forsigtigt til nøgterne vurderinger af menneskeretlig relevans. Vurderinger, der imidlertid ikke er frakoblet det politiske niveau, fordi instituttet har et EU-sikret mandat til at vurdere de menneskeretlige konsekvenser af de politiske beslutninger.
Instituttet har netop udtalt, at regeringens lovforslag om at tildele flygtninge folkepension alt efter opholdstid i Danmark kan stride mod Flygtningekonventionen. Et forslag, der indebærer, at ældre flygtninge, der har boet 10 år i landet, når de bliver pensioneret, vil få udbetalt 25 procent af en normal folkepension.
Det har fået DF til at varsle et beslutningsforslag, som skal slå fast, at instituttet ikke må politisere. Desuden vil partiet skære i støtten til instituttet. Et forslag, som Venstre ifølge Karsten Lauritzen ikke umiddelbart vil stemme for, men synes er positivt, fordi debatten er relevant.
Det mest bekymrende ved DF og Venstres kampagne mod Institut for Menneskerettigheder er ikke kritikken i sig selv. Den er beskæmmende for de to partier, men vi har hørt kritikken så mange gange før. Hvad der er særlig foruroligende, er perspektiverne.
Det er tanken om, at medarbejderne på instituttet næste gang, de skal afgive et høringssvar, gennemføre et forskningsprojekt eller udtale sig til pressen måske vil være lidt mere forsigtige, lidt mere tilbøjelige til at ikke sige det, som magthaverne ikke vil have, de siger.

