’Det vigtige er, at vi som samfund ikke bliver fattigere’
At der findes lønmodtagere, som gerne vil arbejde hos Ryanair under løn- og arbejdsvilkår, der er ringere end overenskomsten, er ifølge Joachim B. Olsen, Liberal Alliances arbejdsmarkedsordfører, en konsekvens af global konkurrence – og det er med til at højne velfærden i Danmark
Der er rigtig meget godt at sige om den danske model. Men det er også en model, som ikke er kalibreret til, at vi lever i en global økonomi, hvor virksomheder, arbejdskraft og kapital flytter sig over landegrænser, siger Joachim B. Olsen fra LIberal Alliance.


 Selv om det første fly fra de irske lavprisflyselskab Ryanair endnu ikke er lettet fra Kastrup Lufthavn, har selskabets meddelse om, at det vil åbne adskillige nye ruter fra landets hovedstad til andre europæiske hovedstæder, fået fagbevægelsen på barrikaderne.
Da Ryanair i sidste uge holdt pressemøde, demonstrerede fagbevægelsen foran Radisson Blu Royal Hotel. Her annoncerede en række LO-forbund også, at de er klar til at lave sympatikonflikter mod Ryanair, så selskabet får svært ved at få håndteret bagage, tanket benzin og mad på flyene. Det sker, fordi selskabet angiveligt aflønner deres personale med lønninger på 10.000 kroner, ingen ferie og intet opsigelsesvarsel.
De forhold behøver fagbevægelsen dog ikke at bekymre sig om, mener Joachim B. Olsen, arbejdsmarkedsordfører for Liberal Alliance.
»Det er underligt, at andre begynder at blande sig i andre menneskers løn- og arbejdsforhold. Den danske model hviler også på det princip, at løn- og arbejdsvilkår bliver aftalt mellem arbejdsgiver og arbejdstager. I tilfældet med Ryanair er der to parter, som har indgået en aftale med hinanden, og så kommer der en tredjepart, som ikke synes, at aftalerne er gode nok, og derfor vil lave en konflikt mod dem, der er enige om en aftale. Det, synes jeg, er usympatisk. De to parter har jo kun indgået aftalen, fordi de begge får noget ud af den,« siger Joachim B. Olsen.
Han anerkender ikke argumentet om, at Ryanairs modvilje mod at indgå en dansk overenskomst er med til at undergrave den danske model.
»Der er rigtig meget godt at sige om den danske model. Det er på mange måder en super god model. Men det er også en model, som ikke er kalibreret til, at vi lever i en global økonomi, hvor virksomheder, arbejdskraft og kapital flytter sig over landegrænser. Danskerne som helhed – almenvellet – får ikke noget ud af, at vi skræmmer virksomheder væk fra Danmark,« siger Joachim B. Olsen.
»Det er superpraktisk og superhensigtmæssigt, at man som virksomheder og arbejdstagere forhandler løn som en gruppe. Det er supergodt. Men det bliver mere moderne med individuelle lønforhandlinger. Der er bare nogle, som sidder fast i industrisamfundets tankegang. Det vigtige er fortsat, at vi som samfund ikke bliver fattigere,« siger Joachim B. Olsen.
Velfærdstab med højere løn
Ifølge Joachim B. Olsen bliver samfundet rigere, når ydelser bliver billigere. Det øger også velfærden, mener han.
»Det har betydet en stor velfærdsforbedring for rigtig mange mennesker, fordi vi nu kan flyve rundt i hele verden meget billigere. Det at rejse rundt og tage på ferie er ikke længere kun noget, der er forbeholdt folk med gode indkomster. Det er blevet udbredt til mange flere mennesker. Det betyder, at det måske er svært at få 50.000 kroner om måneder som stewardesse. Men det er jo, fordi der er nogle, der er villige til at arbejde for en lavere løn. Det er konkurrence,« siger Joachim B. Olsen.
»Vi ville jo ikke blive et rigere samfund, hvis man som stewardessse fik en million kroner i løn om måneden. Det ville betyde et velfærdstab, fordi mange færre ville have mulighed for at rejse, og dem, der rejste, ville skulle bruge mange flere penge på det, og de penge kunne de så ikke bruge andre steder i økonomien. Det, der giver velstand i et samfund, er, når ressourcerne bliver brugt fornuftigt, og det gør de, når der er et velfungerende marked. Det er i almenvellets interesse, at politikerne sørger for, at der er det. Det er grunden til, at vi er rige i den vestlige verden, og det er den måde, vi bliver rige på i fremtiden,« siger Joachim B. Olsen.
– Kunne du tænke dig et job hos Ryanair til 7.500 kroner om måneden i løn?
»Nej, det kunne jeg ikke. Som jeg forstår det, er dem, der får 7.500 kroner, unge, helt nyuddannede, og de bor ikke i Danmark. Men personligt, nej, jeg vil ikke arbejde til 7.500 kroner. Men ingen indgår jo aftaler, hvis de ikke får noget ud af det. Jeg er da sikker på, at hvis SAS tilbyder dem tre gange så meget i løn, så tager de det job. Alternativet er jo, at de ikke har et job. Her, synes jeg, at det bliver usympatisk, hvis vores egne virksomheder siger til folk, at de ikke må arbejde hos en virksomhed, men de har ikke selv tænkt sig at ansætte vedkommende,« siger Joachim B. Olsen.
– Nu er der jo ingen fagforening for folketingsmedlemmer, men hvis du nu bliver genvalgt, hvad vil du så sige til at skulle forhandle din løn direkte med Folketingets formand?
»Nu bliver det jo en lidt anden debat. Men jeg synes jo, det vil være et udmærket princip, hvis man som folketingsmedlem fik en eller anden andel af den løn, man har haft før. Det er ikke mit partis politik, men det ville give en meget god incitamentsstruktur. Men nu er vi jo ikke lønnet i Folketinget. Det er jo ikke et arbejde. Det er et hverv, man påtager sig, og det har man så besluttet, at man skal have 650.000 kroner for om året. Men hvis hver eneste diskussion, vi har om samfundet, hele tiden skal dreje sig om, hvilke forhold vi har i Folketinget, så bliver det svært,« siger Joachim B. Olsen.

