Vi er alle grådige islændinge og dovne grækere
Den islandske forfatter Einar Már Guðmundsson advarer mod at udpege særlige nationale eller individuelle svagheder som årsag til krisen. Det er nemlig systemets overlevelses-plan, at vi alle sammen ryger i totterne på hinanden


 Rigmændene siger, at deres penge fór til himmels, da bankerne krakkede. Spørgsmål: Hvorfor fór de ikke bare med? (eller satte sig ned, i det mindste, og skrev pengenes nekrolog.)
Sådan lyder et af digtene i Einar Már Guðmundsson nyeste bog Bankstræde nr.0. Og spørgsmål stiller den islandske forfatter, digter og samfundsdebattør mange af. Under de turbulente uger efter krakket i Island stillede han dem direkte til politikerne og ansvarlige bankfolk.
Og i sine værker bliver han ved med at stille dem til alle, der gider at læse med. Blandt andet i den nye bog, hvor han gennem erindringer, digte, løsrevne refleksioner og anekdoter fra krisens Island sætter grundlæggende spørgsmålstegn ved den måde, vi har indrettet vore samfund på og så om en masse om Beatles og det at gå på druk. Tavsheden er nemlig det aller, allerfarligste, mener han. »Vi har haft en lang periode, hvor alle var tavse, selvom mange så, hvor galt det var ved at gå. Hvis der skal komme noget godt ud af krisen, er det, at dét ophører. Her kan litteraturen spille en central rolle for at skabe nye drømme,« siger Einar Már Guðmundsson.
Nationalkarakter
Han er i København for at promovere sin nye bog. som er faktisk hans anden om krisen. Og da han sidst var på en større promoveringsrejse i Danmark med sin første krisebog Hvidbogen, gjorde han en interessant observation. I begyndelsen var det danske publikum tilbagelænet interesseret i, hvorfor islændingene nu var så ’uansvarlige’ og ’grådige’, og derfor havde sat sig selv i den umulige situation, de var i.
»Men efterhånden var det, som om spejlet drejede rundt, så folk pludselig så sig selv i det. De så, at de var ligeså meget en del af krisen og ligeså ansvarlig for, at der ikke var blevet sagt fra,« fortæller Einar Már Guðmundsson.
For det er os alle sammen, os der indgår i det system, der har skabt krisen, vedholder han. Og når vi peger fingre ad hinanden og udnævner særlige nationale karaktertræk som årsagen til, at det gik galt, spiller vi med på ’systemets’ overlevelsesplan. Stik mod vores egne interesser.
»Vi snakker om ’den grådige islænding’ og ’den dovne græker’. Og imens vi peger fingre ad hinanden og finder på alle mulige individuelle kulturelle forklaringer, kan systemet arbejde i fred og ro på at redde sig selv,« siger Einar Már Guðmundsson.
Og det er ikke kun mellem nationer, at det sker. Han fortæller, at man efter det islandske krak forsøgte at få en fælles løsning på plads.
»Men vi så jo hurtigt, at IMF ikke var interesseret i kollektive redninger. Det var vigtigt, at hver lille skyldner skulle opleve ydmygelsen ved at gå i banken og undskylde, at de havde købt et hus med dårligt lån, havde set værdien i huset brage sammen og nu havde mistet deres job,« fortæller han.
Individuel skyld
Og det var ikke kun den arbejdsløse småskyldner, der skulle mærke den individuelle skyld. Einar Már Guðmundsson husker på, at der i finanskrisens start blev udnævnt enkeltpersoner, der blev tillagt særligt slette karaktertræk, herunder ikke mindst finansmanden Bernard Maddof.
»Og han erklærede sig jo skyldig på alle punkter, han var alene om forbrydelsen, og det passede alle rigtig godt. Alternativt havde det jo stået klart, at det var hele finanssystemet, den var gal med.«
Einar Már Guðmundsson mener, at Islands krise kan tjene som et mikrokosmos for en hel verden i krise. Og at Sydeuropa nu kan lære en del af, hvordan islændingene taklede presset efter kollapset. Han fortæller, at en del fra Occupy-bevægelsen har søgt råd i Island.
»Jeg kan huske, at jeg på en rejse lå på et hotelværelse og så, hvordan BBC arbejdede i døgndrift for at skræmme grækerne. Det var jo hele Europas fremtid, der var på spil, hvis grækerne stemte nej til redningspakken. Det var ren terror.«
Det fik Einar Már Guðmundsson til at tænke på forløbet, efter at den islandske bank Icesave krakkede, og hele verden med den internationale valutafond, IMF, i spidsen truede med bål og brand for at få islændingene til at stemme ja til at betale de primært britiske og hollandske kreditorer.
»Det gjorde vi bare ikke. Vi stemte nej, og vupti! så viste det sig, at Icesaves fallitbo alligevel fandt pengene på bunden af kisten til at betale,« fortæller Einar Már Guðmundsson.
»Vi har allerede haft besøg af sydeuropæere, der ville tale om, hvordan vi lavede kasserolle-revolutionen. De er velkommen, hvis de vil tale om at holde ved.«
Indtil da vil den islandske kritiker holde sig til det, han gør bedst: At skrive. For det kan gøre en forskel og i fremtiden måske i endnu højere grad.
»Jeg tror, at fortællekunsten i stigende grad vil rette sig imod magthavernes taler, og at grænsen mellem skønlitterære bøger og faglitteratur vil udviskes mere i de kommende år. Liberalismen fortrængte debatten, men nu er den retur.«

