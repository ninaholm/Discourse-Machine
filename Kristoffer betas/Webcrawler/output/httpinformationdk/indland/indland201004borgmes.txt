Borgmester: Klubberne må ikke lukke udsatte unge gratis ind
Klubber må ikke lukke unge gratis ind for at forebygge kriminalitet, fastslår børne- og ungeborgmester i København Anne Vang, der i stedet vil have rige kvarterer til at betale for gratis klubadgang i de bandeplagede bydele


 Forsøgsordninger med gratis adgang til klub for børn og unge i belastede kvarterer er blevet lukket ned. Det har fået nogle klubber til at lukke børn og unge gratis ind alligevel.
»Men det må de ikke,« siger børne- og ungeborgmester Anne Vang (A).
»Det er ikke klubberne, men politikerne der skal træffe politiske beslutninger, og klubberne skal overholde deres budgetter,« siger Anne Vang og beklager, at de gratis ordninger ikke kunne fortsætte.
Den gratis klubadgang for de 14- til 18-årige blev indført under bandekrigen for at få de unge væk fra gaden i Bispebjerg, Vanløse, Brønshøj og på Nørrebro.
Ordningen, der omfattede omkring 1.500 klubpladser, lukkede i januar. Men der bliver stadig skudt med skarpt, selv om der er våbenhvile mellem Hells Angels og banderne på Nørrebro. I Heimdalsgade, hvor ungdomsklubben First Floor har lokaler, blev to unge mænd på 20 og 22 år skudt ned den 11. februar.
Selv om eksterne konsulenter, Københavns Politi og klubberne anbefaler at gøre gratis adgang permanent, har børne- og ungeborgmester Anne Vang ikke kunnet finde de 2,5 millioner kroner, det vil koste om året.
Kun klubberne på Nørrebro, der har plads til omkring 500 unge, er stadig gratis. Klokkergården Ungdomsklub på Bispebjerg har besluttet, at lukke de unge gratis ind alligevel.
- Klokkergården Ungdomsklub mener, at klubberne understøtter rekrutteringen til banderne, hvis man opkræver kontingent fra de unge. Så ved at lukke ordningen modarbejder i jeres egen politiske målsætning, er i politisk handlingslammede?
»Jeg forstår godt klubbernes frustration, men budgettet er sindssygt stramt. Vi står over for at starte grønthøsteren på skolerne og andre steder, så vi arbejder på at finde en anden løsning, hvor forældre i de rige og rolige kvarterer betaler mere, så det kan blive gratis i udsatte bydele, hvor klubberne løser en meget større opgave for de samme midler,« siger Anne Vang.
Klubberne på Nørrebro, hvor den seneste skudepisode har fundet sted, forbliver gratis. Dels fordi det af forskellige grunde koster mindre i forhold til andre kvarterer, og dels »fordi man vurderede, at mange af de unge ville melde sig ud og skabe problemer på gaden, hvis kontingentet blev genindført,« siger Anne Vang.
- En klub i Bispebjerg, Underhuset, har mistet halvdelen af sine medlemmer, efter kontingentet blev genindført, og de opsøgende medarbejdere finder nu de unge på gade. Hvad vil du gøre ved det?
»Den først kommende lejlighed til at finde pengene er budgetforhandlingerne til efteråret, så vi arbejder på sagen,« siger Anne Vang.
- Socialdemokraterne gik til valg på at bremse rekrutteringen til banderne, har I ikke brudt jeres valgløfte ved at stoppe gratis adgang?
»Nej, det synes jeg bestemt ikke. Budgettet er fastlagt for i år, så det er først til efteråret, vi kan genforhandle det med de andre partier og vi arbejder allerede nu på at finde pengene,« siger Anne Vang.


