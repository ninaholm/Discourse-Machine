’Rent retligt er Folketinget bundet til folkeafstemning om asyl’
Juraprofessor Lisbet Christoffersen er enig med Margrete Auken i, at det er hele retsforholdet, vi går til folkeafstemning om. Til gengæld mener Lisbet Christoffersen, at Folketinget er juridisk forpligtet til en ny folkeafstemning om et tilvalg af asylområdet
Et nej ved den kommende folkeafstemning lukker for et samarbejde på asylområdet. Men i tilfælde af et ja er Folketinget juridisk forpligtet til en ny folkeafstemning om et tilvalg af asylområdet, mener juraprofessor Lisbet Christoffersen.


 Om det EU-retlige grundlag for Margrete Aukens udtalelser om, at et ja ved folkeafstemningen også er et ja til at deltage i EU’s flygtningepolitik, siger professor (MSO) i jura på Roskilde Universitet, Lisbet Christoffersen:
»Det er fuldstændigt rigtigt, når Margrete Auken siger, at folkeafstemningen handler om afgivelse af suverænitet på det samlede retsforbehold.«
Men suverænitetsafgivelsen er det ikke op til EU at udnytte, understreger Lisbet Christoffersen: »Hele pointen i opt-in-ordningen er, at Danmark i hvert enkelt tilfælde selv skal hoppe ind.«
Lisbet Christoffersen understreger samtidig:
»Hertil kommer de danske forfatningsretlige forudsætninger for folkeafstemningen: Den udskrives som en stillingtagen til den vedtagne lov med dens juridiske forudsætninger. Her vil man normalt sige, at bemærkningerne til lovforslaget og i Folketingets udvalgsbetænkning binder fortolkningen af loven. Derfor forstår jeg ikke helt, hvorfor der politisk lægges så megen vægt på, om folkeafstemningsbindingen i forhold til asylområdet står i lovteksten eller i bemærkningerne.«
Lisbet Christoffersen forklarer:
»Som danskere må vi gå ud fra, at de begrænsninger, der står i bemærkningerne, er forfatningsretligt bindende for Folketinget efter et evt. ja ved folkeafstemningen.«
– Og det betyder?
»Ganske vist har de tre partier bag folkeafstemningsløftet, V, S og K, ikke umiddelbart flertal i Folketinget. Men da Dansk Folkeparti i bemærkninger har understreget, at de ikke vil afgive suverænitet på asylområdet, må man vurdere det sådan, at det samlet set er en forfatningsretlig binding af et kommende folketing.«
– Rent retligt er det altså ikke et ja til asylsamarbejdet, man kan sætte kryds ved?
»Nej det er det ikke. Det er den faglige vurdering, jeg må give udtryk for. Til gengæld har Margrete Auken ret i, at et nej lukker for et samarbejde på asylområdet.«

