Ny rapport: Frit skolevalg giver dårligere resultater for eleverne
Svenske elevers faglige niveau er faldet op gennem 1990'erne som følge af frit skolevalg og mere socialt opdelte skoler, viser ny rapport fra det statslige Skolverket. Danmarks Lærerforening mener, at det bør få den danske regering til undersøge konsekvenserne af en lignende dansk skolepolitik


 De svenske skoler er siden begyndelsen af 1990'erne blevet mere og mere socialt opdelte som følge af det frie skolevalg og en befolkning, der fordeler sig i ressourcestærke kvarterer og socialt boligbyggeri. Det har konsekvenser for både de dygtige og mindre dygtige elevers præstationer i grundskolen, viser en ny rapport fra den statslige svenske myndighed Skolverket.
»Vi ser, at elever med ensartet socioøkonomisk baggrund i højere grad koncentreres på bestemte skoler. Derved forringes deres resultater i internationale kundskabsmålinger, fordi kammeratskabseffekten - det vil sige, at forskellige typer elever hiver hinanden op fagligt - udebliver. Samtidig betyder den øgede favorisering af visse skoler, at lærerne begynder at stille færre krav til eleverne på skoler med mange socialt svage,« siger Lena M. Olsson, projektleder på rapporten hos Skolverket.
Herhjemme gennemførte VK-regeringen med støtte fra Socialdemokraterne i 2005 det øgede frie skolevalg over kommunegrænserne.
Advarer mod opdeling
Den svenske rapport identificerer tre andre årsager, der i samspil med det frie skolevalg fører til, at de svenske elevers præstationer er faldet fra internationalt topniveau til en jævn placering. Dels er skolen blevet stadig mere differentieret og mindre rummelig. Flere svage elever udskilles til specialundervisning eller i særlige grupper som følge af niveaudeling til skade for deres selvværd.
40 pct. af de svenske elever får en eller anden form for specialpædagogisk støtte, viser rapporten. Øget individualisering betyder desuden, at elever må lære på egen hånd foran computeren eller i grupper pga. af mindre klasseundervisning. Også i Danmark eksploderer udgifterne til specialundervisning, og skolerne bruger mere hold- og niveaudeling. Endelig kompenseres de svenske skoler ikke tilstrækkeligt for socioøkonomiske forskelle.
»Når der sker en udskillelse på skoleniveau og senere på klasseniveau, er det problematisk. Differentiering som standardløsning advarer Skolverket imod,« siger Lena M. Olsson.
Den svenske undersøgelse får nu formand for Danmarks Lærerforening, Anders Bondo Christensen, til at efterlyse en lignende, tilbundsgående undersøgelse i Danmark.
Ikke mindst er han bekymret for, hvad det frie skolevalg har betydet for forholdene i de danske folkeskoler.
»Jeg har været ude på skoler, hvor der går mange børn af anden etnisk baggrund. Her fortæller de, hvordan det engagement og den opbakning til skolen, som man har bygget op også fra etnisk danske forældre, begyndte at smuldre, da debatten om det frie skolevalg kom. I stedet for at blive og bakke op, meldte de ressourcestærke sig ud,« siger han. 
Skoler ikke forbrugsgode
Bondo Christensen vil ikke forhindre skolebørn med problemer i at skifte skole, hvis det er nødvendigt.
»Men med et frit skolevalg signalerer man, at skolen er et forbrugsgode. Vi har ikke brug for forbrugere, der shopper rundt, men for borgere, der er med til at tage ansvar for deres barns skole,« siger han.
Også hos forligspartnerne i Socialdemokraterne efterlyser uddannelsesordfører Christine Antorini (S) en mere tilbundsgående undersøgelse af, hvad det frie skolevalg har betydet for fagligheden.
Hun hæfter sig også ved de svenske konklusioner om niveaudeling.
»Vi er nødt til at kigge meget mere på, hvordan man laver en mere mangfoldig folkeskole. En alt for stor opdeling er med til at sænke fagligheden, for vi ved, at i en klasse, hvor der er lidt af alle slags, løfter alle sig i fællesskab,« siger Antorini – og undrer sig over regeringens optagethed af at indføre niveaudelingen.
»I Tyskland, der er et af de få lande i Europa, der stadig har niveaudeling, er man faktisk ved at afskaffe niveau-
delingen,« siger hun.
Undervisningsminister Bertel Haarder (V) vil ikke udtale sig nærmere om de svenske konklusioner, før han »har set alle mellem-
regningerne«.
»Det lyder meget mærkeligt. I Danmark er elevernes præstationerne blevet bedre og bedre i samme periode, hvor vi har indført frit skolevalg – men det vil jeg ikke bruge som bevis på noget som helst. Så det vil jeg også passe på med i forhold til den svenske undersøgelse,« siger han.
Tvang giver ikke kvalitet
Haarder fastholder, at forældres mulighed for at fravælge den lokale skole er »en ansporing til skolen til at oppe sig« – men han erkender, at det kan give en vis social opdeling.
»Man kunne godt forestille sig, at der kan være en virkning i den retning. Men der er altså også forhold, der virker modsat. Hvis borgerne er tvangsaftagere af de offentlige ydelser, så fremmer det ikke kvaliteten,« siger Bertel Haarder. 
cle@information.dk
meth@information.dk

