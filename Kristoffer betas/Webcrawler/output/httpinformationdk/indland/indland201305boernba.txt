Med børn bag tremmer
Pædagogikken preller af, når unge kriminelle frihedsberøves i sikrede institutioner, hvor det heller ikke lykkes at afhjælpe den kedsomhed, der får de unge til at dyrke kriminalitet. Ph.d. Cup-vinder Tea Torbenfeldt Bengtsson delte i to en halv måned hverdag med de unge
Tea Torbenfeldt Bengtsson har tilbragt to en halv måned i selskab med frihedsberøvede unge på en sikret institution.


 Allan var en af de fyre, der faldt lidt uden for normen på den sikrede institution, hvor Ph.d. Cup-vinder Tea Torbenfeldt Bengtsson igennem to en halv måned iagttog frihedsberøvede unge. Allan var ikke en del af de ’gangster’-miljøer, som de fleste drenge i institutionen tilhørte. Middelklassenormal og med halvlangt hår var han havnet i en omgangskreds, hvis livsstil var langt fra hans egen i Holstebro. Men selv om Allan kun opholdt sig på institutionen i to uger, nåede han at tilegne sig nogle af de kendetegn, som de andre drenge havde. Efter kort tid havde Allan fået klippet håret i den såkaldte ’perkerfrisure’. Pludselig havde han også, ligesom de andre drenge, en sweatshirt med sit postnummer og bynavn på. ’7500 Holstebro’ stod der, og selv om der ikke var så meget street credibility, som hvis der havde stået ’2200 København N’, var han så småt i gang med at arbejde sig opad.
»De, der ikke allerede havde en ’gangster’-identitet i denne her gruppe af drenge, tog den på sig som en del af en socialiseringsproces i den sikrede institution,« siger Tea Torbenfeldt Bengtsson, der er en af vinderne af årets Ph.d. Cup for hendes etnografiske afhandling Youth Behind Bars, som hun har lavet på SFI – Det Nationale Forskningscenter for Velfærd og Sociologisk Institut på Københavns Universitet.
»Det var en måde at komme op i hierarkiet på. Hvis man er på toppen, får man respekt og kan svine andre til og ’køre på dem’. Hvis man er nederst i hierarkiet og gør noget, man ikke skal, bliver det straks sanktioneret med eksempelvis trusler om vold eller udelukkelse af fællesskabet. På den måde opretholdes den samme form for ’gadeorden’, som de har derhjemme.«
Tog noter på toilettet
Det var for at lære samfundets frihedsberøvede unge at kende, at Tea Torbenfeldt Bengtsson i to en halv måned brugte sine dage på at »hænge ud«, som de unge kalder det, med en gruppe rødder i varetægtssurrogat.
Hun dukkede op om morgenen, inden de unge stod op, og hun gik hjem, når de var på vej i seng. Noter kunne etnografen ikke tage åbenlyst, mens hun var på afdelingen. I stedet gik hun på toilettet med jævne mellemrum for at notere ned på små lapper papir, som hun gemte i lommerne.
»Det med at sætte sig og skrive observationer ned, det er en helt fremmed verden i det her miljø. Jeg stak i forvejen meget ud – og når jeg så sad med bogen og skrev, skabte det en distance,« siger Bengtsson.
Inden hun fik udviklet noteteknikken, stjal drengene en dag hendes fortegnelser og ville vide, hvad hun havde skrevet om dem.
»Det skabte en meget ubehagelig stemning. Så derefter droppede jeg det og forsøgte i stedet at blende ind så meget, som jeg kunne.«
Hun ville gerne accepteres af drengene, så hun bedst muligt kunne lære de unge at kende:
»Jeg ville vide, hvem de unge var, som samfundet er så bange for, at vi udsætter dem for den strengeste sanktion, vi har. Det er typisk unge, der som børn har været beskyttet af samfundet. Nogle af dem i anbringelser. De var sårbare og skulle beskyttes mod det onde, nu er det så vendt – og pludselig er det dem, vi beskytter samfundet imod.«
Ingen langsigtet virkning
I sin tid med drengene i den sikrede institution hæftede Tea Torbenfeldt Bengtsson sig ved, at den langsigtede pædagogiske og rehabiliterende element i varetægtssurrogatet ofte går tabt på dem:
»De er i en konstant venteposition. De fleste afventer dom, men nogle afventer også en eventuel udvisningsdom. Og i denne form for stressende venten preller det meste pædagogik af, selv om institutionerne gør, hvad de kan for at tilbyde skole og værksteder. Men det har de unge simpelthen ikke overskud til, og det er naivt, når politikerne tror andet.«
Derfor mener Bengtsson, at opholdene i de sikrede institutioner ofte er spildt i forhold til en eventuel rehabilitering. De indespærrede unge forbliver i de samme roller og hierarkier som i deres liv uden for institutionen:
»De unge oplever ikke et decideret brud med deres normale tilværelse, som ofte er præget af et liv på gaden med kriminalitet. De keder sig derimod og prøver stadigvæk at skabe spænding ved at bryde nogle regler – nu er det så institutionens regler, før var det samfundets regler.«
Fordi frihedsberøvelser er en så alvorlig sanktion, sender det et kontraproduktivt signal til de unge, der allerede er på vej ud af samfundets normer, mener Tea Torbenfeldt Bengtsson:
»Indespærringen bliver en meget kraftig markering over for dem: Vi vil dig ikke, og vi synes, du er farlig. Vi er faktisk så bange for dig, at vi vælger at frihedsberøve dig. De unge, som allerede føler sig sat uden for samfundet, sætter vi i den ultimative eksklusion.«
Samtidig kan et ophold i en sikret institution cementere deres status som kriminelle ’gangstere’:
»Jo, en frihedsberøvelse fjerner dem da ganske kortvarigt fra gaderne, og de begår ikke kriminalitet mod samfundet. Men spørgsmålet er, om det virker på længere sigt, eller om det føder ind i det afvigende ungdomsliv, som de allerede lever? Dels på grund af eksklusionen og til dels fordi det giver en status på gaden at have været inde og sidde,« forklarer hun.
Det norske alternativ
Det er ikke, fordi Tea Torbenfeldt Bengtsson er imod sanktioner over for de unge, der begår kriminalitet, men der er andre løsninger end frihedsberøvelse, som ifølge hendes vurdering hverken rehabiliterer eller har en langsigtet pædagogisk indflydelse på dem:
»Det er slet ikke givet, at det er på denne her måde, man skal løse problemerne på. I Norge og Island gør man det eksempelvis anderledes. I stedet for at frihedsberøve sætter man ind pædagogisk,« siger hun og forklarer, at man i Norge som noget nyt benytter særlige institutioner, som holder de unge i deres lokalmiljø, selv om de befinder sig i en institution.
»De bliver mandsopdækket i skolen, og man hjælper dem til at ændre deres liv i de omgivelser, de allerede er i, hjælper med at finde praktikpladser og hiver i højere grad forældrene ind over.«
I Danmark er vi ved at forsøge noget af det samme, men på de danske sikrede institutioner ligger de unge fortsat ofte under for brev- og besøgskontrol, der gør, at de ikke kan tale med deres forældre og folk hjemmefra.
»Selve måden at tænke på de unge på er anderledes i Norge. De ser vores sikrede institutioner som ’børnefængsler’ og er meget bevidste om, at dem vil de ikke have i Norge.«

