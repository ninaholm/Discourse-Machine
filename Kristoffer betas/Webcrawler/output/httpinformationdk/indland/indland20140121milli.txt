21 milliarder er tabt på dårlige trafikinvesteringer
Der er tabt 21 milliarder kroner på infrastrukturprojekter over 10 år, vurderer Produktivitetskommissionen
Det kan ikke betale sig at grave undergrunden op i København og anlægge en metro. Det er Produktivitetskommissionen kommet frem til efter at have set på den danske infrastruktur og de projekter, der er blevet sat i gang de seneste år. Foto: Bax Lindhardt

Alt for mange af de senere års store danske infrastrukturprojekter har været dårlig forretning for samfundet, og det har kostet Danmark 21 milliarder kroner i løbet af de sidste 10 år.Sådan lyder dommen fra Produktivitetskommissionen, der har set nærmere på, hvordan infrastrukturen vil kunne bidrage til at øge produktiviteten i Danmark.»Hvert femte projekt har så lavt et afkast, at det ikke burde være sat i værk,« siger Peter Birch Sørensen, formand for Produktivitetskommissionen, i en pressemeddelelse.»Det kan for eksempel være en dyr letbane, der tager et helt spor fra bilisterne – frem for en billigere og lige så effektiv superbusrute, der ikke skaber yderligere trængsel på vejnettet,« tilføjer han.Der er brugt 23 milliarder kroner på projekter, som rent samfundsøkonomisk ikke kan betale sig, og gevinsten har ifølge kommissions beregninger kun været to milliarder kroner.Kommissionen konkluderer blandt andet, at alle de analyserede metroprojekter og størstedelen af letbaneprojekterne ikke er pengene værd ud fra et samfundsøkonomisk perspektiv.»Alle de analyserede metroprojekter er i København. Det omfatter Metrocityringen samt forgreninger herfra.«»Når ingen af projekterne er samfundsøkonomisk rentable, skyldes det, at metroprojekter er dyre at anlægge, fordi de primært kører i borede tunneler. Metro bør derfor alene anlægges i tæt bebyggede områder,« skriver kommissionen i sin rapport.»Letbaner derimod kører over jorden, men er alligevel ofte urentable, fordi de kun giver begrænsede tidsgevinster i forhold til busser,« lyder det.Den danske stat vil investere store milliardbeløb i transportinfrastruktur i de kommende år, men det er nødvendigt i højere grad at se på, hvor det kan betale sig at sætte ind, hvis vi skal have mest muligt ud af milliarderne, lyder kommissionens anbefalinger.»Vi skal investere der, hvor trafikproblemerne er størst,« siger Peter Birch Sørensen.Om et infrastrukturprojekt er en god eller dårlig forretning for samfundet afgøres ifølge kommissionen ved at se på, hvor meget det koster at bygge, i forhold til hvad gevinsterne er for samfundet på længere sigt.Infrastrukturen er en vigtig forudsætning for produktiviteten i samfundet, blandt andet fordi tid er penge for virksomhederne. De er afhængige af, at deres medarbejdere og varer kan komme hurtigt rundt i landet og på tværs af grænserne.Produktivitetskommissionen anbefaler også, at der laves forsøg med roadpricing og indføres betaling for at bruge broer og tunneler i myldretiden.
