Klimakritik splitter vismænd i grønt råd
’Det her lyder som vismændenes sædvanlige felttog mod klimaindsatsen i almindelighed og vindmøllerne i særdeleshed,’ lyder det fra medlem af Det Miljøøkonomiske Råd om kontroversielt klimaoplæg


 
	De økonomiske vismænds kritik af den ambitiøse danske klimaindsats splitter nu Det Miljøøkonomiske Råd.

	Et såkaldt diskussionsoplæg fra vismændene, De Økonomiske Råd, bliver således kritiseret af flere medlemmer af Det Miljøøkonomiske Råd, inden de skal diskutere dette på onsdag. I diskussionsoplægget, som ved en fejl blev offentliggjort torsdag, konstaterer vismændene, at klimaambitionerne er blevet så høje, at de forringer konkurrenceevnen, beskæftigelsen og velstanden. Vismændene foreslår derfor et stop for udbredelsen af den vedvarende energi.

	Selv om flere medlemmer af Det Miljøkonomiske Råd ikke ønsker at kommentere diskussionsoplægget med henvisning til, at det formelt endnu ikke er offentligt, så tager de generelt afstand fra de økonomiske vismænds beregninger af fordele og ulemper ved klimaindsatsen.

	»Det er fint at få lavet de her økonomiske analyser, men den politiske beslutningsproces – og det politiske grundlag – er langt mere kompliceret og indeholder andre faktorer, som ikke nødvendigvis er økonomiske,« siger Anker Madsen leder af politisk afdeling i Friluftsrådet, der er medlem af Det Miljøøkonomiske Råd.

	Medlem af Det Miljøøkonomiske Råd og miljøfaglig chef i Verdensnaturfonden, John Nordbo, er ikke overrasket over vismændenes konklusion:

	»Det her lyder som vismændenes sædvanlige felttog mod klimaindsatsen i almindelighed og vindmøllerne i særdeleshed«.

	Efter planen skal den vedvarende energi udgøre 35 procent af det samlede energiforbrug i 2020. Men vismændene mener, at Danmark bør nøjes med mindre – nemlig 30 procent, som er EU’s målsætning. Derfor bør havmøllevindparkerne Horns Rev 3 og Kriegers Flak gen-overvejes, hvilket vil bringe den vedvarende energis andel ned fra 35 til 33 procent.

	Ifølge de økonomiske vismænd har ikke engang miljøet glæde af de danske anstrengelser: Når Danmark på grund af den stigende andel af vedvarende energi ikke opbruger den aftalte CO2-kvote bliver den bare brugt af andre lande i EU.

	Skarp kritik

	Christian Ege, formand for Det Økologiske Råd og repræsentant for Forbrugerrådet i Det Miljøøkonomiske Råd, konstaterer, at han flere gange tidligere er kommet med såkaldte skriftlige indlæg mod den endelige rapport.

	»Mine kommentarer til de tidligere rapporter står i bilagene, og de har været ganske skarpe i mange tilfælde,« siger Christian Ege.

	Senest kritiserede Christian Ege i 2013 vismændene for dengang netop også at konkludere, at danske energibesparelser blot vil føre til, at andre EU-lande kan udlede mere CO2 på grund af kvotesystemet.

	Christian Eges konklusion var til gengæld, at det måske er rigtig i princippet – men ikke i virkeligheden. I dag er der så mange uforbrugte CO2-kvoter i omløb, at ingen lande eller industrier kan udnytte disse rettigheder.

	»Ekstra reduktioner i Danmark vil derfor ikke føre til, at andre lande kan udlede mere,« skrev Christian Ege.

	Det Miljøøkonomiske Råd blev oprettet som en del af finanslovsaftalen fra 2007 mellem den daværende VK-regering og Dansk Folkeparti, der fusionerede Institut for Miljøvurdering med Det Økonomiske Råds Sekretariat, ligesom sidstnævntes formandsskab blev udvidet med en fjerde vismand, der har miljøøkonomisk ekspertice.

	I Det Miljøøkonomiske Råd sidder ud over de fire vismænd, eller formænd, 16 medlemmer, der repræsenter arbejdsmarkedets parter, erhvervsorganisationer, miljøorganisationer samt regering.

	Rådet skal holde ét årligt møde – normalt i februar eller marts – hvor medlemmerne diskuterer formandsskabets oplæg.

	 

	 

