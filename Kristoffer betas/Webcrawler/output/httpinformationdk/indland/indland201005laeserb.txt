Læserbreve
Debat fra dagens avis


 'Armadillo' - hva' for noget?
Marion Thorning, København
Alle taler om den, skriver om den, og nu skal der foretages undersøgelse af den. Jeg kunne godt tænke mig ikke at være sat på ventebænk. Filmen har helt åbenlyst stor betydning for alle os, der er med i en krig - hvad enten vi har valgt det eller ikke.
Jeg er ikke tryg ved, at det kun er journalister og politikere, der kan udtale sig om den.
Newton og statsborgere
René Karpantschof, København
I 'Information korrigerer' 14. maj retter avisen en fejl i en tidligere artikel om tyngdekraften, men taler så om »et æblestykke, som i det ydre rum ikke er under indflydelse af Jordens tyngdekraft.«
Her må jeg korrigere. Æblestykker, kuglepenne, chillummer og andre objekter i kredsløb om Moder Jord er ikke uden for rækkevidde af omtalte tyngdekraft. Oplevelsen af vægtløshed opstår, når rumskibe bevæger sig væk fra Jorden med en hastighed, der præcist opvejer tiltrækningen ned mod Jorden, så resultatet bliver et evigt fald rundt om Jorden. Som når Newton i Inertiens Lov taler om »kræfter, der ophæver hinandens virkning.« Et fænomen vi også kender fra politik, hvor f.eks en kommende lov trækker herboende udlændinge hen mod dansk statsborgerskab hurtigere end før samtidigt med, at nye kriterier for opnåelse bevæger disse herboende i frit fald væk fra statsborgerskabet.
Børn  i hovedstaden
Manu Sareen, medl. af BR (R), København
Der er bebudet nedskæringer for 320 mio. kr. på børneområdet i København.
Daginstitutionerne er mere end pasningstilbud. Det er også sociale institutioner, der lærer børnene vigtige sociale færdigheder som respekt for sig selv og hinanden - integration på både socialt som etnisk plan.
Men hvis investeringen i børnene ikke tages alvorligt, og tilbuddene betragtes som rent ophold, er der en risiko for, at børnene bliver svigtet på højere plan. Institutionerne er allerede beskåret på normeringer, så der slet og ret er problemer med de helt basale ting som røde numser, manglende tid og rum til det pædagogiske arbejde, herunder indlæring af de sociale og kulturelle færdigheder, der forbereder de små børn til folkeskolen.
Forudgående nedskæringer på området betyder, at nogle forældre betaler ekstra for, at børnene kan få frugt, mens andre selv medbringer barnevogne, så børnene kan få middagslur, samt bidrager med egne bleer.
Med yderligere nedskæringer er der, i mine øjne, tale om, at vi fortsætter et svigt, der i kommunen så småt er sat i gang. Et fungerende og prioriteret børneområde er i sig selv en institution, der fremmer, uddanner og understøtter en sund udvikling hos børnene.
Penge afsat og betalt til børneområdet er med andre ord ikke bare penge til opbevaring. Det er en investering i fremtidens danskere.
Information  på galt spor
Søren Pind (V), udviklingsminister
Af mandagens leder i Information fremgår, at jeg skulle være imod folkeskoler generelt. Det er usandt. Jeg støtter folkeskolen og mener, det er en af de få tilbageværende samlende institutioner i Danmark.
Jeg er imidlertid stærkt kritisk over for den københavnske folkeskole, hvilket jeg næppe står alene med. Skiftende socialdemokratiske overborgmestre og venstrefløjs skoleborgmestre bærer det fulde ansvar for dårlig styring, mangel på rettidig omhu og en faglighed, der er i bund på de københavnske folkeskoler.
Resultatet taler for sig selv: En fjerdel af de unge forlader folkeskolen i København uden at kunne læse ordentligt, og for tosprogede elever gælder det ligefrem for knap halvdelen af eleverne. De resultater reducerer børnenes livsudsigter dramatisk.
I provinsen havde jeg givet benyttet folkeskolen til mine børn - en skole, jeg selv gik i. Men i København? Aldrig om jeg ville udsætte mine børn for det. Dertil husker jeg for tydeligt den københavnske venstrefløjs enorme modvilje mod at gøre, hvad der skulle til, for at sikre børnene en ordentlig skolegang.
Tom snak fra regeringen
Katrina Feilberg, medl. af BR (R) og Morten Østergaard, MF (R)
Det lød rigtig godt, da regeringen søsatte den såkaldte udfordringsret. Dvs. kommunerne kunne komme med forslag til regelforenkling og til at udfordre den regulering, som selv samme regering har trukket ned over kommunerne de sidste år. Afbureaukratisering og større kommunalt råderum er vejen til både bedre og billigere offentlig service. Radikale foreslog allerede i 2007 en tillidsreform, som skulle sætte den offentlige sektor fri - så vi er helt enige. Men regeringen skylder at sætte handling bag ordene. Det sker ikke nu.
Sundheds- og Omsorgsforvaltningen i Københavns Kommune har efter nøje overvejelse indsendt 14 konkrete ansøgninger til regelforenkling, herunder dispensation fra 'reglen om dokumentation af årlig kontrol af stiger'! Men det har kastet bare to tilladelser af sig.
Regeringen vil spare fire milliarder kroner i kommunerne. Det vil gå ud over serviceniveauet, men et skridt i den rigtige retning ville være at lade kommunerne passe deres arbejde.
Vi savner en grundlæggende tillid til, at offentlige ansatte rent faktisk selv kan styre og vurdere deres arbejde. Som det er nu, er statsministerens afbureaukratiseringsreform tom snak. Faktisk har man aldrig produceret så mange love og bekendtgørelser som nu.
For øvrigt så slap København ikke for den årlige dokumentation for kontrollen af stigerne.
Tak
Dagny Grøn, Hørsholm
Tak Geoffrey Cain for artiklen den 12.maj. Godt med modvægt til den magtpåliggende trang til at fremstå stueren. Det virker vigtigere end protest mod trusler og vold.
Kampen mellem SF og V
Joachim Nielsen, Vanløse
I en af de seneste meningsmålinger var SF større end Venstre. Ingen af partierne siger, hvad de egentlig mener. Måske er det dét, de kæmper om at blive bedst til!?
Atomvåben  i Iran
Tom W. Petersen, Frederiksberg
Jeg vil være taknemlig for, at nogen med faglig indsigt i emnet én gang for alle forklarede, med hvilken ret stater, som har atomvåben, kan forlange, at andre stater ikke må have dem. Bemærk: Jeg taler om ret.
Som jeg har forstået, er der til dato ikke påvist noget som helst militært i Irans atomprogram. Iran har ingen atombomber.
Det er bare, som om alle, inklusive journalisterne, hele tiden fremstiller det som et spørgsmål om ret, konventioner og forpligtelser.
Men hvis det er sådan, at alt det med ret og ikke-spredning og forargelse over Iran bare er hykleri, og at det hele ganske enkelt drejer sig om magtpolitik og om at opbygge et pskud for endnu en krig i Mellemøsten for at sikre kontrol med olien, så forstår jeg det udmærket. Det kender vi jo så godt.
Præcis hvorfor må netop Iran ikke have atomvåben, når de, der forlanger dette, godt må?
Manipuleret forsknings- frihed?
Thue W.Schwartz, professor, Københavns Universitet
Sælger man forskningsfriheden mod at modtage midler fra Novo Nordisk Fonden (NNF)?
Informations bevis: Et 'foto' af NNF's standarder for god forskning, hvor der med gul pen på flosset papir 'revet ud' af originalen er fremhævet: »- at beskytte Novo-gruppens omdømme« (http://information.dk/232086). Hvem ville ikke blive ophidset - f.eks minister eller politiker - over at forskere sådan styres af fonden? Men det var et manipuleret ikke originalt dokument. Teksten mellem overskriften: 'Novo Nordisk Fondens standarder for god forskningspraksis' og 'bullet point'ene' var fjernet. Det, man »med egne øjne« læste som værende 'standarderne' var en liste over 'formålene'.
Forskere, der modtager midler fra NNF, skriver kun under på at følge god forskningsetik, at behandle forsøgsdyr og -personer ordentligt, godt arbejdsmiljø etc. - kun noget ens mor, ens universitet og enhver forskningspolitisk ordfører synes rigtig godt om (http://novo-nordiskfonden.dk/fondens-standarder.). Man skriver ikke under på noget, der begrænser forskningsfriheden eller klausuler om at resultaterne skal behage Novo. Man skriver ikke under på at »beskytte Novo-gruppens omdømme« på anden måde end at 'opføre sig ordentligt' som forsker.
Det var de 1.300 chefredaktørtilladte anslag - læs den lange udgave på http://metabol.ku.dk/
Præcisering: Thue W. Schwartz har ganske ret. Information bragte den 5. maj en illustration, som viste en liste over fem områder som værende Novo Nordisk Fondens standarder for god forskningspraksis. De fem punkter, som blandt andet omfatter at beskytte Novo-gruppens omdømme er selve formålet med standanderne. Det ændrer dog ikke ved konklusionerne i artiklen. Men det skulle naturligvis være fremgået mere klart. (red.)
Læs mere Novo-debat på næste side

