SF-profiler advarer mod skatteforslag
SF’s landsmøde bør ikke bakke op om forslag, der kan svække partiets forhandlingsmuligheder, mener to fremtrædende SF-politikere


 Hvis de delegerede på SF’s landsmøde i Kolding på søndag beslutter at bakke op om en række forslag om, at partiet skal arbejde mod lettelser i topskatten og for at øge boligskatten, bliver det et alvorligt problem for hele det folkesocialistiske regeringsprojekt.
Det vurderer to fremtrædende SF-profiler fra partiets grønne fløj, handelsminister Pia Olsen Dyhr, og tidligere gruppeformand, Steen Gade. Derfor advarer de nu de delegerede på landsmødet om at stemme for forslagene.
»Det vil være dumt at vedtage ting på landsmødet, som viser, at vi ikke har tillid til os selv – eksempelvis på skatteområdet. Det vil svække os selv i alle forhandlinger, hvis vi beslutter noget, der snævrer mulighederne ind,« siger Pia Olsen Dyhr.
»Det havde været fint at sige den slags, hvis vi ikke var i regering, men det er vi nu, og derfor skal vi opføre os som et regeringsparti. Det er svært at skabe den forståelse og tillid i partiet, og det skal der arbejdes på fra nu af,« siger hun. Steen Gade tror ikke, at forslagsstillerne er klar over konsekvenserne, hvis deres forslag bliver vedtaget.
»Det gør livet langt sværere for os i forhandlingerne, og det tror jeg ikke, at dem, der stiller disse forslag, ønsker,« siger han.
Advarer mod personangreb
Samtidig advarer de to toppolitikere også mod, at SF’erne bruger talerstolen i Kolding til personangreb, så som dem partiet har oplevet i dagene op til landsmødet.
Særligt har artikler i Ekstra Bladet med anonyme beskyldninger mod partiformand Villy Søvndal og skatteminister Thor Möger Pedersen vakt harme i partiet.
Den slags personlige angreb håber både Steen Gade og Pia Olsen Dyhr, at landsmødet bliver forskånet for.
»Vi skal i gang med at reparere partiet nu. Det gør vi ved at tale ordentligt til hinanden og ikke falde for fristelsen til at sige en hel masse om nogle, der har stillet nogle forslag, hvis man synes, de er håbløse. Når man går efter struben på folk, så bliver de sjældent bedre. Det er ikke hensigtsmæssigt,« siger Steen Gade.
»Det bliver sværere at tale sammen, når man siger grimme ting om hinanden. Og vi har brug for at tale sammen i SF lige nu. Det er en styrke, at der er mange ændringsforslag til principprogram og den politiske udtalelse, men lad os nu holde en pæn tone, så der ikke bliver sagt noget dumt,« siger Pia Olsen Dyhr.
En af dem, der har været blandt de hårdeste kritikere af den politiske linje i SF og sammen med blandt andre Özlem Cekic og Annette Vilhelmsen har stillet en række ændringsforslag til både principprogram og den politiske udtalelse, er Pernille Frahm. Hun har ikke tænkt sig at trække forslagene eller holde igen med kritikken.
»Jeg er helt enig i, at vi ikke skal sige noget dumt fra talerstolen. Vi skal diskutere politik, og det mener jeg også, at jeg gør. Det er ikke personkritik at stille politiske spørgsmål til, hvad folk synes og mener. Det har jeg gjort, og det bliver jeg ved med,« siger Pernille Frahm.

