PET-forklaring øger pres for stramninger
Både S og DF lægger  op til stramninger af terrorloven, efter at PET har forklaret, at efterretningstjenesten ikke havde grundlag for at udvise attentatmand
Chefen for PET, Jakob Scharf, kundgjorde i går, at PET ikke havde tilstrækkeligt bevismateriale til at udvise den somaliske mand, der angreb Kurt Westergaard. Det får S og DF til at foreslå terrorlovgivningen strammet.


 Politiets Efteretningstjeneste skal kunne udvise formodede ekstremister, hvis de har relationer til terrororganisationer, og ikke vente på, at de lægger konkrete terrorplaner.
Det foreslår både Dansk Folkeparti og Socialdemokraterne, efter at PET i går udsendte en pressemeddelelse, hvor det fremgår, at efterretningstjenesten manglede juridisk grundlag for at udvise den 28-årige somalier, der sent fredag angreb karikaturtegneren Kurt Westergaard med en økse.
PET hævder i meddelelsen, at manden havde tætte relationer til både den somaliske terrororganisation al-Shabaab samt al-Qaeda-ledere i Østafrika.
Men det var ifølge PET altså ikke nok til at føre en terrorsag eller udvise den 28-årige somaliske mand administrativt.
»Det understreger, at der er behov for at se på, om man kan og skal ændre reglerne. Det er selvfølgelig klart, at man skal have noget konkret at gå til en dommer med, for at man kan udvise folk, men måske skal man bløde lidt op, så man ikke behøver at kunne bevise en konkret plan om terror. At man i stedet ved at kunne dokumentere at folk for eksempel tager på træningstur i Yemen kan sige, at nu er det nok. Vi behøver ikke at vente på at finde ud af, hvad planen er,« siger Socialdemokraternes retsordfører, Karen Hækkerup.
Hun får opbakning af Dansk Folkepartis Martin Henriksen, der sidder i Folketingets integrationsudvalg.
»Det bekræfter mig i, at regelsættet skal kigges efter i sømmene med henblik på at kunne udvise udlændinge, der har terrorrelationer. Hvis det, at man har tætte terrorrelationer, ikke er nok til at foretage en administrative udvisning, så taler det for, at man strammer op,« siger Martin Henriksen.
Mens kravene om stramninger altså kommer fra begge sider af Folketinget, maner regeringen til besindighed.
'Amatøragtigt'
Integrationsminister Birthe Rønn Hornbech argumenterer i en kronik i Berlingske Tidende for, at der er regler nok, og at muligheden for at udvise administrativt har været i loven siden 2002.
Det får Karen Hækkerup til at advare om amatørisme i regeringen.
»Når PET kan sige, at de har viden om og kendskab til, at han er i færd med at uddanne sig til at være terrorist, er der så ikke et hul i lovgivningen, som ikke er i orden, og som det er meget amatøragtigt, at vores integrationsminister i den grad skøjter rundt i?« spørger Karen Hækkerup.
Ikke umiddelbart behov
Venstres politiske ordfører, Peter Christensen, vil ikke kommentere meldingen fra S og DF. Han har tidligere understreget, at han kun går ind for stramninger, hvis PET mener, de mangler muligheder.
Politiets Efterretningstjeneste afviser umiddelbart at have brug for nye regler for at forhindre terror og overfald, som det tegneren Kurt Westergaard var udsat for.  Jakob Scharf, chef for Politiets Efterretningstjeneste, PET, sagde i aftes til TV 2 Nyhederne
»Jeg ser ikke umiddelbart et sådan behov«. ritzau


