Ni ud af ti studerende får ikke penge fra forældre
Kun knap hver tiende danske studerende får økonomisk hjælp til månedsbudgettet fra deres forældre, viser ny undersøgelse. Ifølge fagfolk viser det, at man har ramt plet med det nuværende SU-system, fordi det sikrer den sociale mobilitet. Den kan dog også sikres, selv om man lægger noget af SU’en om til lån, mener økonomer 


 Præcisering 31. august 2010
Vi skal understrege, at der i artiklen ‘Ni ud af ti studerende får ikke penge fra forældre’, menes, at det er ni ud ti studerende, der ikke får en fast månedlig støtte fra deres forældre. En større del af de studerende får støtte til for eksempel flytning og studiematerialer.
- Red.
Knap ni ud af ti studerende får ikke økonomisk hjælp til månedsbudgettet fra deres forældre. Det viser en ny undersøgelse blandt omkring 5.000 danske studerende på videregående uddannelser lavet af Danske Studerendes Fællesråd (DSF) i samarbejde med otte landsdækkende studenterorganisationer.
Undersøgelsen viser desuden, at kun hver tiende af dem, der får støtte fra deres forældre, får over 1.500 kroner om måneden. Ifølge Mikkel Zeuthen, formand for DSF, vidner det om et SU-system, der virker efter hensigten.
»Tallene viser tydeligt, at vi har fat i den lange ende. SU-systemet gør de studerende uafhængige af deres forældre og deres baggrund – og det sikrer den sociale mobilitet og mulighederne for de svagere grupper,« siger han.
For Jens Peter Thomsen, forsker ved Institut for Psykologi og Uddannelsesforskning ved Roskilde Universitet, er tallene overraskende – men positive:
»Det peger i retning af, at vi har ramt et passende beløb og en varighedsperiode, der er fornuftig,« siger han.
Væk med fjumreår?
Men til efteråret har regeringen bebudet, at SU-­reglerne skal reformeres. Og der er lagt op til, at SU-støtten på det sidste år af kandidat­uddannelsen skal skæres væk. Sidste år skal eventuelt finansieres med et lån.
Men ifølge Mikkel Zeuthen er undersøgelsens resultater netop et argument for at bibeholde det nuværende SU-system:
»Der er studerende, der vil blive meget afhængige af deres forældre, og så er det, at vi ødelægger de lige muligheder for alle.«
Ifølge Jens Peter Thomsen kan det netop få negative konsekvenser for den svageste gruppe: »For børn fra uddannelsesfremmede hjem er de videregående uddannelser ukendt land, og de opfatter det i forvejen som mere risikabelt at tage en videregående uddannelse. Man kan frygte, at hvis de skal låne sig til at finansiere det, så vælger de det fra,« siger han.
'Men ifølge Martin D. Munk, professor ved Center for Mobilitetsforskning ved Aalborg Universitet, kan man godt lave en låneordning for det sidste år, der ikke går ud over den sociale mobilitet.
»Studier i England peger for eksempel på gode resultater med at skyde tilbagebetalingen til efter studiets afslutning og gøre renterne afhængige af den studerendes efterfølgende indkomst. Og de fattigste studerende betaler slet ikke tilbage,« siger han. 
Kamp om ressourcerne
Systemet skal i hvert fald reformeres, mener Jan Rose Skaksen, professor ved Økonomisk Institut på Copenhagen Business School og tidligere medlem af Det Økonomiske Råd. 
»SU-systemet virker ganske rigtigt efter hensigten, men i de næste år vil der blive kamp om ressourcerne, og så er spørgsmålet, om vi har råd til at være så generøse. Vi bliver nødt til at se på, hvordan vi får mest omfordeling af goderne for de færre midler, vi har. Jeg tror godt, at vi kan holde igen på SU’en, uden at det går ud over den sociale mobilitet,« siger han og fortsætter:
»Hvis man kun gør slutningen af uddannelsesforløbet selvfinansieret, så vil den negative effekt være meget lille. Så er de unge inden for universitetets mure, og de har en bachelorgrad i hånden. Så vil det alt andet lige være nemmere for dem at overskue et lån.«
Professor i økonomi ved Aarhus Universitet Helena Skyt Nielsen mener også, at man skal væk fra at se de studerende som en økonomisk svag gruppe.
»På længere sigt får de jo flere penge end de fleste. Det er et af de steder, man kan skære ned, uden at det vil få væsentlige konsekvenser. At de studerende er økonomisk uafhængige af deres forældre under de nuværende regler, siger intet om, hvad der ville ske, hvis man skruede på reglerne, og jeg frygter ikke for den sociale mobilitet, hvis fjumreåret fjernes,« siger hun.
Både Socialdemokraterne, Radikale Venstre, SF og Enhedslisten har meldt sig negative over for forslaget om at skære et år af SU’en.

