Hjemmeside formidler ulovlig kontakt til rugemødre
I Danmark er det ikke tilladt at betale en kvinde for at være rugemor. Alligevel henviser en dansk hjemmeside til klinikker i Indien, hvor man kan leje en livmoder. Men det er ulovligt, vurderer dansk professor i strafferet


 "Her er en liste over klinikker i Indien, der tilbyder rugemødre. Med venlig hilsen Rugemor.dk-redaktionen."
Sådan lyder et af de indlæg, der kan findes på hjemmesiden www.rugemor.dk, som er et forum, hvor der diskuteres lovgivning og udveksles erfaringer om blandt andet brug af rugemødre i udlandet.
I Danmark er der stramme regler for formidling af surrogatmoderskab. I den danske adoptionslovs paragraf 33 står der, at "hjælp ikke må ydes eller modtages med henblik på at opnå forbindelse mellem en kvinde og en anden, der ønsker, at kvinden skal føde et barn til denne." 
Når Rugemor.dk i sit indlæg opremser klinikker, hvor danske par kan leje en rugemor, overskrider de derfor dansk lovgivning, vurderer Gorm Toftegaard Nielsen, professor i strafferet ved Aarhus Universitet.
"Ved at lægge lister ud over klinikker på hjemmesiden, så yder man jo umiddelbart hjælp til at opnå kontakt til en rugemor. Selv om klinikkerne, der henvises til, ligger i udlandet, er det en dansk hjemmeside, og selve formidlingen af kontakt sker i Danmark, så jeg vil vurdere, at det er strafbart," siger Gorm Toftegaard Nielsen.
"Da man formulerede loven, var hensigten at forhindre, at man kunne tjente penge på at være rugemor, men man ville sikre, at det kunne lade sig gøre at være rugemor for et familiemedlem eller lignende. Man ville afskaffe enhver form for mellemmandsvirksomhed," forklarer Gorm Toftegaard Nielsen og påpeger, at hensigterne med loven blev formuleret i 1986, og derfor ikke omtaler situationer med formidling via hjemmesider. 
Rugemødre skriv til mig
Det er ikke kun lister over henvisninger til klinikker i Indien, der kan findes på hjemmesiden. 
Der findes også indlæg, hvor alle, der enten søger en rugemor, eller selv vil være rugemor, opfordres til at sende en besked til en bestemt e-mail-adresse. 
Sådanne indlæg mener jurist med speciale i familieret Amalie Baden fra Advokatkontoret Sankt Knuds Torv, at administratoren har pligt til at holde øje med.
"I et forum med titlen Rugemor.dk mener jeg umiddelbart, at der er pligt til, at redaktionen følger med i indlæggene. For i de typer indlæg, hvor en person opfordrer folk til at henvende sig, hjælper hjemmesiden jo i princippet til at formidle kontakten," forklarer hun.
Ikke et formidlingssted
For redaktionen bag Rugemor.dk kommer det som en overraskelse, at der ligger ulovlige ting på hjemmesiden.
"Hvis der er noget, der er ulovligt, så må vi selvfølgelig tage de forholdsregler, der er, og fjerne det fra vores side. Forummet er lavet for, at folk kan tale med andre, der er i samme situation og ikke for at formidle rugemødre til par," forklarer indehaveren af Rugemor.dk, hvis navn er redaktionen bekendt.
"Det er en gråzone, så det kan være svært at finde ud af, hvad man må og ikke må. Men hvis folk går ind og skriver noget ulovligt, så synes jeg egentlig, at det er deres eget ansvar, for vi har jo oplyst om lovgivningen på hjemmesiden."


