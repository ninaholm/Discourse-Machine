SF kræver kædeansvar i kampen mod social dumping
Flere og flere partier er klar til at pålægge kommuner og firmaer kædeansvar. Senest har SF nu skiftet holdning, men både Socialdemokraterne og Radikale Venstre er stadig afvisende
SF’s formand, Pia Olsen Dyhr, frygter, at alt for mange danske arbejdspladser besættes af underbetalte folk i fremtiden, hvis der ikke gribes ind. Derfor foreslår hun nu et kædeansvar, som vil forpligte kommuner og regioner.


 
	På arbejdernes kampdag kræver SF en lov om såkaldt kædeansvar, så arbejdsgiverne ikke kan løbe fra regningen, når de har snydt i skat og underbetalt de ansatte. Dermed tager SF endnu engang afstand fra den daværende SRSF-regerings politik, efter at den nye formand, Pia Olsen Dyhr, har talt for at ændre dagpenge- og optjeningsperioden.

	Ifølge Pia Olsen Dyhr nødvendiggør kampen mod social dumping imidlertid nu lovændringen.

	»Ellers underminerer vi fundamentet for velfærdssamfundet: Nemlig, at medarbejderne til gengæld for ordentlige vilkår betaler deres skat og dermed sikrer velfærdssamfundet. Hvis vi ikke begynder at gribe i alt, hvad vi kan holde fast i – enten lovgivning eller frivillige aftaler – så besættes arbejdspladserne af folk, der arbejder for en horribel løn,« siger SF’s formand.

	Staten og mange kommuner er allerede i gang med at indføre arbejdsklausuler og kædeansvar, hvor de private aktører på den måde tvinges til at sikre, at arbejde foregår på danske løn- og arbejdsvilkår. Men i kommuner og regioner er det stadig væk frivilligt, om de vil være med.

	»Det skal være forpligtende for alle kommuner og regioner. Om det skal være en lov eller en forpligtende aftale med Kommunernes Lands-forening eller Danske Regioner, er jeg åben over for. Det vigtige er, at det bliver til noget,« siger Pia Olsen Dyhr.

	Til gengæld er der på det private arbejdsmarked slet ingen krav om kædeansvar, hvilket SF nu ønsker.

	»Det private arbejdsmarked er i den grad det sted, hvor vi oplever, at de stikker halen mellem benene. De opretter firmaer, og når det så går skævt – de får en masse bøder eller glemmer at indbetale skat – så lukker firmaet, og der oprettes et nyt. De er svære at få has på, eller også smutter de en tur til Litauen eller Polen – eller hvor de nu smutter hen. Det her er ikke kun til fordel for arbejdstagerne. Det er også til fordel for de danske arbejdsgivere, der som regel opererer under ordentlige forhold,« siger SF’s formand.

	R: helt op til kommunerne

	Så sent som for få dage siden fastslog statsminister Helle Thorning-Schmidt (S) ellers på Dansk Byggeris årsdag, at det vil være for besværligt for de danske entreprenører, hvis de ned i mindste detalje skal kontrollere deres underleverandører.

	»Den byrde mener jeg ikke, at det er rimeligt at pålægge jer,« lød det fra statsministeren.

	Det har ikke været muligt at få en kommentar fra beskæftigelsesminister Mette Frederiksen (S) til SF’s nye forslag om kædeansvar, men de to regeringspartiers arbejdsmarkedsordførere afviser forslaget.

	»Af respekt for det kommunale selvstyre vil vi lade det være op til de enkelte kommuner at prioritere, om de vil have et kædeansvar eller ej. Men vi ser ikke nogen fordel ved, at staten ruller et kædeansvar ud som noget obligatorisk. Mange virksomheder frygter, at det vil føre til monopoltilstande. Store virksomheder vil nemlig, med deres muskler, i højere grad kunne tåle omkostningerne ved kædeansvar. Hvorimod de mindre virksomheder vil være tilbageholdende med at byde ind på nogle af opgaverne,« siger Radikale Venstres Nadeem Farooq.

	Socialdemokraternes Leif Lahn Jensen advarer mod at blande sig i den såkaldte danske model, hvor arbejdsgiverforeninger og fagforeninger selv regulerer arbejdsmarkedet.

	»Jeg hører stadig arbejdsmarkedets parter sige, at hvis vi indfører det her, så binder vi dem i forhold til overenskomstforhandlinger og andre ting,« siger den socialdemokratiske arbejdsmarkedsordfører.

	LO er dog splittet i spørgsmålet, og senest har flere fagforbund – herunder FOA – anklaget formanden, Harald Børsting, for netop at løbe fra en fælles beslutning om at tvinge kommuner og regioner til at kræve danske lønninger og arbejdsvilkår ved offentlige udbud.

	Dansk Arbejdsgiverforening (DA) er til gengæld utvetydigt imod kædeansvar. Underdirektør i DA Pernille Knudsen understreger, at forskellige mener forskelligt med begrebet kædeansvar. Hvor udstrakt skal det være? Skal det kun gælde løn? Eller også andre forhold som miljøforhold?

	I sidste ende advarer DA dog mod at indføre kædeansvar af tre grunde:

	Det vil gøre det dyrere for virksomhederne, da de bliver nødt til at sikre sig på forskellige måder, hvis de bliver ansvarlige for, at andre overholder reglerne. En omkostning som begunstiger store og fortrinsvis udenlandske virksomheder, der selv kan klare alle opgaverne. I forhold til at gøre ansvaret gældende for løn mener DA, at det vil stride mod EU’s såkaldte udstationeringsdirektiv og dermed kun komme til at gælde for danske virksomheder. Og endelig vil en lov netop være et brud med den danske model.

	»Det er meget, meget kortsigtet, når politikerne bare tror, at man kan fjerne noget, som hedder social dumping – whatever that is – ved at indføre kædeansvar. Det har mange afledte effekter, som er skadelige. Effekter, jeg ikke tror, at politikerne tænker over,« siger Pernille Knudsen.

	DF: ja til begrænset kædeansvar

	Enhedslisten har imidlertid tidligere – og senest under de igangværende forhandlinger om børnechecken – krævet kædeansvaret indført. Partiets kommunal- og socialordfører, Finn Sørensen, vejrer morgenluft:

	»Vi er glade for, at SF kommer med på vognen, og kræver kædeansvar. Det krav har Enhedslisten stået alene med i mange år. I går kom Dansk Folkeparti med samme melding. Nu mangler vi bare S, så er der flertal.«

	Dansk Folkeparti går ind for et såkaldt begrænset kædeansvar, der betyder, at almindelige husejere, der står som bygherrer, går fri for ansvaret.

	»Hvordan det lige skal skrues sammen, har vi ikke lagt os endeligt fast på. Men hvis det her er noget, regeringen er interesseret i, og der kan skabes flertal, så lad os forhandle om, hvordan det kan laves. Der bliver mere og mere af den her social dumping og uanset, hvad vi gør, så virker det åbenbart ikke. Der kommer flere og flere udenlandske virksomheder, som underbyder og/eller måske ikke altid har lige rent mel i posen. Vi er nødt til at tage det næste skridt og sige: Lad os se på, om et begrænset kædeansvar kan dæmme op for det, så virksomhederne bliver lidt mere kritiske, når de laver aftaler med underleverandørerne,« siger Dansk Folkepartis arbejdsmarkedsordfører, Bent Bøgsted.

