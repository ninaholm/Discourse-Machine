Slinger i skolevalsen
Skolereform og nye arbejdstider på landets skoler vil for mange skoleledere betyde store omvæltninger. Derfor er der brug for klare retningslinjer og opbakning fra kommunerne, men det kan blive svært at få lige op til et kommunalvalg
Der er behov for gode og hurtige svar, så de lærere, der skal føre skolereformens ambitioner om en helheds-skole ud i livet, kan få at vide, hvordan deres hverdag kommer til at se ud.


 
	Skolelederne i den danske folkeskolen står over for en opgave af dimensioner, når det på mandag ringer ind til første skoledag. I løbet af det næste skoleår skal de finde ud af, hvordan lærerne fremover skal arbejde fuldtid på skolen, hvordan pædagogerne skal passe ind, for ikke at tale om, hvordan skolen kan åbne merefor omverdenen f.eks. via musikskolelærere og fodboldtrænere.

	Allerede fra næste år træder den nye skolereform nemlig i kraft, samtidig med at lærernes arbejdstidsaftale er blevet afskaffet. Den situation efterlader mange skoleledere i et tomrum, fordi de i årtier har lagt skemaer og planlagt undervisningen ud fra arbejdsaftaler med ganske eksakte mål for, hvor meget undervisning og forberedelse en lærer må have.

	De tider er snart forbi, men spørgsmålet er, hvad der skal stilles i stedet for?

	Lederflugt

	På undervisningsministerens årlige Sorø-møde kom der ikke nogen klare svar på det spørgsmål under to dages debat om skoleledelse. For der er endnu ikke så mange svar.

	Nok kan der være inspiration at hente på Strandgårdsskolen og Ørestad Skole, hvor lærerne allerede har tilstedeværelsespligt fra kl. 8.00 til 15.30, men hvad gør alle de andre uden arbejdspladser til lærerne? Og hvordan skal undervisnings- og forberedelsestid helt konkret fordeles mellem matematiklæreren i 60’erne og engelsklæreren i 20’erne?

	Der er behov for gode og hurtige svar, så de lærere, der reelt skal føre skolereformens ambitioner om en helhedsskole ud i livet, kan få at vide, hvordan deres hverdag kommer til at se ud om et års tid.

	Kun et er sikkert: Det skal være slut med skolelederes berøringsangst overfor lærere, der kører deres eget løb. Skolelederne har mange steder ikke blandet sig det store undervisningen, men afskaffelsen af arbejdstidsaftalen og reformen tvinger skolelederne til i højere grad end før at optræde som ledere. Og den situation vil ifølge flere eksperter betyde, at mange skoleledere vil opleve, att deres job har så anderledes en karakter, at de vil søge andre steder hen.

	Uklare linjer

	Kommunernes Landsforening vil i den kommende tid komme med en række anbefalinger til skolelederne om, hvordan de kan håndtere situationen.

	Men i sidste ende er det op til de lokale politikere, skoleforvaltninger og skolelederne selv, hvordan arbejdet fremover skal tilrettelægges.

	At lederne samtidig ikke føler sig godt nok rustet til at lede lærere, gør, at der er brug for direkte sparring og et langt bedre netværk mellem skoleledere og forvaltningschefer, lød det fra flere sider på Sorø-mødet. Ligesom klare linjer og opbakning fra den kommunale forvaltning er nødvendig.

	De klare linjer kan vise sig at være vanskelige at få fastlagt her lige før et kommunalvalg, hvor lokalpolitikerne forsøger at være så uenige som muligt for at vise, hvad de står for.

	Balancekunsten består for kommunerne i, at de allerede nu skal til at lægge budgetter for næste år, og uden i det mindste stabile indtægter er det svært at se skolerne føre de store ambitioner ud i livet allerede næste sommer. Ligesom alt for meget slinger i skolevalsen fra politisk side risikerer at gøre livet endnu sværere for skoleledere og lærere i det kommende år.

