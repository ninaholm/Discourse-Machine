EL om Irak-dokumenter: Tom trussel fra LA



 En gratis omgang. En tom trussel. Det er, hvad det er, når Liberal Alliance vil tvinge regeringen til at fremlægge dokumenter fra den nu nedlagte Irak-kommission. Meldingen kommer fra Enhedslistens udenrigsordfører, Nikolaj Villumsen, i en skriftlig kommentar. Kommissionen skulle undersøge, hvorfor Danmark i 2003 gik med i den USA-ledede krig mod Irak og tjekke danske soldaters tilbageholdelse af fanger i krigene i Irak og Afghanistan.
Da Venstre fik regeringsmagten i sommer, blev kommissionen nedlagt.
»Det er en gratis omgang, når Liberal Alliance går ud og siger, at de kræver ikke-klassificerede dokumenter fremlagt. Alle, der har beskæftiget sig med denne sag, ved, at de dokumenter ikke vil kaste lys over vigtige tilbageholdte oplysninger om Danmarks krigsdeltagelse. Det er de klassificerede dokumenter, som indeholder de vigtige oplysninger,« siger Nikolaj Villumsen.
Irak-kommissionen blev nedsat i 2012 af SRSF-regeringen. Venstre-regeringen lukkede i år Irak-kommissionen med støtte fra blå blok.
»Der er hårdt brug for at få kastet lys over de formørkede forløb om Danmarks krigsdeltagelse. Men det gør vi ikke ved at få fremlagt ikkeklassificerede dokumenter. Dem kan vi blot søge aktindsigt i. Så det er rent symbolsk, når Liberal Alliance truer med at fremsætte et beslutningsforslag for at få dokumenterne fremlagt,« siger Nikolaj Villumsen og fortsætter: »Hvis Liberal Alliance virkelig mener det, når de siger, at de går ind for offentlighed i sagen, bør de i stedet stemme for Enhedslistens forslag om at lade kommissionen fortsætte sit arbejde.«Ritzau

