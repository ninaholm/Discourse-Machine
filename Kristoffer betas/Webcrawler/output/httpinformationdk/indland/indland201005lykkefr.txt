Lykke Friis har ingen dato for hvornår Danmark er CO2-frit
Gode takter i oppositionens plan for fossilfrit Danmark i 2050, siger klimaministeren. Hvornår hun og regeringen selv ønsker at være ude af den fossile æra afklares dog først efter Klimakommissionens udspil til september


 En debat i Folketinget i går gav ikke svar på, hvornår Danmark efter regeringens opfattelse kan og bør være ude af den fossile æra og nede på CO2-udledninger nær nul.
Afsættet for debatten var Informations langsigtede fremskrivning i avisen sidste torsdag af Klimaministeriets egen aktuelle fremskrivning til 2025 af de danske CO2-udledninger. Ved at forlænge ministeriets kurve for nedtrapning af udledningerne nåede Information frem til, at CO2-udledningerne først når i nul i slutningen af næste århundrede - mere præcist 2175 - hvis den aktuelle klimapolitik videreføres. Ganske ude af trit med EU's beslutning om, at EU-landene i 2050 skal have reduceret udledningerne med 80-95 pct., og ude af trit med mange fagfolks vurdering af, at Danmark kan og bør have afsluttet brugen af kul, olie og gas senest i 2050.
Det var Enhedslistens Per Clausen, der havde bedt klima- og energiminister Lykke Friis (V) forholde sig til fremskrivningen og tidspunktet for Danmarks udstigen af den fossile æra og for ophøret af CO2-udledning.
»Jeg forstår, at hr. Per Clausen mener at kunne konstatere, at vi først bliver uafhængige af fossile brændstoffer i 2175, baseret på det nuværende tempo i omstillingen til vedvarende energi,« indledte ministeren.  »Hvor det tal kommer fra, det ved jeg ikke helt, men det kan være, det kommer fra Information den 29. april. Der har Information gjort det, at de har trukket en meget lang streg og konstaterer på den baggrund, at Danmark først bliver fri for CO2 i 2175. Men den holder altså ikke. Det er usagligt at lave en fremskrivning 165 år frem i tiden,« sagde Lykke Friis.
Herefter fremdrog Per Clausen det forhold, at tempoet for den årlige CO2-reduktion i tiden fra 1990 og frem til 2025, hvor Klimaministeriets egen fremskrivning stopper, er helt utilstrækkeligt: »Vi skal levere betydeligt mere pr. år i de sidste 25 år (af perioden, red.), end vi gjorde i de første 35 år, fra 1990 og frem til 2025.«
»Jeg vil da gerne medgive, at vi skal også være hurtige fremover,« svarede ministeren.
Hvornår, hvornår?
Hvor hurtige ville hun imidlertid ikke oplyse. De fire oppositionspartier - Enhedslisten, SF, Socialdemokraterne og De Radikale - præsenterede tirsdag en vision for et fossilfrit Danmark i 2050, som har fået anerkendende kommentarer fra brancheorganisationer i energi- og byggesektoren og fra erhvervsledere, fagfolk og de grønne organisationer. Per Clausen og de øvrige partiers ordførere ville gerne vide, om regeringen kan tilslutte sig visionen om at være ude af den fossile æra i 2050.
Lykke Friis fandt det glædeligt, at der er enighed mellem partierne og regeringen om, at Danmark skal gøre sig fri af fossile brændstoffer.
»Med hensyn til planen synes jeg, der er mange gode takter i den med hensyn til målsætninger som sådan, men det kan være, at fru Mette Gjerskov kan hjælpe mig med konkret, hvor værktøjskassen er, og især også hvor pengekassen er, for at vi kan gennemføre de forskellige målsætninger,« sagde ministeren henvendt til Socialdemokraternes ordfører.
»Når ministeren siger, at der er gode takter i det her, betyder det så, at ministeren rent faktisk vil være med til at sætte et årstal, som vi har gjort det, og sige: I 2050 skal vi være fuldstændig, hundrede procent baseret på grøn energi?« svarede Gjerskov.
»Jeg er nu engang sådan indrettet, at når man har nedsat en klimakommission, så ønsker jeg altså at se det resultat først,« svarede Lykke Friis med henvisning til kommissionen, der den 28. september skal aflevere sit bud på, hvornår og hvordan Danmark skal blive fossilfri.
SF's Anne Grete Holms-gaard mindede om, at det snart er fire år siden, Anders Fogh Rasmussen første gang bebudede, at Danmark skal forlade de fossile brændstoffer.
»Jeg vil gerne spørge klimaministeren, om hun har fantasi til at forestille sig, at målet med at komme ud af de fossile brændsler i energiforsyningen kan være senere end 2050,« sagde Holms- gaard og henviste til, at Danmark jo også er bunder af EU-målet om 80-95 pct. CO2-reduktion i 2050.
»Jeg har sådan set fantasi til meget. Det her er altså en meget, meget kompliceret proces, og jeg tror, det ville være meget dumt af mig, når jeg nu netop ønsker at føre faktabaseret politik - ønsker at lade mig oplyse på baggrund af en klimakommission - så på forhånd at sige, hvad jeg tror, der bliver deres tidshorisont,« svarede Friis.


