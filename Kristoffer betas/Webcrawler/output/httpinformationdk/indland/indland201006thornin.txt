Thornings efterlønstrussel skal skabe troværdighed
Når S og SF ikke vil frede efterlønnen, så sker det for at lukke for kritikken af deres økonomiske plan, mener politisk kommentator, der kalder det et klogt, men ikke helt ufarligt træk


 Først var det den socialdemokratiske formand for Kommunernes Landsforening, Jan Trøjborg, der var parat til at pille ved efterlønnen, så foreslog Københavns børne- og ungdomsborgmester Anne Vang (S) helt at afskaffe den, og nu har S-leder Helle Thorning-Schmidt også trukket efterlønskortet ud af ærmet. Hvis fagbevægelsen ikke vil hjælpe med at finde 15 milliarder ved at forlænge danskernes arbejdstid under de kommende trepartsforhandlinger med politikere og arbejdsgivere, kan resultatet blive at afskaffe efterlønnen, mener S-formanden.
»Jeg har jo aldrig givet en garanti. Jeg har bare sagt meget, meget tydeligt, at vi ikke ønsker at ændre efterlønnen,« siger Helle Thorning-Schmidt til TV 2/News. SF's Ole Sohn understreger overfor Ritzau, at de ikke ønsker at forringe efterlønnen. SF vil dog heller ikke give en garanti for, at der ikke bliver ændret på efterlønnen.
Kamp om troværdighed
Når S og SF åbner den ellers hidtil så sikre tabersag om at afskaffe efterlønnen, så er det ifølge politisk kommentator Hans Engell, fordi partierne har brug for at skabe troværdighed om deres økonomiske plan 'Fair Løsning', hvor de sparer 15 milliarder ved at øge danskernes arbejdstid med 12 minutter om dagen. Både De Radikale, arbejdsgiverne og de økonomiske vismænd har kritiseret planen og skabt tvivl om, hvorvidt den egentlig holder. Derfor vil Helle Thorning-Schmidt meget gerne vise, at de 15 milliarder kommer i kassen under alle omstændigheder.
»Regeringen har nu indkasseret de tæsk, de skal have. De vælgere, der er sure på regeringen, er skredet fra VKO, og deres plan er ikke længere så interessant,« siger Hans Engell til Ritzau og fortsætter:
»Derfor er det helt afgørende for Helle Thorning, at sommerens debat ikke kommer til at handle om, hvorvidt S-SF-planen skal tages alvorligt og er økonomisk troværdig.«
Han mener, det er klogt af Helle Thorning-Schmidt, at hun med meldingen om efterlønnen udsteder en form for garanti for S-SF-planens holdbarhed:
»Den er ikke ufarlig. Men det er bedre nu end fire måneder før et folketingsvalg.«
De Radikale er også godt tilfredse med, at Socialdemokraterne åbner for, at efterlønnen kan blive ofret. Helle Thorning-Schmidts melding kommer kort tid efter, at De Radikale såede tvivl om S og SF's økonomiske plan og afkrævede svar på, hvordan de ville finde de 15 milliarder kroner.
»Jeg tolker udmeldingen som en bevægelse hos Socialdemokraterne, fordi det jo ikke er længe siden, at partiet havde en meget bastant holdning til efterlønnen«, siger Margrethe Vestager (R) til Ritzau.
For Dennis Kristensen, formand for forbundet af Offentligt Ansatte (FOA), skaber det utryghed, at Socialdemokraterne bringer efterlønnen i spil igen. Han opfatter dog ikke Helle Thorning-Schmidts advarsel som en direkte trussel, udtaler han til Ritzau.
»Jeg opfatter Thornings udtalelse som en melding om, at det kan godt være, at der ligger nogle rygende pistoler og venter på jer, og det synes jeg er ubehageligt forud for en trepartsforhandling«, siger han.
I LO føler formand Harald Børsting sig ikke truet.
»Hun vil blot understrege over for os, at hun bestemt forventer, at vi lever op til det tilsagn, vi har givet om at skaffe de 15 milliarder kroner på arbejdsmarkedet«, fastslår LOs formand, der mener, at meldingen slår fast, at S og SF's økonomiske plan er troværdig.
Blandt danskerne er afskaffelse af efterlønnen måske heller ikke helt så stor en tabersag længere. Et stort flertal af danskerne vil således gerne være med til at ændre ordningen, viser en ny meningsmåling, som Megafon har lavet for TV 2 og politiken.dk. Ifølge målingen mener 63 procent af danskerne, at udgifterne til efterlønnen bør reduceres i løbet af de næste 10 år, fordi pengene kan bruges bedre andre steder. Ifølge en anden ny måling, som Gallup har lavet for Berlingske Tidende, erklærer 54 procent sig nu parat til at acceptere en efterlønsreform for at forbedre den økonomiske situation.

