Udkantsdanmark er tidens store politiske kæledægge
Partierne kappes om at gøre noget for udkantsdanmark. Men  når mediekampagnen og selvsvinget slutter, vil provinsen stå tilbage uden de store resultater, spår politiske kommentatorer  og professorer


 På trods af politikernes øjeblikkelige interesse for udkantsdanmark, er der god grund til at tro, at provinsen må passe sig selv.
Professor Johs. Nørregaard Frandsen har forsket i landdistriktsudvikling ved Syddansk Universitet, og han har hørt politikernes gamle sang om støtte til udkanten mere end én gang.
»Det kan godt ske, der ikke er råd. Men det er i 50 år, der ikke er sket noget. Det er én langstrakt udmarvningsmanøvre, samtidigt med at alle står og synger af højskolesangbogen, at der er så skønt derude,« siger Johs. Nørregaard Frandsen.
Den nye bølge af opmærksomhed om udkantsområder begyndte med et sygehus i Holstebro. Regeringen ville lukke sygehuset, og det tog borgerne i Vestjylland ualmindeligt ilde op. Her to år efter har utilfredsheden spredt sig til hele det svært definerbare område, man kalder udkantsdanmark. Venstres traditionelle bagland føler sig forsømt.
Dansk Folkeparti fisker stemmer i smult vande, og hele opgøret fra provinsen kan ende med at vende magten ved næste valg, forklarer politisk kommentator Niels Krause-Kjær.
»Så begynder der at komme politisk interesse om provinsen, og når så DR lancerer deres kampagne om, at Danmark knækker, så går der selvsving i den. Og det er virkeligt det, der sker i øjeblikket,« siger Niels Krause-Kjær.
Partierne kappes om at gøre noget for udkantsdanmark, hvor det så end ligger. Venstre vil flytte alle nye statsinstitutioner ud af  København, Liberal Alliance vil sænke miljø- og skattekrav for landmændene til EU-niveau, og SF vil bruge renter fra bankpakkerne til at give opstartslån til provinsen.
Landlighed
Konflikten er reel nok. Udkantsdanmark bliver fattigere, mens uddannelsessteder og arbejdspladser flytter til de større byer. Danmark er virkeligt ved at knække, mener professor Johs. Nørregaard Frandsen, Syddansk Universitet.
»Det er ikke bare skoler, der forsvinder. Det er rigtig meget andet. Der er en skævhed på vej, den er her allerede, og det går meget stærk lige nu,« understreger Johs. Nørregaard Frandsen.
Bevidsthedsmæssigt er Danmark stadig et landbrugsland, mener han.
Landområderne er en del af vores identitet. Ifølge en meningsmåling Epinion har lavet for DR, har 62 pct. af danskerne erklæret sig helt eller delvist enige i, at politikerne på Christiansborg svigter yderområderne.
Det ved politikerne godt. Derfor refererer de også til deres egen lokale afstamning, så ofte de   kan komme af sted med det.
Det ville være politisk selvmål at sige lige ud, at provinsen ikke er økonomisk bæredygtig og derfor må passe sig selv, siger professorer i statskundskab ved Københavns Universitet Peter Nedergaard.
»Det ville være som at sige til folk, at de bor i et naturreservat, og at de skal se at komme væk. Det kan godt være nogle, tænker sådan, men de kunne aldrig finde på at sige det, hvis de overhovedet vil have nogen stemmer,« siger Peter Nedergaard.
Venstres abe
Men reel handling har det knebet med. Venstre står traditionelt stærkest i Vestjylland og andre dele af det, man vil kalde udkantsdanmark. Alligevel er det under de sidste 10 års venstrestyre, at skævdelingen af Danmark er accelereret, påpeger Peter Nedergaard.
»Venstre kan ikke krybe udenom. For dem er et oprør fra udkantsdanmark ekstra prekært, og så ser de andre partier deres snit til at skabe rav i den,« siger Peter Nedergaard.
Selv om skævheden ikke er kommet fra den ene dag til den anden, er det først med dannelsen af det nye lokale parti Fælleslisten og et øget mediefokus, der er blevet sat ord på konflikten.
Derfor er slaget om udkantsdanmark også et studium i, hvornår et spørgsmål bliver politisk, påpeger Peter Nedergaard.
»En politisk konflikt afhænger af, at nogen tager den op. Så længe den ligger og slumrer uden at blive italesat, sker der ikke noget,« siger han.
Nu har forbitrelsen for alvor fået luft og kan risikere at koste regeringen mange stemmer. Venstre har først indset problemet for sent, og derfor bliver reaktionen også let skinger, mener politisk kommentator Niels Krause-Kjær.
»Når Venstre melder ud, at alle fremtidens statsinstitutioner skal placeres i udkantsdanmark, så må man sige: 'Hold da op, hvor var det lige, kæden hoppede af?',« siger Niels Krause-Kjær.
Konsekvenser
Partierne forsøger med deres løfter til udkantsdanmark at bejle til alle uden for København og Århus.
Men i sin snævre definition omfatter udkantsområderne kun 600.000 danskere, og det afspejler i sidste ende politikernes indsats, mener Niels Krause-Kjær.
»Hvis vi virkeligt taler udkantsområderne, så har deres økonomi ikke en tynge, der er så væsentlig for maskinrummet. Det gør, at vi har en tendens til glemme dem,« siger han.
Samtidig vil det koste uforholdsmæssigt meget at rette op på skævheden i Danmark. Derfor regner Niels Krause-Kjær heller ikke med at se de store resultater af politikernes øjeblikkelige bestræbelser. I bedste fald kan det redde livet for kasernerne i større byer som Haderslev og Nørre Sundby.
»Lige nu er udkantsdanmark oppe i tiden, og vi snakker en masse om det. Men det får kun en begrænset konsekvens, og så vil diskussionen gå i sig selv igen. Udkantsdanmarks problemer er enormt svære at løse politisk,« siger Niels Krause-Kjær.


