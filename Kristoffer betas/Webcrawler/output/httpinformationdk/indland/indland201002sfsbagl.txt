SF's bagland raser over Villy Søvndal
Villy Søvndals 'automatreaktion' om skolemødet på Nørrebro vækker vrede og irritation i SF's bagland
Hidtil har Villy Søvndal undgået åben konflikt med SF's bagland som følge af sine skarpe udtalelser i integrations-debatten. Men i sagen om Holbergskolen mener en række lokalformænd, at han er gået for langt.


 Et fejlskud. En dum automatreaktion. En melding, der gik for vidt. Sådan lyder reaktionen fra dele af SF's bagland, efter at Villy Søvndal i stærke gloser for åben skærm torsdag aften kritiserede et skolemøde på Holbergskolen på Nørrebro i København, fordi det kun var for kvinder.
Problemet var, at mødet ikke var et forældremøde, men et kaffemøde for at skabe en bedre kontakt mellem skolens mødre. Dét fik kritikken af Søvndal til at eksplodere på hans facebookside. Og især blandt de københavnske SF'ere er der vrede og irritation at spore.
»Det, jeg er mest imod, er, at Villy bare handler sådan pr. refleks uden at vide, hvad det drejer sig om. Det synes jeg, at man skal overlade til Dansk Folkeparti,« siger Hans Dauggaard, der er formand for Bispebjergkredsen, hvor Holbergskolen hører til.
Sammenligningen med DF går igen hos Kim Emil  Nielsen, formand for SF Valby: »Villy skulle begynde at fokusere på noget, der er lidt mere relevant, i en tid hvor vi har finanskrise og stigende arbejdsløshed. Lige i øjeblikket er det lidt for meget DF's spor, vi kører i,« siger han.
Nørrebro-formand Charlie Tibu betegner Søvndals udmelding som »populistisk« og en »revolverreaktion«.
Ordfører uenig
SF's politiske ordfører på Københavns Rådhus, Ayfer Baykal, nøjes med at betegne sagen som »rigtig, rigtig uheldig«.
»Det her er ikke en prin-cipiel diskussion. Det er et helt praktisk eksempel på, hvordan vi styrker kvinder og understøtter marginalis-erede grupper. Det klarer vi fint i København - uden at christiansborgpolitikeren blander sig,« siger hun.
Netop det, at Villy Søvndals blander sig i, hvordan en skole skal holde møder, vækker bred kritik. Spørger man Søvndals egen uddannelsesordfører, Pernille Vigsø Bagge, kan man »roligt sige«, at hun er uenig med formandens kritik af Holbergskolens ledelse.
»Det er beklageligt, at de her kvinder ikke møder op, fordi de er i et kummerligt forhold bundet op i en eller anden sort kultur. Men den virkelighed er skolelederen, Holbergskolen og alle mulige andre skoler jo nødt til at agere i,« siger hun til folkeskolen.dk
Lokalformand Steen Rønnow fra Viborg er enig.
»Villy er gået for langt og har glemt at tænke sig om. Han sætter skolebestyrelse og ledelse ud af funktion - og så glemmer han at overveje, om sådan et integrationsmøde er et mål eller et middel. Det her er et fejlskud,« siger han.
Og fra langt hovedparten af de lokalformænd, som Information har talt med, lyder en lignende opbakning til Holbergskolens beslutninger.
»Jeg synes, at vores folkeskoler har lov til at agere selvstændigt. De har ret til at afprøve alle de initiativer, de vil, så integrationen i højere grad kan lykkes,« siger storkredsformand for SF Nordsjælland, Michael Buk.
Klæder ikke SF
Flere formænd siger lige ud, at Villy Søvndal skulle have undersøgt sagen, inden han udtalte sig.
»Villy må hellere tænke sig om, inden han braser ud med en ny udtalelse - og så synes jeg, han skal komme med en udtalelse om, at skolerne selv må vurdere de her sager,« siger Thorkild Krejberg fra Ballerup.
Lars Koch, formand for Vejle-kredsen, er mere direkte:
»Det hører ingen steder hjemme, at Villy kommer med sådan en udmelding. Det klæder ikke sagen og det klæder ikke partiet - det må vi overlade til DF.«
Nogle af formændene betragter Villy Søvndals udtalelser som led i et taktisk spil.
»Han skal nok sige sådan for at trække nogle af Dansk Folkepartis vælgere til. Det skulle ikke være første gang, han går ud og siger noget af den grund,« siger Keld Robert Rasmussen fra Herlev.
Steen Eilif Eriksen fra Sydvestkredsen er bekymret over de voldsomme udmeldinger:
»Vi har jo ændret officiel politik på nogle punkter for at nærme os S, der igen har nærmet sig de borgerlige. Det har jeg været skeptisk over for, fordi vi ender med ikke længere at have vores egen politik,«.
Lisbeth Bech Poulsen fra Aalborg erklærer sig uenig med Villy Søvndal, men vil ikke kritisere hans udtalelser
»Jeg kan sagtens se ligestillingsproblematikken, men man bliver nødt til at respektere lokaldemokratiet og den virkelighed, der er,« siger hun.
Andreas Hjalte Seeberg fra Århus Midt er enig
»Det var rigtigt af Villy at gå ud og kommentere, når nu historien allerede kørte. Men det er lidt irriterende, at det er sådanne ting, der skaber værdipolitikken og værdidiskussionen,« siger han.
Også DR ringede i går rundt til SF's bagland. 15 ud af 20 lokalformænd kritiserede Villy Søvndals udmelding.


