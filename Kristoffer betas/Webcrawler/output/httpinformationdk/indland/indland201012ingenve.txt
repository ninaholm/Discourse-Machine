Ingen vej uden om fri adgang til forskning
Antallet af tidsskrifter af tvivlsom kvalitet er eksploderet i takt med det stigende pres for at publicere forskning. Åben adgang til videnskabelige artikler vil måske nok reducere antallet af tidsskrifter og forlag, men det er nødvendigt i en tid, hvor publicering mest af alt handler om at få et kvalitetsstempel på forskningen


 Videnskabsministeren har formastet sig til at foreslå, at de danske universiteter tilslutter sig bl.a. Harvard University og MIT's beslutning om at anvende det såkaldte Open Access system.
Det indebærer, at en artikel, som jeg har fået udgivet i et fagfællebedømt tidsskrift, efter en vis karenstid og efter aftale med tidsskriftet placeres i en lokal database (open respository) på Aarhus Universitet, der giver fri adgang for alle til at downloade den.
Dette forslag er blevet stærkt kritiseret for at ødelægge hele tidsskriftsystemet og det højt besungne peer review-system. Men kritikken beror på en fejlbehæftet analyse, hvor man end ikke har taget højde for, at langt de fleste og mest prestigefyldte tidsskrifter faktisk støtter et Open Access-system, som det jeg har beskrevet ovenfor.
Udviklingen i trykke- og udgivelsesomkostningerne og det stigende publiceringspres, herunder indførelse af bibliometrifaktoren i modellen til fordeling af basismidler mellem universiteter, har betydet, at antallet af tidsskrifter af mere eller mindre tvivlsom kvalitet er eksploderet. Det store problem er nu ikke længere at få sine artikler eller bøger udgivet, men at få dem udgivet i de mest prestigefyldte tidsskrifter, som også oftest er de tidsskrifter, der har det bedste bedømmelsessystem.
Med andre ord er tidsskrifterne ikke længere vigtige publiceringskanaler, men derimod af uvurderlig betydning som informationsgivere om kvalitet.
Det var, hvad et udvalg under American Economic Association forudså for mere end 20 år siden. Udvalget foreslog, at man i stedet for at udgive tidsskrifter indførte et system, der direkte kvalitetsstemplede de artikler, der blev placeret i American Economic Association tidsskriftsdatabase. Kvalitetsstempling er lige netop det,  de fleste tidsskriftsforlag har indset, er deres forretningsområde i de kommende år. Og det er og bør brugerne, dvs. universitetsbibliotekerne, også være villige til at betale for.
Tidsskriftsforlagene ved selvfølgelig også, at de således selv bliver fri for at bekoste vedligeholdelse af deres databaser.
Skoven for bare træer
Vil Open Access da ikke betyde, at nogle tidsskrifter og forlag bukker under? Jo, forhåbentligt. Ellers ender vi med en sådan skov af tidsskrifter, at ingen kan se skoven for bare træer, og mange af træerne er som allerede nævnt så spinkle og nærmest usle, at de burde fældes hurtigst muligt.
Et af videnskabsministerens argumenter for at indføre Open Access er imidlertid lige så svagt som nogle af kritikernes argumenter mod. Open Access er ikke en effektiv måde at bringe forskningen ud til de små og mellemstore virksomheder.
Den langt mest effektive metode er at lade universiteter få mulighed for at give flere unge mennesker en forskningsbaseret uddannelse af høj kvalitet, og det kræver finansiering. Også her kan vi bruge Harvard og MIT som forbillede.
Hvis ministeren og politikerne i øvrigt tror, at man kan uddanne en kandidat i verdensklasse for de STÅ-takster, der anvendes her i landet, bør der bevilges en studietur til Cambridge, Massachusetts.

Svend Hylleberg er dekan på Det Samfundsvidenskabelige Fakultet, Aarhus Universitet

