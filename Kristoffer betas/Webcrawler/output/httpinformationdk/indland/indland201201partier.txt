Partier vil ændre loven efter ROJ TV-dom
ROJ TV kan fortsætte, selv om stationen er dømt for terrorstøtte. Partier vil lukke hullet  i straffeloven


 Det skal være umuligt for tv-stationer at fortsætte med at sende, når de er blevet dømt for at støtte terrororganisationer.
Sådan lyder kravet fra flere borgerlige partier samt Socialdemokraterne, efter at Københavns Byret har afvist at trække stikket til den kurdiske tv-station ROJ TV og i stedet idømt tv-stationen en bøde for terrorstøtte.
Dansk Folkeparti stiller nu et beslutningsforslag, som pålægger SRSF-regeringen at stramme straffeloven, så domstolene får mulighed for at frakende en tv-station sendetilladelsen.
»Det må og skal være domstolene, som træffer en sådan afgørelse, og derfor skal der heller ikke være nogen mulighed for, at dommerne viger udenom,« siger Dansk Folkepartis retspolitiske ordfører, Peter Skaarup.
Kravet skyldes, at Københavns Byret ikke mener at have mulighed for at frakende et selskab en rettighed. Den slags indgreb kan kun ske over for borgere.
Dermed kan ROJ TV fortsætte sin virksomhed, selv om programmerne efter byrettens vurdering støtter guerillabevægelsen PKK’s angreb og terror.
En situation som får juridiske eksperter til at tale om et ’underligt vakuum’.
Bold ligger hos nævn
I stedet ligger bolden nu hos Radio- og tv-nævnet, som tre gange tidligere — i 2005, 2007 og 2008 — ikke har ment, at den kurdiske tv-station tilskyndede til had i sine udsendelser.
Socialdemokraternes retspolitiske ordfører, Ole Hækkerup, er positiv over for ideén: »Vi skal jo ikke hjælpe nogen, som begår terror, ved at give dem et talerør. Men om det lige skal være på den her måde, må vi nu se på,« siger Ole Hækkerup.
Det har ikke været muligt at få en kommentar fra SF, mens den anden regeringspartner, Radikale Venstre, ikke ønsker at kommentere kravet, fordi det endnu er uvist, om Københavns Byrets dom bliver anket.
Den samme melding kommer fra justitsminister Morten Bødskov (S).
Til gengæld mener Enhedslisten, at der snarere er behov for at kigge på terrorlovene, som betyder, at ROJ TV overhovedet kan blive dømt.ritzau

