Oppositionen vil sikre offentligt ansattes ytringsfrihed
Oppositionen vil have etableret et 'whistle blower'-nævn, der kan fremme offentligt ansattes ytringsfrihed. Men regeringen mener ikke, at der er brug for en indsats på området


 Offentligt ansatte tør ikke kritisere deres arbejdsplads, fordi de frygter fyringer eller 'kammeratlige' samtaler med chefen. Det betyder, at opgaverne bliver løst dårligere, og at arbejdspladserne bliver ineffektive.
Sådan lød konklusionen fra eksperter og fagforbund i Information onsdags.
Anne Baastrup, der er næstformand i SF's retsudvalg, mener, at det nu er på tide, problemet bliver taget seriøst.
»Det er simpelthen nødvendigt, at man i langt højere grad sikrer retten og pligten for offentligt ansatte til at ytre sig både på deres arbejdsplads og i det offentlige rum,« sige hun.
Brug for mobilisering
Retsordfører for Enhedslisten, Line Barfod, er enig med SF. Hun foreslår, at man opretter et uafhængigt whistle blower-nævn, som de ansatte kan støtte sig til.
»Nævnet skal tage sig af to ting: For det første skal de ansatte kunne kontakte nævnet for at få råd og vejledning, og de ansatte skal have nævnet i ryggen i de sager, hvor der opstår problemer. For det andet skal nævnet overvåge udviklingen på området og komme med forslag til, hvordan ytringsfriheden kan fremmes,« siger Line Bar-fod.
SF bakker op om forslaget, som Enhedslisten første gang fremsatte i 2008. Dengang blev det ikke støttet af andre end SF, og det blev ikke vedtaget.
Nu er Socialdemokraterne parat til at stemme for forslaget.
»Trods forskellige tiltag, er problemet stadig stort, og vi vil nu støtte Enhedslistens forslag, fordi det er et godt bud på, hvordan vi for alvor får gjort noget,« siger Socialdemokraternes retsordfører, Karen Hækkerup.
Radikale Venstre mener, at der er et reelt problem, men partiet vil ikke tage stilling til forslaget.
»Jeg skal se forslaget først, før jeg siger ja eller nej til det. Men der skal findes en løsning, fordi der er en underlig tavshed i det danske samfund, og vi har brug for en bred mobilisering for at ændre på det,« siger retsordfører Lone Dybkjær.
Ikke politikernes ansvar
Men regeringspartierne Venstre og Det Konservative Folkeparti er ikke med på forslaget.
»Vi er af den klare opfattelse, at offentligt ansatte har ytringsfrihed, og hvis der er nogle medarbejdere, der stadig ikke tør at sige noget negativt, så er det ikke politikernes ansvar, at få dem til at forstå, at de har retten til det,« siger Tom Behnke, retsordfører for Det Konservative Folkeparti.
Kim Andersen, retsordfører for Venstre, er enig.
»De offentligt ansatte skal bare følge de regler, der er på deres arbejdsplads, og så skal de benytte sig af den ytringsfrihed, som de har fuld ret til,« siger han.
Holdningsændring
Line Barfod mener, at det er uholdbart ikke at anerkende, at der er problemer.
»Der kommer hele tiden nye sager til, hvor folk er blevet fyret, eller karrieren er blevet parkeret, fordi de har åbnet munden. Der skal en grundlæggende holdningsændring til, og det kan man kun gøre ved, at politikerne laver nogle konkrete tiltag, som kan få gang i debatten i Folketinget, i kommunerne og helt ude på arbejdspladserne. Det er så vigtigt for det danske demokrati, at vi værner om de offentligt ansattes ytringsfrihed,« siger hun.
Det har ikke været muligt at få en kommentar fra Justitsminister Brian Mikkelsen.

