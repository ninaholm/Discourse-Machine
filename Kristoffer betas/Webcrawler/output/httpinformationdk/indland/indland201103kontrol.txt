'Kontrolgrupperne er amatøragtige'
De enlige mødres retssikkerhed er lig nul, når kontrolgrupperne bygger deres sager på løse anklager og uvedkommende udsagn. Det mener to eksperter i offentlig forvaltning


 Når kommunerne fratager en mor børnetilskud, fordi de ikke tror på, at hun reelt er enlig, sker det ofte på et meget tyndt grundlag. Det mener to eksperter i offentlig forvaltning, som har kendskab til kontrolgruppernes arbejde. Vi har bedt dem læse Laily Abdeli Shireds sagsakter igennem.
»Denne sag er slet ikke usædvanlig. Jeg ser mange sager fra kontrolgrupperne, hvor man slæber en masse løse indicier sammen og laver en afgørelse på et meget tyndt grundlag,« siger jurist og lektor i offentlig forvaltning ved Aalborg Universitet, Nina von Hielmcrone. Ud over sin stilling på universitetet har Nina von Hielmcrone løbende vagter i retshjælpen i Gellerupparken, hvor hun ser mange lignende afgørelser.
»Det virker generelt som om, kommunerne leder efter så meget som muligt, der peger i retning af, at den pågældende ikke er enlig. Men alt det, der peger i den modsatte retning, undlader de eller lader helt være at undersøge,« siger Nina von Hielmcrone.
Lektor ved Aalborg Universitet, Lars Uggerhøj, der forsker i myndighedernes arbejde med socialt udsatte, kalder Holbæk Kommunes håndtering af Lailys sag »under al kritik«:
»Sagen virker med et mildt udtryk amatøragtig. Det er jo bare en uendelig lang liste af anklagepunkter, hvoraf det meste er fuldstændig uunderbygget. Man inddrager nærmest typer af sladder, bl.a. med imamens udtalelser, og det kan ikke have nogen juridisk binding i sig,« mener Lars Uggerhøj.
»Det her drejer sig om mennesker, der i forvejen befinder sig i en meget udsat situation, og som ikke nødvendigvis har ressourcer til at sige kommunen imod.«
Skal ikke bevise noget
Nina von Hielmcrone kalder det »noget sludder at henvise til en imam,« og mener, at Holbæks sag mod Laily er tynd:
»Der et intet som helst, der faktisk peger i retning af, at børnenes far skulle bo hos hende. Intet overhovedet,« siger Nina von Hielmcrone.
Tværtimod kunne mange af kommunens begrundelser i Lailys sag peger i modsat retning, mener Lars Uggerhøj.
»Jeg kan jo ikke afgøre, om der er tale om et ægteskabslignende forhold. Men mange af de ting, kommunen opremser, kunne også ses som helt almindelige handlinger fra ansvarlige skilte forældre. Det, at man laver aftaler om at hente børn, er jo helt naturligt. Det, at man overfører penge en gang imellem, er også helt naturligt, når man har fælles børn,« siger Lars Uggerhøj. Netop fordi kontrolgrupperne ikke skal bevise noget, men blot sandsynliggøre, bliver det endnu mere væsentligt, at grupperne arbejder seriøst og professionelt og ikke bygger deres afgørelser på løse fakta og sladder, mener Lars Uggerhøj.
»Med den måde vi ellers i samfundet forsøger at passe på borgernes retsforhold, så kan det ikke passe, at det her område er sådan en omgang wild west, hvor man kan tillade sig hvad som helst over for borgerne,« siger han. Kommunen har også handlet i strid med god forvaltningsskik, da de nægtede Laily hjælp til at forstå partshøringen, mener Nina von Hielmcrone.
»Myndigheder skal vejlede borgere, når de henvender sig og beder om hjælp til forståelse. Hvordan de gør det, er så op til forvaltningen. Men det er deres ansvar at sikre sig, at hun forstår sagsakterne fra kommunen,« siger Nina von Hielmcrone.


