Prominent IS’er bliver i Enhedslisten
’Jeg sympatiserer stadig med Internationale Socialisters holdninger og må så håbe på, at der alligevel er plads til mine synspunkter i Enhedslisten,’ lyder det fra Anna Rytter som fravælger den trotskistiske organisation til fordel for partiet


 Det mest kendte medlem af Internationale Socialister (IS), Anna Rytter, melder sig ud af den trotskistiske organisation for at kunne bevare sit medlemskab af Enhedslisten.
Anna Rytters beslutning kommer, efter at IS på sit landsmøde har besluttet at forlade Enhedslisten i frustration over partiets manglende resultater.
Anna Rytter understreger dog, at hendes beslutning ikke skyldes politisk uenighed med IS. Beslutningen skyldes, at Anna Rytter nu tvinges til at vælge mellem mellem Liste Ø og den trotskistiske organisation
»Det har været undervejs i et stykke tid, fordi jeg har brugt al min tid på Enhedslisten, og det her bliver så en anledning, da jeg ikke længere kan være med begge steder. Men jeg sympatiserer stadig med IS’s holdninger og må så håbe på, at der alligevel er plads til mine synspunkter i Enhedslisten. De har ikke ændret sig, uanset om jeg er medlem af organisationen eller ej,« siger Anna Rytter.
Den kontroversielle 37-årige muslimske folketingskandidat er flere gange blevet forbigået, når Enhedslistens årsmøder har sat navne på partiets kandidatlister til folketingsvalget. Senest kom det i 2014 til et opgør i forbindelse med urafstemningen om de 21 øverste folketingskandidater, hvilket endte med at blive en afstemning for og imod IS, på trods af at afstemningen ellers handlede om Anna Rytter.
To tredjedele af Enhedslistens medlemmer fravalgte Anna Rytter, hvilket ved den den lejlighed fik mange i Enhedslistens ledelse til at drage et lettelsens suk.
Enhedslisten har nemlig i stigende grad ment, at IS ganske enkelt gik for langt med sin kritik af partilinjen, som ikke længere blev opfattet som sådan, men snarere som illoyalitet.
’Det er helt fair’
Selv om IS har kritiseret Enhedslistens støtte til finanslovaftalerne med regeringen og mener, at partiet i stedet burde have gjort dagpengekravene ultimative, ser Anna Rytter ikke nogen modsætning mellem partiet og IS. Af samme årsag har hun netop været medlem af begge.
»I dag er der jo også masser i Enhedslisten, som har de samme holdninger som IS uden at være medlemmer af organisationen. Så det er ikke sådan, at Enhedslisten ikke kan rumme de holdninger. Det kan partiet sagtens – men med de diskussioner, der selvfølgelig har været,« siger hun.
Jørn Andersen fra IS’s daglige ledelse forventer, at en »håndfuld« af organisationens 100 medlemmer følger Anna Rytters eksempel og melder sig ud for at kunne fortsætte i Enhedslisten.
»Det er jo en af konsekvenserne, når man trækker streger. Men det er helt fair, at Anna Rytter vælger at kæmpe på den bane. Pointen er ikke, at IS nu lægger en masse afstand til Enhedslisten, men at vi bare vil arbejde på en anden måde og med et andet fokus for vores medlemmer, hvilket ikke inkluderer at arbejde i partiet,« fortæller Jørn Andersen.
Enhedslistens ledelse har været tilbageholdende med at kommentere IS’ beslutning, men har blot konstateret, at folk selv bestemmer, om de vil være medlemmer af partiet eller ej. Den samme kortfattede reaktion kommer fra den såkaldte forretningsudvalgansvarlige, Line Barfod, i forbindelse med Anna Rytters valg:
»Jeg kommenterer hverken positivt eller negativt om enkeltmedlemmer.«
Anna Rytter har endnu ikke taget stilling til, om hun vil gøre et nyt forsøg på at blive folketingskandidat og atter stiller op i årets urafstemning i Enhedslisten.

