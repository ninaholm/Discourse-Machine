Millardpakke på vej til kronisk syge



 Regeringen lægger nu op til at give en håndsrækning til de 1,7 millioner danskere, som lider af en kronisk sygdom.
Forslaget er en del af større sundhedspakke på i alt fem milliarder kroner, som udgør en hjørnesten i regeringens oplæg til finansloven, og som, regeringen håber på, vil genvinde tabte vælgere frem mod næste folketingsvalg.
Sundhedspakken med arbejdstitlen »Jo før, jo bedre«, præsenteres på et pressemøde kl. 11 i dag og indeholder tiltag for fem milliarder kroner frem mod 2018. Ifølge Berlingskes oplysninger vil regeringen investere halvanden milliard kroner i bedre behandling af kroniske syge, skriver b.dk.
Særligt diabetikere, KOL-patienter og borgere med gigtsygdomme skal i fremtiden tilbydes en handlingsplan for deres behandling inspireret af de forløb, man kender fra kræft- og hjerteområdet, hvor patienter underlægges mere standardiserede behandlingsforløb. Derudover skal de ekstra penge bidrage til, at patienter med kroniske sygdomme opdages tidligere.
Derudover lægger man op til at styrke lægernes kompetencer til at opdage astma hos børn.
Planen modtages med kyshånd af flere patientforeninger.
»Der har længe været brug for en styrket indsat over for kronisk syge. I dag har vi 321.000 danskere med konstateret diabetes, hvilket vil fordobles inden for otte år. Det er ikke kun en trussel for sundheden, men også en økonomisk trussel, hvis ikke vi identificerer diabetikerne hurtigere,« siger Henrik Nedergaard, der er direktør i Diabetesforeningen, til b.dk.
Også på Christiansborg får den forventede sundhedsplan pæne ord med på vejen.
»Jeg synes, der er nogle fornuftige linjer i udspillet. En prioritering af KOL, diabetes og gigt er rigtig vigtig. Det er nogle af de sygdomme, som har en klar social slagside, så jeg synes faktisk, at det spiller rigtig godt sammen med et generelt forsøg på at mindske uligheden i sundheden,« siger Enhedslistens gruppeformand, Stine Brix til b.dk.
Den anden del af regeringens parlamentariske grundlag, SF, mener, at udspillet adresserer et udbredt problem i samfundet, men sundhedsordfører Özlem Cekic savner en langt større indsats for, at danskerne ikke bliver syge.
»Jeg savner et større fokus på forebyggelse, ellers bliver det lappeløsninger. Det er ikke nok, at man får sin insulin, hvis man har sukkersyge og sin medicin, hvis man har KOL,« siger hun. Udover en større indsats over for de kronisk syge, lægger regeringen op til at styrke bevillingen til de praktiserende læger med én milliard kr.

