Miljøstrategi i skolen er forsinket på femte år
Danmark har i FN skrevet under på at sætte bæredygtig udvikling på skoleskemaet - men med fem års forsinkelse kommer regeringen først nu med en strategi. Og den kritiseres bredt for at være alt for luftig og uambitiøs
Siden 2005 har regeringen skulle sætte gang i undervisning i bæredygtig udvikling for de danske folkeskoleklasser. Men først nu er Undervisningsministeriet begyndt at arbejde mod målet.


 Bæredygtig udvikling skal sættes på skoleskemaet. 
Det har Danmark forpligtet sig til som led i FN's tiår for Uddannelse for Bæredygtig Udvikling, der startede i 2005. 
Men først halvvejs igennem perioden kommer undervisningsminister Bertel Haarder (V) nu med en strategi for, hvordan vi skal leve op til forpligtelserne - og fra både ekspertside og grønne organisationer kritiseres den for at være alt for ukonkret og uambitiøs.
"Det er meget fodslæbende, at man fra dansk side først kommer med en strategi nu. Den rummer nogle rimeligt gode målformuleringer og hensigter - men når man så kommer til at beskrive handling, så begynder tingene ikke at hænge så godt sammen," siger Jeppe Læssøe, der er professor i miljøpædagogik på Danmarks Pædagogiske Universitetsskole under Aarhus Universitet.
Opbakning fra folk
Formålet med tiåret er at vænne befolkningen til at tænke bæredygtigt, siger sekretariatsleder Troels Dam Christensen fra '92-gruppen' - et samarbejde mellem en lang række danske miljø- og udviklingsorganisationer.
"Hvis der ikke er en forståelse i befolkningen for, hvad bæredygtig adfærd går ud på, så får man ikke opbakning til nogle af de ændringer, der er nødvendige for at imødegå klimaudfordringerne i de kommende år," siger han.
Men hvor lande som Holland, Sverige, Canada og Australien er kommet langt med at indarbejde bæredygtighed i deres uddannelsesinstitutioner, så halter den danske indsats bagefter, lyder kritikken - og den nye strategi gør ikke sagen bedre.
"Det er godt, at strategien endelig er kommet. Men skal det her have nogen mening, så må næste trin være, at der bliver lavet et handlingsprogram for, hvordan vi når de mål, der er beskrevet i den," siger Troels Dam Christensen.
Af konkrete tiltag henviser regeringen først og fremmest til, at man vil fremme interessen for naturvidenskabelige fag - og det betegner sekretariatsleder Lars Myrthu-Nielsen fra folkeoplysningsforeningen Øko-net som "goddag mand, økseskaft". 
"Jeg har ikke noget imod naturvidenskab. Men det her handler jo om langt mere end det. Det har vi sagt mange gange - men vi har ikke kunnet trænge igennem med budskabet, " siger han.
Professor Jeppe Læssøe er enig.
"Bæredygtig udvikling handler ikke alene om at forstå naturen - men i høj grad om samfundets valg mellem kort- og langsigtede løsninger, bevarelse over for forandring, lokale hensyn over for globale, og fordeling af ressourcer mellem rige og fattige. Det bør derfor også være væsentlige temaer i uddannelse for bæredygtig udvikling, men her er strategien meget vag", siger han.
Slatten plan
Jeppe Læssøe understreger, at det trods alt er positivt, at regeringen endelig er begyndt at rykke på sig - men han efterlyser flere konkrete tiltag og flere ressourcer til at opfylde forpligtelserne.
"Tiåret er jo stort set ikke kendt ude i uddannelsesinstitutionerne. Hvis man ikke laver en effektiv koordinering og sætter ressourcer af til udvikling, efteruddannelse af lærere osv., så sker der ikke noget," siger han.
Hos SF foreslår miljøordfører Ida Auken, at regeringen opretter en fond på mindst 30 mio. kr. til at finansiere tiltagene.
"Det er dybt pinligt, at regeringen komme rendende halvvejs inde i tiåret med så slatten en plan som denne. Det minder om en cykelrytter, der møder op to uger inde i Tour de France og tror, at han kan vinde på en gammel damecykel," siger hun.
Hun vil nu tage sagen op i Folketinget.
Undervisningsminister Bertel Haarder betegner Ida Aukens kritik som "både poppet og malplaceret".
"Jeg har stor respekt for, at ngo'ere er utålmodige og gerne vil have flere penge. Det er det, de kan få af Ida Auken - lige indtil hun kommer i regering. Sådan er det at være ngo, og sådan er det at være opposition," siger han.
Fyldig plan
I modsætning til kritikerne betegner han regeringens plan som "en ualmindelig fyldig strategi" og henviser blandt andet til "Grønt Flag"-programmet, der skal gøre 500 folkeskoler bæredygtige, to nye undervis-ningscentre og den nordiske klimadag som eksempler på, hvad regeringen har udrettet.
"Nogle af kritikerne skulle læse op på lektien. For jeg tror ikke, at de er klar over, hvor meget der egentlig foregår," siger han.
- Har I ikke været alt for sent ude?
"Nej, for vi er ude på præcis det tidspunkt, hvor der er en folkelig forståelse for, at det er nødvendigt. Vi smeder, mens jernet er varmt, og jernet var ikke varmt for tre-fire år siden. Det er det nu," siger undervisningsminister Bertel Haarder.

