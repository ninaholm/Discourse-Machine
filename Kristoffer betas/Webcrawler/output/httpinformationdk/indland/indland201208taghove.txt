Et tag over hovedet, en seng, et bord og ingen krig
Danmark oplever lige nu en rekordstor stigning i antallet af asylansøgere. Ifølge de borgerlige partier skyldes det, at Danmark har fjernet starthjælpen og kontanthjælpsloftet. Rundt omkring i landets asylcentre er indtrykket, at det er nogle anderledes basale ting, der trækker
’Jeg kendte intet til Danmark, inden jeg tog hertil. Men jeg havde læst på nettet, at der var bedre chance for at få lov at blive her, mens det i Tyskland skulle være meget svært. Derfor blev det Danmark,’ fortæller Amir ejvanovi, som bor med sin kone og deres to børn i en skurvogn i Asylcentret Kongelunden på Amager.

»Sprechen sie deutsch?« 36-årige Amir Ejvanovi inviterer indenfor i den skurvogn, hvor han bor sammen med sin kone og to små børn i Asylcenter Kongelunden. I skurvognen er der noget, der ligner 15 kvadratmeter til de fire. Her har de boet, siden de for cirka en måned siden kom til Danmark fra Bosnien for at komme væk fra en håbløs jobsituation.– Men hvorfor valgte I ikke at tage til Tyskland, hvis du allerede taler sproget der?»Jeg kendte intet til Danmark, inden jeg tog hertil. Men jeg havde læst på nettet, at der var bedre chance for at få lov at blive her, mens det i Tyskland skulle være meget svært. Derfor blev det Danmark,« fortæller han.For nylig kunne Politiken fortælle, at antallet af flygtninge, der søger asyl i Danmark, forventes at eksplodere i 2012. Hvor Rigspolitiet i hele 2011 registrerede 3.936 ansøgere, er der i løbet de første syv måneder kommet 3.108 ansøgere til landet, og det forventes, at det samlede antal asylansøgere kommer over 6.000 ved udgangen af året.Ifølge Venstres integrationsordfører, Inger Støjberg, skyldes stigningen, at regeringen har lagt en blødere linje på udlændingeområdet ved blandt andet at fjerne starthjælpen og kontanthjælpsloftet og foreslå, at asylansøgere skal have mulighed for at bo og arbejde uden for centrene.»Vi kan jo se, at der er et enormt pres nu. Og det er fordi, rygterne løber meget, meget hurtigt ude i verden. Når forholdene er så markant bedre end i mange andre lande, bliver vi en magnet,« sagde Inger Støjberg til Politiken og taler om »en tilbagevenden til Nyrups tid på udlændingeområdet«.Men på landets asylcentre er opfattelsen en anden. Her oplever man, at det, der reelt betyder noget i forhold til antallet af asylansøgere, er muligheden for at få opholdstilladelse, og ikke om det er nemt eller svært at leve i Danmark derefter.»Nu har jeg arbejdet i dette her system i 20 år, og det er helt tydeligt, at hvis en bestemt gruppe begynder at få opholdstilladelse, så kommer der også en strømning af den befolkningsgruppe. Så jeg tror ikke, det betyder noget, om det skulle være nemmere eller sværere at leve i Danmark, efter man har fået asyl,« siger Jannik Bisp, afdelingsleder på Asylcenter Sandholm.Det er også den oplevelse, afdelingsleder på Asylcenter Kongelunden Peter Engholm Jensen har.»Langt de fleste af flugterne er arrangerede, og det er mit indtryk, at de, der arrangerer turene, ved ret meget om mulighederne for at få asyl i landet. Men jeg tror bestemt ikke, de er særlig optagede af de sociale forhold og reglerne på udlændingeområdet,« siger han.I nummer 2CNormalt er Asylcenter Kongelunden ikke et center, der modtager nyankomne flygtninge, men et omsorgscenter, hvor de særligt sårbare asylansøgere bor. Men med det massive pres, asylcentrene oplever for tiden, er der pladsmangel, og på Asylcenter Kongelunden har man derfor opstillet en række hvide skurvogne, hvor der midlertidigt kan bo nyankomne asylansøgere.I vognen ved siden af Amir ejvanovi og hans familie bor Peyman, der snart fylder 20 år, sammen med sin mor og sin 12-årige søster. Han er ikke interesseret i at oplyse sit efternavn, da han frygter den iranske efterretningstjeneste. Peyvan og familien kom til Danmark for cirka en måned siden efter at have rejst gennem det meste af Europa. Egentlig ville de til Sverige, men manden, der sejlede dem til Danmark fra Tyskland, sagde at nu var de i Sverige, hvorefter han efterlod dem.– Hvorfor flygtede I fra Iran?»Da demonstrationerne mod Hr. Ahmadinejad brød ud efter valget i 2009, var jeg med på gaden. Men politiet havde taget flere billeder af mig, blandt andet et, hvor jeg rev et billede af hr. Khamenei i stykker. De næste par år deltog jeg i flere demonstrationer, men en dag blev jeg anholdt. Jeg fik bind for øjnene og blev kørt til et sted, hvor vi fik tæsk hver dag, hver time. Efter en uge kom jeg i fængsel, hvor jeg sad i et halvt år. Da jeg kom ud igen, blev politiet ved med at chikanere mig og min familie, så derfor ville vi ud af Iran.«Flere gange er vi nødt til at afbryde samtalen, fordi vi bliver overdøvet af flyene fra Flyvestation Kongelunden, der med jævne mellemrum flyver lavt hen over asylcentret.– Hvad vidste I om Sverige, inden flygtede?»Ikke så meget. Min mor har en ven, der var flyttet til Sverige for mange år siden og stadig bor der. Hun havde fortalt, at det var et meget sikkert sted at være, så da vi besluttede os for at flygte fra Iran, sagde min mor med det samme, at vi skulle tage til Sverige.«Asyl på markedsvilkårTidligere leder af Socialforskningsinstituttet og Rockwool Fondens Forskningsenhed Gunnar Viby Madsen mener ligesom Inger Støjberg, at stigningen i asylansøgere skyldes lempelser i udlændingepolitikken.»Der er for mig ingen tvivl om, at en stor del af asylstrømmen foregår på markedsvilkår. Når markedet ser, at muligheden for, at man kan betale sin rejse af, stiger i Danmark, så vil flere også blive sendt til Danmark,« siger han til Ritzau.Ifølge Trine Brahmsen (S), formand for udvalget for Udlændinge- og Integrationspolitik, skal forklaringen på den kraftige stigning, nærmere findes i regionale uroligheder.»Vi har ikke ændret noget som helst. Dette er udtryk for almindelige udsving, og landene omkring os har også oplevet den samme øgede tilstrømning, så der er ikke noget usædvanligt ved Danmark,« siger hun til Politiken.Men den forklaring er Gunnar Viby Madsen ikke enig i.»Den situation er der altid. Før Syrien var der Egypten og Libyen og stadig Afghanistan. Før det Tunesien. Der er hele tiden social uro. Der er for mig ingen tvivl om, at den afgørende faktor er ændringer i adgangsbetingelserne,« siger han til Ritzau.På listen over asylansøgere i 2012 skal højdespringerne findes i flygtninge fra Somalia, hvor der indtil videre er kommet 548 mod 109 i hele 2011, og Syrien, hvor tallet er 484 mod 463 i 2011. Både Somalia og Syrien er i øjeblikket plaget af store uroligheder. Netop den tendens mærker man også på asylcentrene i Auderød og Odense.»På landsplan oplever vi jo en stigning i syrere og somaliere i øjeblikket. Her i Auderød har vi også en del syrere, og når vi går rundt og ser på fjernsynsskærmene i fællesstuerne, så er det stort altid nyheder om krigene, der kører,« siger centerleder for Center Auderød og Center Odense Michael Vinter.Han fortæller, at det ikke er hans indtryk, at stigningen i antallet af flygtninge skulle skyldes lempelser på udlændingeområdet.»Jeg har aldrig hørt nogen nævne starthjælp på noget som helst sprog. Det er slet ikke deres fokus. Deres fokus er, at de får fred og ro – for at sige det ligeud. Tag over hovedet, en seng, et bord og ingen krig.«Tilbage i en af de hvide skurvogne fortæller Amir ejvanovi, at hans drøm er at blive boende i Danmark og få et job. Han er uddannet automekaniker, men vil være tilfreds med bare at få et eller andet job. Kort efter snubler hans datter og begynder at græde.Han stopper talestrømmen og kigger i retning af barnet, men skuret er så småt, at han ikke kan komme rundt om bordet og Informations to udsendte, så hans kone trøster datteren, men må sætte sønnen ned på sengen, hvor også han begynder at græde.»Her er ikke meget plads, men det er bedre end i Bosnien. Der havde jeg ingenting. Hvordan skulle jeg kunne forsørge mine to børn?,« spørger han, mens blikket flakker.»Jeg har endnu et barn på 13 år dernede, som jeg håber, at jeg kan få hertil på en eller anden måde, hvis jeg en dag får opholdstilladelse.«
