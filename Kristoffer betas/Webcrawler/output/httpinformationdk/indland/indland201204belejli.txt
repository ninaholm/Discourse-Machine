Belejlige makuleringer i PET-arkivet er set før
Det er befriende, når Venstres Karsten Lauritzen hidser sig op over PET’s mulige makulering af Ole Sohns personsag. Men hvor var vreden, da det kom frem, at PET makulerede dokumenter inden en kritisk tv-udsendelse?
Hvem holder Socialdemokraterne hånden over,« spørger Karsten Lauritzen (V)  og anklager ’regeringen« for at holde os hen i det uvisse om, hvad der foregik under den kolde krig’.


 »Sandheden skal frem i lyset«, har retsordfører Karsten Lauritzen (V) fornylig erklæret med henvisning til, at den tidligere socialdemokratiske justitsminister Bjørn Westh i 1990’erne angiveligt var »med til at slette en række af filerne i PET’s koldkrigsarkiv«, som V-retsordføreren skriver i en pressemeddelelse.
Senest har et Venstre som en del af et folketingsflertal varslet krav om en uvildig undersøgelse af makuleringerne.
Lauritzens vrede tager afsæt i dagbladets BT’s artikler om, at efterretningstjenesten i midten af 1990’erne skulle have makuleret – med avisens ord – »så godt som samtlige mapper med potentielt belastende oplysninger om politikere«, heriblandt personsagen om den nuværende erhvervsminister Ole Sohn (SF).
»Hvem holder Socialdemokraterne hånden over,« spørger Lauritzen og anklager »Thorning-regeringen« for at »holde danskerne hen i det uvisse om, hvad der er foregået under Den Kolde K rig«.
Det er naturligvis altid påskønnelsesværdigt, når en politiker vil have sandheden frem. Men Lauritzens sandhedssøgen bør udvides til andre og endda bedre dokumenterede eksempler på, at makuleringer i PET’s arkiver er sket på tidspunkter, der må forekomme belejlige.
For det eneste nye er, at afdækninger af den slags fører til så stor politisk opmærksomhed fra Venstre.
Lauritzen bør give sig tid til at læse i den 16 bind lange beretning, som PET-Kommissionen udsendte for snart tre år siden. Flere steder i kommissionsberetningens 4.600 sider er der konkrete eksempler på, hvordan makuleringer i arkivet – eller påstande herom – har været brugt til at forhindre nærmere undersøgelser.
Makulering ødelagde beviser
Som Lauritzen sikkert allerede ved, var de t ikke mindst TV2’s dokumentarudsendelse med afsløring af PET-agenten Anders Nørgaard i marts 1998, der blev anledningen til, at PET-Kommissionen blev nedsat af justitsminister Frank Jensen i 1999. Lauritzens daværende partifæller i Venstre stemte for øvrigt imod, at kommissionen overhovedet blev nedsat.
Anders Nørgaard havde på ordre fra sine føringsofficerer i PET infiltreret den trotskistiske smågruppe SAP (Socialistisk Arbejder Parti), hvor han bl.a. kopierede nøglerne til SAP’s landskontor, en medlemsliste samt de stillerblanketter, SAP’erne indsamlede for at stille op til valg, og siden afleverede han materialet til PET.
Afsløringen af Anders Nørgaards infiltration i SAP rejste det principielle spørgsmål, om PET i overenstemmelse med de dagældende regler havde indhentet tilladelse fra den daværende justitsminister socialdemokraten Ole Espersen. Ministerens godkendelse var nødvendig, hvis en agent skulle infiltrere den trotskistiske smågruppe.
Allerede i 1998 afviste Ole Espersen at have givet en sådan tilladelse, og det eneste, PET umiddelbart kunne finde i sine arkiver om det spørgsmål, var en håndskrevet notits på Anders Nørgaards såkaldte kildemappe fra den 4. december 1981 med ordlyden: »JM underr.« Men det citat kan have mindst fire betydninger: Justitsministeriet er eller vil blive underrettet, eller ministeren (Ole Espersen) er eller vil blive underrettet.
Forud for nedsættelsen af PET-Kommissionen var det afgørende spørgsmål derfor: Hvis tjenesten ikke havde indhentet den fornødne tilladelse fra justitsministeren, havde PET handlet som en stat i staten.
Men da kommissionen skulle belyse dette spørgsmål, stødte de ind i det faktum, at papirerne var forsvundet fra PET-arkivet. PET havde simpelthen makuleret den sagsmappe, som handlede om SAP. Det var tilmed, viste det sig, da Information beskrev sagen, sket i januar 1998, dvs. efter at tilrettelæggerne af tv-dokumentaren havde kontaktet daværende PET-chef Birgit Stampe og bedt om en kommentar til Anders Nørgaards infiltration.
Makuleringen af SAP-sagen blev noteret af kommissionen uden yderligere bemærkninger og gemt væk i note nr. 508: »En stor del af materialet vedrørende SAP er makuleret i 1998.«
Jo, der blev såmænd efter offentliggørelsen af PET-kommisionen i 2009 stillet spørgsmål til VK-regeringens justitsminister Brian Mikkelsen (K) om makuleringen af SAP-arkivet. Spørgeren var ikke en af Lauritzens partifæller i Venstre, men derimod Enhedslisten.
Af Brian Mikkelsens svar fremgår kun, at makuleringerne skete »som led i en generel revision af efterretningstjenestens sager på det politiske område«, som var »iværksat på initiativ af efterretningstjenestens ledelse«, tilsyneladende uden at den daværende justitsminister havde været involveret i beslutningen. Og dermed var enhver debat om det spørgsmål udtømt, mente Brian Mikkelsen.
Makuleringer overdrevet
Forhåbentligt vil Lauritzen også give sig tid til at læse, hvordan den tidligere PET-chef Arne Nielsen gav Justitsministeriet forkerte oplysninger om omfanget af makuleringerne og dermed skjulte registreringens virkelige omfang.
Arne Nielsen orienterede således i 1970 Justitsministeriets departementschef Niels Madsen om, at tjenesten i perioden 1964-68 havde slettet ikke færrre end »173.000 personer«, hvoraf de 93.500 var »kendt af forskellige grunde, herunder politiske«. Det var sket på de såkaldte tromler, hvor registreringen dengang skete.
En så omfattende makulering var uden tvivl belejlig, hvis man ville demonstrere, hvordan VK-regeringens erklæring fra 1968 havde ført til en betydelig slankning af PET-arkivet. Ifølge erklæringen måtte PET ikke længere registrere personer alene på grundlag af lovlig politisk virksomhed.
Men her vurderer kommissionen, at Arne Nielsens oplysning er angivet »urealistisk højt«. I stedet når kommissionen frem til, at der fra 1960-70 ’kun’ er makuleret knap 20.000 personer. I samme omgang orienterede Arne Nielsen også departementschefen om, at der tilbage på tromlerne af deciderede politiske registreringer kun var omkring 10.000 personer.
Dette tal havde Arne Nielsen ifølge kommissionen til gengæld sat alt for lavt: Således viser en opgørelse fra 1972, at der var registreret ca. 37.000 danskere med såkaldt »belastende oplysninger« på tromlerne. Dertil kom så en lige så omfattende registrering af politisk aktive personer i de såkaldte arbejdskartoteker.
Så på med vanten, Karsten Lauritzen. Der er nok at tage fat på, hvis sandheden skal frem.

