Integrationsministeriet gav Løkke forkerte oplysninger
Forud for statsminister Lars Løkke Rasmussens  ugentlige pressemøder gav Integrationsministeriet - i strid med sandheden - ham besked om, at de fejlagtige afslag til statsløse begyndte i 1999 under SR-regeringen
Statsminister Lars Løkke Rasmussen blev to gange forsynet med fejlagtige oplysninger af Integrationsministeriet forud for sine ugentlige pressemøder. Her er Løkke på vej til pressemødet i tirsdags, hvor han begrundede integrationsministerens afgang.


 Når statsminister Lars Løkke Rasmussen (V) uden dokumentation har beskyldt SR-regeringen for at have givet de første ulovlige afslag på statsborgerskab til statsløse unge tilbage i 1999, skyldes det antagelig, at han er blevet fejlinformeret af Integrationsministeriet.
Det fremgår af dokumenter, som Information har fået aktindsigt i hos Statsministeriet.
Tirsdag den 11. januar påbegynder Information afdækningen af Integrationsministeriets ulovlige praksis. Samme dag klokken 10.55 sender Birthe Rønn Hornbechs (V) ministersekretær, Anne Thorsen, et såkaldt presseberedskab om statsløsesagen til konsulent i Statsministeriet Jesper Smidt Gori. Senere på dagen holder Lars Løkke nemlig sit ugentlige pressemøde, og han skal være klædt på til at svare på kritiske spørgsmål.
Det står klart, at Integrationsministeriet ved en gennemgang af statsløses sager om statsborgerskab har fundet frem til, at det tidligste fejlagtige afslag er blevet givet i 2004 til til en statsløs, der havde søgt i 2002.
Alligevel skriver Integrationsministeriet imod bedre vidende til Statsministeriet, at ministeriet er blevet »opmærksom på«, at de statsløses ansøgninger »i perioden fra 1999 til januar 2010« er blevet behandlet »fejlagtigt«.
Selv om Lars Løkke altså er forberedt på at besvare kritiske spørgsmål om de statsløse, bliver han ikke spurgt til sagen ved sit pressemøde den 11. januar, hverken af Information eller andre medier.
Det var de andre
Mandag den 31. januar sender kontorchef i Integrationsministeriets Indfødsretskontor, Christian Lützen, igen et presseberedskab til Statsministeriet forud for Lars Løkkes pressemøde tirsdag den 1. februar. Og igen hævder Integrationsministeriet, at fejlbehandlingen af de statsløses sager er sket »i perioden fra 1999 til januar 2010«. Men heller ikke ved dette pressemøde spørger journalisterne til sagen om de statsløse.
Næste gang Integrationsministeriet orienterer Statsministeriet om sagen, er den 21. februar, forud for Lars Løkkes pressemøde den 22. februar. Nu skriver kontorchef Christian Lützen pludselig i overensstemmelse med sandheden, at de statsløse »ved en beklagelig fejl« har fået afslag på statsborgerskab »siden 2004«.
Det ser imidlertid ud til, at Lars Løkke har bidt mærke i oplysningerne fra de to første presseberedskaber fra Integrationsministeriet, måske fordi det er belejligt for statsministeren, hvis fejlbehandlingen begyndte under SR-regeringen i 1999.
Ved Lars Løkkes pressemøde den 22. februar spørger en række journalister til sagen om de statsløse. Det skyldes, at pressemødet er det første, efter at Birthe Rønn Hornbech ved et åbent samråd i Folketinget den 9. februar har vakt mediernes interesse for sagen ved at slukke for sin mikrofon og nægte at besvare oppositionens spørgsmål.
Erkender fejl
Lars Løkke forklarer ved pressemødet, at »man siden 1999, før Integrationsministeriet overhovedet blev etableret, hvor opgaverne lå i det daværende Indenrigsministerium under Thorkild Simonsen (S), har givet afslag på, hvad der viser sig at være et fejlagtigt grundlag«.
I alt nævner Lars Løkke syv gange årstallet 1999 som tidspunktet, hvor den fejlagtige forvaltning er begyndt. Årstallet er nemlig et centralt element i statsministerens forklaring på, hvorfor en uvildig undersøgelse af sagen ikke er nødvendig, hvilket han som bekendt senere skal ændre holdning til.
»Ville det ikke være gavnligt for regeringen at få fjernet enhver tvivl om, at det her skulle være politisk motiveret?« bliver Lars Løkke spurgt ved pressemødet med henvisning til den uvildige undersøgelse, som oppositionen har krævet.
»Jeg har ikke oplevelsen af, at regeringen er underkastet nogen tvivl,« svarer Lars Løkke. »Sådan som jeg kender sagen, uden at kende alle dens detaljer, så er der sket en fejl startende tilbage i 1999, hvor Integrationsministeriet ikke var født endnu, og hvor regeringen slet ikke var regering. Og hvad der har foranstaltet, at den situation opstod i 1999, det kan jeg ikke gøre nærmere rede for.«
Senere samme dag erkender Statsministeriet over for Information, at ministeriet ikke har kendskab til fejlagtige afslag til statsløse under SR-regeringen.
Rønn fortsatte
Mens statsminister Lars Løkke ikke siden sit pressemøde den 22. februar har hævdet, at der er blevet givet fejlagtige afslag til statsløse under SR-regeringen, er Birthe Rønn Hornbech flere gange kommet med påstanden, selvom hendes ministerium altså ikke har fundet eksempler på fejlagtige afslag før 2004.
Efter Informations afsløring af, at Birthe Rønn allerede i 2008 var blevet gjort opmærksom på de statsløses særlige rettigheder, forklarede hun eksempelvis til TV 2 News den 25. februar, hvor overrasket hun var blevet, da hun »pludselig fik at vide, at der skulle være blevet administreret ulovligt siden 1999«.
Socialdemokraternes Henrik Dam Kristensen har kun hovedrysten tilovers for beskyldningerne mod SR-regeringen.
»Det viser jo bare, hvor desperat regeringen var. Både Integrationsministeriet og statsministeren ville så gerne hive den tidligere regering ind i sagen for selv at kunne fralægge sig ansvaret. Det er ikke særlig kønt at se på,« siger Henrik Dam Kristensen.
Integrationsministeriet har ikke ønsket at kommentere sagen over for Information, og Statsministeriet har ikke svaret på Informations henvendelse.
Berigtigelse:
I artiklen 'Integrationsministeriet gav Løkke forkerte oplysninger' bragt den 10. marts skrev Information, at Christian Lützen er kontorchef i Integrationsministeriets Indfødsretskontor. Det er imidlertid forkert. Lützen er kontorchef i ministeriets Ledelsessekretariat. Information beklaget meget.

