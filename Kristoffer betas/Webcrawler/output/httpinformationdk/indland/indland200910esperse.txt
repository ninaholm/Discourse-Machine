Espersen har svært ved at undvære Hedegaard
Connie Hedegaard som mulig EU-kommissær er den første brik, Lene Espersen skal lægge i et vanskeligt puslespil med mange ubekendte


 Hvad har EU, Lene Espersens stil, november måneds kommunalvalg og Per Stig Møllers svingende humør til fælles? Det er alt sammen elementer, der har betydning for et kompliceret puslespil, som den konservative top skal til at lægge. Det handler om, hvordan De Konservatives hold skal stilles op frem mod næste valg.
I løbet af de kommende uger skal partileder Lene Espersen lægge den første brik, når regeringen melder ud, hvem der skal være ny dansk EU-kommissær.
Meget tyder på, at den konservative klimaminister Connie Hedegaard er interesseret, hvis Danmark kan få posten som klimakommissær. I lyset af magtkampen mellem Klimaministeriet og Statsministeriet op til FN's klimatopmøde vil statsminister Lars Løkke Rasmussen (V) givetvis være fristet til at lade Connie Hedegaard stryge ud af dansk politik. Det kan også blive svært for ham at argumentere for, at kommissærposten skal gå til en venstrekvinde, hvis det betyder, at posten dermed bliver markant lettere. Men kan en trængt Lene Espersen overhovedet undvære den populære Connie Hedegaard?
»Jeg kan ikke se nogen politiske argumenter for at sende hende af sted. Hun er et kæmpe aktiv og giver både os og Venstre et alibi for, at vi ikke er i lommen på Dansk Folkeparti,« som en konservativ, der ønsker at være anonym, formulerer det.
Espersen skal pinedød levere fremgang ved næste valg, og her appellerer Hedegaard til det reflekterende segment, som ikke tiltrækkes af burkaforbud og Espersens moster skrap-figur.
De Konservative mener omvendt, at Venstre har lige så meget at vinde. Hvis Lene Espersen og statsministeren ikke kan enes om prisen, så kan det i sig selv spænde ben for Connie Hedegaard.
Attraktiv plads kræves
Hvis Hedegaard skal blive i Danmark uden brok, skal Lene Espersen finde en attraktiv plads til hende. Det vil være en af udfordringerne, når hun og Lars Løkke Rasmussen ventes at forny ministerholdet efter nytår.
Meget få ved noget konkret om hovedpersonernes overvejelser, og selv holder de kortene tæt ind til kroppen, men nogle konservative betragter det som givet, at Hedegaard har fået stillet Udenrigsministeriet i udsigt som betaling for at støtte Lene Espersen som formand.
Udenrigsminister Per Stig Møller skulle også være parat til at overlade sin stol til sin gamle allierede. Men på det seneste er mange kommet i tvivl. Efter en krise er den 67-årige Per Stig Møller atter meldt i god form, og hans egen seneste melding er, at der »ikke er nogen udløbsdato« på ham.
Samtidig er hans erklærede støtte til Hedegaard som EU-kommissær blevet udlagt som en ansøgning om at blive i jobbet, og en central konservativ kilde vurderer, Connie Hedegaard næppe vil presse ham til at gå.

