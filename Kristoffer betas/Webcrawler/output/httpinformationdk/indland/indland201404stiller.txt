Hvad stiller vi op med fængslerne?
Mængden af vold og trusler i de danske fængsler er steget voldsomt i takt med, at flere rockere og bandemedlemmer er kommet bag tremmer. Information spørger fire retsordførere om, hvad løsningen er
Trine Bramsen, Socialdemokraterne

’Sikkerheden er det vigtigste’Peter Skaarup, Dansk Folkeparti»Løsningen er for det første at hjemsende den store gruppe udenlandske kriminelle til afsoning i hjemlandet. Det vil dels give bedre plads til resten af de indsatte og dels afrette nogle af de udenlandske kriminelle, så de ikke bliver ved med at komme tilbage til Danmark og lave ny kriminalitet.«»For det andet er man nødt til at sektionere i fængslerne, fordi vi har nogle indbyrdes stridende grupperinger i bandemiljøet, som napper for meget af hinanden, skaber konflikter og har truende adfærd over for personalet.«– Hvordan skal man finansiere bedre plads og mere sektionering?»Man kan finde pengene ved at hjemsende flere kriminelle til afsoning i hjemlandet. Det er en forsvindende lille del af den her gruppe på 1.000 til 1.100 udenlandske kriminelle, der nogensinde kommer hjem til afsoning.«– Fængslerne har også til opgave at resocialisere de indsatte. Er der noget fagligt argument for at inddele de indsatte i mindre sektioner?»Nej, det er der ikke nødvendigvis. Men i mine øjne er det vigtigere, at man undgår konflikter, og at man sikrer, at den pænt store gruppe, som vi gerne skulle have ud af kriminalitet, når de er færdige med at afsone, kan få lidt bedre plads.«– Skal man så på forhånd give op over for bandemedlemmerne?»Ikke dem alle. Dem, der gerne vil ud af bandemiljøet, skal også kunne gå på prøveløsladelse og komme fornuftigt ud på den anden side. Men dem, der ikke vil og har set sig blinde på de store penge og den prestige, der er i at være med i en bande, er man måske nødt til at give lidt mere op over for.«’Nøglen ligger i målrettet behandling’Karina Lorentzen Dehnhardt, Socialistisk Folkeparti»Jeg er en varm fortaler for sektionering og for mindre enheder, hvor man bedre kan komme i kontakt med folk og håbe på at nå ind til dem. Men det skal ledsages af, at der stadig er fuld skrue på uddannelse og meningsfyldte aktiviteter. Jeg afventer også med stor spænding, hvad justitsministeren vil gøre med den store rapport, der viser, at ni ud af ti indsatte i Vestre Fængsel enten har psykiske lidelser eller personlighedsforstyrrelser. Det viser, at en del af nøglen til mindre kriminalitet ligger i at målrette nogle initiativer mod dem. Vi er nødt til at guide dem resten af livet, så de ikke havner i kriminalitet igen.«– Det lyder omkostningsfuldt. Kriminalforsorgen har et budget på tre milliarder kroner om året. Skal det udvides?»Hvis man vil resocialisering, må man også se i øjnene, at det koster nogle penge. Man kan ikke sidde sådan en rapport overhørig. Men vi skal også se mere på, hvad vi får for pengene, så vi bruger dem der, hvor vi har en fornemmelse af, at det virker.«– Hvorfor er det en god idé at inddele de indsatte i mindre sektioner?»Det er hensigtsmæssigt med mindre afdelinger, når vi har med tungere kriminelle at gøre. Ellers vil der altid være nogle, der bliver underdogs i det her system med store afdelinger.«– Giver man fortabt over for banderne, hvis de får flere særafdelinger?»Du kan trække hesten hen til truget, men du kan ikke tvinge den til at drikke. Vi skal blive ved med at give dem muligheden for at komme i exit og tilbyde dem hjælp. Men det kan ikke nytte noget at tvinge dem, hvis de dybest set ikke har lyst.«’Vi skal sanktionere hårdere’Karsten Lauritzen, Venstre»Udviklingen er et udtryk for, at der samlet set bliver begået mindre kriminalitet, men den gruppe af kriminelle, der er tilbage, er mere hardcore. De begår mere alvorlig kriminalitet ude i friheden, og de opfører sig mindre ordentligt, når de er frihedsberøvede, og det grundlæggende faktum tror jeg ikke, at vi kan ændre ved. Så må vi indrette fængslerne og afsoningsforløbet efter det.«– Hvad indebærer det?»Det indebærer for eksempel, at man får flere pladser på Københavns Politigårds fængsel. Det eneste, nogle af de her meget hardcore kriminelle har respekt for, er, når man truer dem med, at hvis I ikke opfører jer ordentligt, ryger I ind i Politigårdens fængsel, hvor der er meget lidt frihed.«»Man skal have en kategori af afsoning, som er væsentligt hårdere end de lukkede fængsler. Ikke for alle, men der er en kerne af hardcore kriminelle, som driver udviklingen i de lukkede fængsler i særdeleshed. Dem bliver man nødt til at have nogle yderligere sanktionsmidler for.«– En del af fængslernes opgave er også at rehabilitere de indsatte. Løser man den opgave bedst ved at isolere og straffe de hårdeste kriminelle endnu mere?»Jeg tror grundlæggende ikke, at man kan nå dem. Den danske kriminalforsorg er bygget op om det udgangspunkt, at alle kan resocialiseres. Det tror jeg ikke, de kan. Alle bliver heller ikke helbredt på vores sygehuse. Vi skal nå til den erkendelse og så fokusere ressourcerne på dem, der har viljen til at blive resocialiseret. Det kommer typisk, når folk har fået børn og når en vis alder. Der skal vi sætte ind.«’Det skal ikke være let’Trine Bramsen, Socialdemokraterne»Udviklingen stiller nogle nye krav, som vi har forsøgt at tage højde for i flerårsaftalen for Kriminalforsorgen. Der har vi fokuseret på sektionering af de indsatte, uddannelsesmuligheder for både indsatte og personale og ikke mindst hjemsendelse af udenlandske kriminelle.«– Hvad er argumentet for mere sektionering?»Hovedargumentet er, at banderne ikke skal tiltrække nye medlemmer. Løsningen på, hvordan vi så skal rehabilitere dem, ligger i uddannelse og i at vise vejen ud ad de kriminelle miljøer.«– Hvordan kan man forlade sin bande, hvis man sidder på en afdeling sammen med de andre medlemmer?»Det kræver viljestyrke. Men det gør det jo også, når man kommer ud af fængslet, hvor man skal være afskåret fra de her miljøer. Derfor er det en god måde at teste, om folk har viljen til at bryde med banden. Med den seneste bandepakke har vi styrket exitprogrammet. Men det skal heller ikke være let. Vi vil have en garanti for, at man mener det, hvis vi skal tilbyde forbedrede vilkår og rulle vejen ud for, at man kan forlade miljøet.«– Indsatte, jeg har talt med, fortæller, at sektionering er med til at fastholde dem i kriminalitet, fordi det gør det svært at forestille sig et liv på den anden side. Hvad siger du til det?»Vi ved, at rocker- og bandemedlemmer styrer fængslerne med hård hånd. Løsningen er ikke bare, at man laver en højere grad af sammenblanding af kriminelle. I stedet skal vi forbedre exitmulighederne, så man kan se, at der er flere fordele ved at træde ud af rocker- og bandemiljøet.«
