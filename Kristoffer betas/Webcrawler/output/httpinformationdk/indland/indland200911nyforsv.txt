Ny forsvarschef: Tilliden skal genopbygges
Tilliden til forsvaret skal genoprettes oven på jægersagen, siger ny forsvarschef. Men de største opgaver bliver forsvarsforlig og missionen i Afghanistan


 Sagen om den arabiske oversættelse er alvorlig for forsvaret. Men den vil ikke ligge øverst på skrivebordet, når Knud Bartels mandag sætter sig i stolen som Danmarks nye forsvarschef. 
 De internationale operationer og implementeringen af det nye forsvarsforlig vil være de største opgaver, siger Knud Bartels.
 Den nye forsvarschef vil afvente undersøgelsen fra forsvarets auditører, før han udtaler sig om indholdet i jægersagen. 
 Men han siger dog:
 - Det er altid en alvorlig sag, når den politiske og militære ledelse ikke har et godt forhold. Det er mig magtpåliggende at sørge for, at den tvivl bliver fjernet, siger Knud Bartels til Ritzau.
 Han afviser, at han skal "rydde op" efter sagen, der førte til forgængeren Tim Sloth Jørgensens afgang.
 - Jeg vil ikke bruge den formulering, for dermed peger man fingre af nogen. Der foregår en undersøgelse, og den skal bringes til ende, før vi tager aktion. Men jeg vil gerne sige, at jeg efter 37 års tjeneste i forsvaret kender mange officerer, befalingsmænd og menige, og jeg har meget stor tillid til forsvarets medarbejdere. Vi skal være meget varsomme med at generalisere ud fra den enkeltsag, siger Knud Bartels.

