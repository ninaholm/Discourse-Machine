Delegation truede afvist iraker
Ifølge vidneudsagn fra Rigspolitiets egen tolk truede den irakiske delegation en afvist iraker under afhøringerne i Ellebæk Fængsel. Rigspolitiet leverede således vildledende oplysninger, da man hævdede, at afhøringerne foregik   'i en god og venlig atmosfære'


 Rigspolitiet har overværet, hvordan den irakiske delegation fremsatte trusler mod en afvist irakisk asylansøger under delegationens afhøringer i Ellebæk Fængsel sidst i august. Det kom frem umiddelbart før deadline i går.
Sidst i august meddelte Rigspolitiet ellers i en redegørelse til Flygtningenævnet, at afhøringerne foregik »i en god og venlig atmosfære«. Det skete, efter advokat Kåre Traberg Smidt havde søgt nævnet om genoptagelse af tre af sine klienters sager, fordi de hævdede at være blevet truet af delegationen - blandt andet med fængsling tilbage i Irak - hvorfor der var opstået et nyt asylmotiv.
Ansøgningen havde nemlig fået Flygtningenævnet til at udbede sig en redegørelse fra Rigspolitiet, der havde en repræsentant samt en tolk til stede under afhøringerne.
Flygtningenævnet købte imidlertid ikke Rigspolitiets første forklaring. Nævnet syntes at hæfte sig ved, at Rigspolitiet i redegørelsen ikke garanterede, at der ikke var blevet fremsat trusler, men nøjedes med at konstatere, at man ikke havde bemærket nogen truende adfærd fra delegationens side. Det samme havde Information i en forsideartikel en uge tidligere konstateret.
Rigspolitiet modtog derfor endnu en anmodning fra Flygtningenævnet, der krævede en mere grundig og aktiv efterforskning. Særlig efterspurgte nævnet »en redegørelse fra den eller de tolke, der har været til stede under fremstillingen af de pågældende irakiske statsborgere.«
De afviste irakeres advokater kunne nævnet ikke spørge, for som bekendt havde Rigspolitiet i direkte modstrid med Udlændingeloven nægtet advokater adgang til afhøringerne efter krav fra den irakiske delegation.
Nu viser det sig, at det er et af tolkenes vidneudsagn, som har overbevist Flygtningenævnet om, at en af de afviste irakere, Mohammed Salah Hussain, er blevet truet af delegationen.
»Når du kommer til Bagdad, bliver du fængslet og opdraget,« skal Når du kommer til Bagdad, bliver du fængslet og opdragetifølge Ritzau have sagt. Og det stemmer vel at mærke præcis overens med, hvad den pågældende iraker har hævdet, lige siden han blev afhørt af delegationen.
Delegationen ventede
Onsdag meddelte Flygtningenævnet ifølge Ritzau pludselig advokat Kåre Traberg Smidt, at Mohammed Salah Hussain kan blive i Danmark, indtil det bliver afgjort, om hans asylsag kan genoptages, fordi Rigspolitiets anden redegørelse altså indeholder et fældende udsagn fra politiets tolk.
Tirsdag havde nævnet modtaget en begæring fra Information om aktindsigt i denne redegørelse, som nævnet ifølge Informations oplysninger havde modtaget nogle uger forinden.
Kåre Traberg Smidts to andre irakiske klienter må indstille sig på udsendelse, da Flygtningenævnet ikke har fundet, at truslerne mod dem var sandsynliggjort.
Tilbage står spørgsmålet om, hvorfor Rigspolitiet i første omgang gav indtryk af, at der ikke var blevet fremsat trusler under delegationens afhøringer og således gav Flygtningenævnet grund til at tro, at irakerne kunne tvangsudvises, uden at man skulle bekymre sig for repressalier tilbage i Irak.
Tre af de 22 irakere, der blev udsendt til Irak den 2. september, blev arresteret i lufthavnen i Bagdad og derefter fængslet i en uge.
Som Information tidligere har kunnet fortælle, hævdede de andre irakere, der var med ombord på flyet til Irak, at et medlem af delegationen var mødt op sammen med det irakiske politi i lufthavnen.

