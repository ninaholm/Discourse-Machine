Danmark var ikke interesseret, da syrerne tilbød at løslade torturfange
Den syriske efterretningstjeneste tilbød i 2007 Danmark at løslade og hjemsende en angiveligt torteret fange med dansk opholdstilladelse. Men det tilbud var de danske embedsmænd ikke interesserede i, viser en aktindsigt i sagen, som justitsministeren skal i samråd om i dag


 I tre måneder i 2007 sad turkmeneren MH, som havde dansk opholdstilladelse, fængslet i Damaskus. Han har tidligere fortalt Information, hvordan han der blev slået, brændt, sultet og holdt isoleret i en underjordisk mørk celle. 
Selv om den syriske efterretningstjeneste under et møde med to danske embedsmænd i august 2007 tilbød at løslade MH og deportere ham til Danmark, var de danske myndigheder ikke meget for at lade MH indrejse i Danmark. 
I stedet arbejdede de på højtryk for at få inddraget MH's danske opholdstilladelse, mens han sad i det syriske fængsel, fremgår det af en række dokumenter, som Information har fået aktindsigt i hos Udenrigsministeriet og Udlændingeservice. 
I eftermiddag skal justitsminister Brian Mikkelsen bl.a. forklare i Folketingets Retsudvalg, om PET "har bedt de syriske myndigheder om ikke at løslade" MH.
Det centrale er overstreget
Selv om centrale ord og afsnit i dokumenterne omhyggeligt er overstreget, er det alligevel muligt at beskrive, hvad der skete under tre afgørende møder med de danske embedsmænd i Damaskus.
Den 13. juni 2007 skulle den danske konsul Ann-Mari Petersen fra ambassaden i Damaskus aflægge et konsulært besøg hos den militære syriske efterretningstjeneste. Mødets anledning var netop MH, der ifølge egne oplysninger var blevet fængslet i paskontrollen i Damaskus lufthavn seks uger tidligere, da han den 2. maj ankom med fly fra København.
Konsulen blev kørt til "et stort sikkerhedskompleks i udkanten af byen", som hun samme dag rapporterede til Udenrigsministeriet i København.
Her blev Ann-Mari Petersen "ledsaget til et overmåde stort kontor", hvor hun blev "venligt modtaget" af en "civilklædt herre, der ikke præsenterede sig". Konsulen spurgte, hvad MH var "sigtet for", hvorpå den civilklædte trak nogle papirer frem og "briefede" hende.
Nøjagtig hvad Ann-Mari Petersen ved den lejlighed fik at vide, ønsker Udenrigsministeriet ikke at oplyse. Af hensyn til "Danmarks forhold til Syrien", herunder "adgangen til at have en fortrolig dialog med de syriske myndigheder", er ord og hele afsnit i de dokumenter, som Information har fået aktindsigt i hos Udenrigsministeriet og Udlændingeservice, overstreget. Det kan dog ses, at syrerne må have arbejdet med tre anklager mod MH. 
Tidligere har MH forklaret om formålet med rejsen, at han ville søge oplysninger blandt irakiske flygtninge i Syrien om sin lillebror, der nogle år tidligere var forsvundet i et irakisk fængsel. 
Det er ikke til at afgøre, om torturen har fået MH til at tale, men konsulen noterede sig i hvert fald den civilklædtes forklaring: "Efter arrestationen tilstod M - efter det oplyste - øjeblikkelig, at han kendte og havde kontakt til mistænkelige personer i Syrien." Adskillige uger senere fik en anden dansk embedsmand den 5. august 2007 oplyst af den syriske efterretningstjeneste, at MH "havde samarbejdet med terrorister".
For nærværende var syrerne "ved at være færdige med deres undersøgelser i sagen", fortalte den civilklædte konsulen. MH ville "i lyset af Danmarks gode forhold til Syrien" ikke blive stillet for retten, og som konsulen tilføjede i parantes: "(derfor havde man heller ikke givet ham juridisk bistand)". I stedet ville MH få syrisk indrejseforbud og nu "blive deporteret til Danmark". Det fik konsulen til at bede om at få underretning om med hvilket fly. 
En velplejet torturfange
Så var tiden inde til "selve det konsulære besøg". MH kom ind i lokalet "uden ledsagere", så konsulen, som også noterede, at fangen "blev hilst venligt på af den civilklædte herre". MH "virkede velplejet og så umiddelbart ikke ud til at have lidt overlast". Da Ann-Mari Petersen et øjeblik fik lejlighed til at tale på dansk med MH, fremstod han "afslappet" og meddelte, at "han blev behandlet godt, fik tre måltider om dagen samt havde adgang til bad".
MHs egen forklaring på fængslingen var, "at han havde haft kontakt med nogle irakere, der udgjorde et problem for Syrien," for at få "informationer om sin i Irak fængslede bror." Han bad ambassaden "hilse sin gravide ægtefælle og fortælle hende, at han ville komme tilbage til Danmark. Ellers havde han intet at sige". 
Til Information har MH fortalt, at han ikke ved, hvorfor syrerne mente, at han havde kontakt til terrorister: "Syrerne siger om alle, de spærrer inde, at de er terrorister eller samarbejder med terrorister. Hvis syrerne syntes, jeg er terrorist, hvorfor kom jeg så ikke for retten? Hvis du leder efter din bror, er du ligeglad. De forrige gange, jeg var i Damaskus, gik jeg rundt i et bestemt kvarter med mange irakiske flygtninge og spurgte alle, om de havde set min bror." 
- Hvem var det, du spurgte? 
"Jamen, jeg kendte dem da ikke. Det var folk, jeg mødte på gaden eller på en café."
Hastværk i København
At syrerne agtede at deportere MH til Danmark, satte skub i en proces, som måske allerede var i gang i København: Af grunde, som er hemmeligholdte, betragtede de danske myndigheder MH som en fare for statens sikkerhed, selv om han ifølge egne oplysninger aldrig har haft noget at gøre hverken med PET eller det almindelige politi forud for rejsen til Damaskus. 
Men i juni 2007 var de danske myndigheder overbevist om, at MHs danske opholdstilladelse måtte indrages hurtigst muligt. Det skulle helst ske, mens MH stadig sad fængslet i Damaskus, for dermed var Danmark én gang for alle sluppet af med MH og behøvede derfor heller ikke at træffe beslutning om administrativ udvisning.
Otte dage efter konsulens besøg på den civilklædtes kontor havde Indenrigsministeriet således overstået sagsbehandlingen med at få inddraget opholdstilladelsen for MH. Den 22. juni sendte ministeriet afgørelsen til Udlændingeservice, som blot fire dage senere sendte en embedsmand til Damaskus med en meget vigtig opgave: At få forkyndt at opholdstilladelsen var inddraget. Først fra tidspunktet for forkyndelsen ville inddragelsen nemlig få retsvirkning. 
Efter en uge måtte embedsmanden imidlertid rejse hjem til Danmark med uforrettet sag. Derfor fik konsulen "instruktion" om, hvordan hun skulle forkynde afgørelsen, "når/hvis hun får adgang til den pågældende", som det fremgår af et håndskrevet notat, embedsmanden udarbejdede samme dag. Udenrigsministeriet skulle frem for alt underrettes, hvis forkyndelsen lykkedes, "herunder om afgørelsen påklages til INM (Integrationsministeriet, red.) og FN". Endelig skulle konsulen, "så vidt det er muligt", sikre "en faktisk inddragelse af den pågældendes danske fremmedpas".
Syrerne ville løslade
På det tidspunkt var fængslingen af MH nået op på udenrigsministerniveau.
Sagen blev således "nævnt" af den syriske udenrigsminister, Walid al-Moallem, under Per Stig Møllers rundrejse i Mellemøsten i starten af juli 2007, hvor han også besøgte Syrien. 
Først efter fem uger lykkedes det for Ann-Mari Petersen og endnu en tilrejst embedsmand fra Udlændingeservice at få arrangeret et møde med MH, der på dette tidspunkt havde været fængslet i mere end to måneder.
Den 5. august om formiddagen traf konsulen og embedsmanden først "en højtstående repræsentant for en syrisk efterretningstjeneste", som det fremgår af det notat, som embedsmanden udarbejdede efter mødet. Indledningsvist måtte et delikat problem afklares: Hvad skulle der ske med MH? Da de danske myndigheder anså ham for at være til fare for statens sikkerhed, ønskede de ham ikke retur, mens syrerne på deres side ikke ville beholde ham.
Den syriske repræsentant forklarede således, at "det vil være et problem for de syriske myndigheder", hvis Danmark inddrog MHs opholdstilladelse, hvortil den danske embedsmand henviste til, at MH er irakisk statsborger, og at hans forældre og fem søskende bor i Irak. Derpå betonede syreren, at det var "vigtigt" med en løsning, som "alle parter vil være tilfredse med", hvorefter han spurgte "til muligheden for, at den pågældende sendes til Danmark".
Den danske embedsmand mente, at det var "meget tvivlsomt, hvorvidt de danske myndigheder vil acceptere, at han genindrejser i Danmark", da han vurderedes at være "til fare for den danske stats sikkerhed". Efter et stykke tid blandede konsulen sig. Hun foreslog, at Danmark sendte "en højtstående embedsmand til Syrien for at forhandle sagen".
Så spillede syrerne hårdt ud: Hvis Danmark anmodede herom, ville MH blive løsladt øjeblikkeligt. Den præcise danske reaktion kendes ikke, fordi de følgende sætninger i notatet er formuleret, så det er svært at læse, hvem der foreslår, og hvem der afviser:
"Det blev herefter foreslået, at den pågældende kunne blive løsladt med det samme, og at de syriske myndigheder kunne bistå Udlændingeservice med at arrangere et møde på neutral grund, hvor afgørelsen kunne blive forkyndt, og den pågældende kunne udfylde skemaet til brug for genoptagelse. Dette forslag blev indirekte afslået."
Information har spurgt Udlændingeservice om mødets nærmere forløb, men Udlændingeservice har afslået at svare. Heller ikke konsul Ann-Mari Petersen ønsker at udtale sig. 
Den kaotiske situation
Da konsulen og embedsmanden blev ført ud af kontoret med den syriske efterretningsrepræsentant, ventede MH ude på gangen. Efter at den syriske repræsentant havde fortalt, at danskerne ville inddrage hans opholdstilladelse, svarede MH, at "han var uskyldig i alle anklager".
Hvad der videre skete, fremgår kun glimtvis af notatet fra den anonymiserede embedsmand fra Udlændingeservice: "Undertegnede prøvede at forklare ham, at Udlændingeservice er til stede for at forkynde en afgørelse" samt for at indhente oplysninger med henblik på en mulig genoptagelse. Det "lykkedes imidlertid ikke at få kommunikeret dette budskab", før syrerne begyndte at blande sig: De ønskede, "at vi udelukkende talte engelsk".
Derpå udviklede situationen "sig lettere kaotisk", fordi MH "fastholdt sin uskyld" og hverken ønskede at tale med Udlændingeservice eller konsulen. Tværtimod ville han have sin sag prøvet i Danmark, han ville hjem til sin familie, og endvidere var han syg, meddelte han embedsmanden. "Herefter oplyste repræsentanten for efterretningstjenesten, at MH var blevet fængslet i Syrien, fordi han havde samarbejdet med terrorister. MH blev herefter ført ud af lokalet", som beretningen slutter.
Konsulens sidste møde
Ni dage senere fik MH en sidste samtale med konsulen. Nu var det afgjort, at han ville komme til Danmark, så MH har åbenbart følt sig sikker nok til at fortælle om behandlingen i fængslet: Han "var blevet behandlet meget dårligt", sagde han og nævnte isolation i et lille mørkt rum, hvor han havde sultet i 25 dage og tabt omkring 20 kg. Han var også blevet slået dagligt og havde kastet blod op en uge foruden fået en negl revet af venstre fod. Når MH ikke under konsulens tidligere besøg havde fortalt om behandlingen, var forklaringen, at "den syriske sikkerhedstjeneste havde truet ham med at slå ham halvt ihjel, hvis han til ambassadens repræsentant fortalte, at han var blevet torteret". 
På vej ud blev Ann-Mari Petersen kontaktet af en anden syrisk politimand, der meddelte, at MH "i morgen tidlig onsdag den 15.08.07 ville blive deporteret til Danmark med Malev Airlines via Budapest med ankomst til København kl. 09.15", som det sidste dokument i Informations aktindsigt slutter. 
Læs centrale dokumenter fra aktindsigten på Ulrik Dahlins blog: http://www.Information.dk/blog/ulrik-dahlin
Læs desuden interviewet 'Står grædende og hulkende bag døren', hvor MH fortæller om torturen i det syriske fængsel på http://www.Information.dk/188584


