En vuggende revolution af industrien
Designkonceptet 'vugge til vugge' bliver en industriel revolution, der vil bringe vores produktion i fuldstændig balance med naturen. Det håber i hvert fald arrangørerne bag en konference i Sønderborg, hvor repræsentanter fra elektronikkoncernen Philips og tæppefirmaet Desso fortalte om de foreløbige erfaringer med konceptet


 Hans lyserøde slips lyser under et stort smil og noget, der kunne minde om en playmobilmands frisure. Rudi Daelmans er kommet fra det hollandske tæppefirma Desso for at fortælle om sine erfaringer med at omlægge virksomheden, så den bliver 'vugge til vugge'. Det vil sige, at produkter og affald skal kunne genbruges uendeligt, og al energi skal komme fra vedvarende kilder. Beslutningen blev taget for lidt over et år siden, og planen er at realisere omstillingen inden 2020.
Konferencen i Sønderborg fredag samlede 200 repræsentanter for dansk industri, arkitektur, design og marketing, der sammen med studerende diskuterer mulighederne for at indføre vugge til vugge i Danmark.
Dansk Industris miljøchef Bjarne Palstrøm er positiv.
"Det er ikke en omstilling, man laver på et par år, men jeg tror, at vi inden for de næste fem år vil se de første danske virksomheder, der omlægger produktionen, så den bliver vugge til vugge," siger Bjarne Palstrøm. 
Dansk Industri har etableret et netværk af 20 danske virksomheder, blandt andre Lego og Grundfos, som er i gang med at analysere mulighederne for at indføre konceptet. Også virksomheder som Forze Technologies, NCC og Vestforbrændingen vil gerne i gang med at arbejde medvugge til vugge.
"Vugge til vugge er den klare vision for, hvad bæredygtighed er. Det handler om at tænke alt i kredsløb og det er ikke længere genbrug, hvis man bare brænder affaldet af," forklarer Søren Lyngsgaard fra det danske vugge til vugge-netværk.
Rudi Daelmans fra det hollandske tæppefirma fortæller om omlægningen skridt for skridt. Desso er et middelstort firma med lidt under 1.000 ansatte og en årlig omsætning på knap 1,5 mia. kroner. Målet er at imitere naturen, hvor alt indgår i et kredsløb som næring for nyt liv uden nogensinde at skabe affald.
Konkret har Desso analyseret flere af deres produkter ned til hvert enkelt kemikalie, og så har man lavet udfasningsplaner for alle skadelige stoffer. Det er et stort arbejde, for et enkelt tæppe har 170 ingredienser. Derefter har man designet en prototype på et nyt tæppe, hvis ingredienser nemt kan skilles fra hinanden, når de på et tidspunkt skal genbruges. Og så er man i gang med at finde ud af, hvordan al virksomhedens energi skal komme fra vedvarende kilder, og firmaet har investeret i et nyt rensningsanlæg, der sender renere vand ud end det som kommer ind. Det er store investeringer, og Desso foretager dem skridt for skridt, for at se om forbrugerne følger med. Indtil videre går det godt. Desso har ifølge Rudi Daelmans forøget sit salg med 10 pct. på et marked, der i øjeblikket falder med 20 pct.
Offentlige indkøb
Også hollandske Philips forsøger sig med vugge til vugge. I 2007 begyndte nogle få medarbejdere med at undersøge principperne, og i dag arbejder 100 medarbejdere i Philips med vugge til vugge. Der er flere produkter på vej, som endnu holdes hemmelige, men en af de nye opfindelser, der allerede nu er taget i brug er en transportkasse, der sparer virksomheden for mere end 50 millioner kroner årligt.
- "Vugge til Vugge har hjulpet os med at se klart, hvor det er vi skal hen, og det kaster nye opfindelserne af sig," siger Ingrid Zeegers, Philips. Det er ikke tilfældigt, at flere af konferencens virksomheder er hollandske, for her er udviklingen gået stærkt. Den hollandske stat har f.eks. besluttet at indføre vugge til vugge som et af ønskerne til offentlige indkøb fra 2010. Samlet set er det årlige offentlige budget på omkring 300 mia. kroner, og man er i øjeblikket i gang med at definere, hvad vugge til vugge konkret vil sige i samtlige produktgrupper fra udendørsmøbler, til tøj og offentlig byggeri. 


