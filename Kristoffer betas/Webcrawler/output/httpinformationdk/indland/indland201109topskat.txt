'Topskatten skal genindføres'



 Skal flere sociale ydelser være indtægtsreguleret? I så fald hvilke?
»Nej. Vi skal have en basisdækning på det sociale område for alle. Selv Mærsk har ret til en folkepension, og sådan skal det blive ved med at være. For det er det, der holder samfundet sammen. Når vi ved, vi har nogle rettigheder, så har vi også lyst til at bidrage med skat. «
Skal de unge hurtigere igennem deres uddannelse?
»Ikke hvis det skal ske med økonomisk straf. Der skal være mulighed for at sadle om, hvis man er i gang med en forkert uddannelse. Og hele tanken om 'fjumreår' er fuldstændig misforstået. Selvfølgelig skal det være muligt at tage på efterskole eller højskole eller noget helt tredje, hvis man er i tvivl eller ikke er helt moden nok.«
Skal SU'en ændres på nogen måde?
»Der skal lægges 1.000 kr. om måneden til SU'en, og der skal heller ikke være forskel på udeboende og hjemmeboende. Vi kan kun komme fremad i Danmark, hvis vi har veluddannede unge. Og hvis ikke vi skaber ordentlige forhold for de studerende, når vi ikke det mål.«
Hvad skal der ske med EU-forbeholdene?
»Jeg mener, at vi skal beholde dem. Men jeg har det faktisk lidt afslappet med det hvis befolkningen gerne vil have det til afstemning, skal vi selvfølgelig gøre det. Vi skal jo have et europæisk samarbejde, for det kan f.eks. styrke vores evner til at handle i forhold til klimaet.«
Skal der være behandlingsgaranti på alle sygdomme og i så fald, hvor lang tid må folk vente?
»Det er godt at have en sundhedsgaranti, men vi er enige i, at vi også skal turde prioritere. Det er svært at give en absolut garanti på alle sygdomme. Det er ikke logisk, at en sygdom, man kan dø af, skal prioriteres på lige fod med et nedslidt knæ. Selvfølgelig skal vi tage os af alle, men livstruende sygdomme må komme først.«
Skal danskerne arbejde mere eller mindre?
»Vi skal ikke arbejde mere. Skulle vi virkelig sige til folk, at de skal arbejde endnu mere over, mens så mange er uden arbejde? Det hænger ikke sammen.
Skal indkomstskatten ændres på nogen måde?
»Topskatten, som blev lempet under den borgerlige regering, skal tilbage. De, der tjener over 500.000, skal betale lige så meget, som de betalte i 2009.«
Hvor ønsker du ellers at sætte skatterne op?
»For det første skal der en afgift på aktiehandel. Det vil dæmpe den spekulative del af handlen, og det vil også bidrage til statskassen. Multinationale selskaber skal naturligvis betale skat. Og så skal vi have genforhandlet Nordsøaftalen. Vi vil helst være helt fri for fossile brændstoffer, men så længe der bliver pumpet olie op, er det absurd, at olieselskaberne tjener på det og ikke befolkningen.
Er ulighed i samfundet pr. definition en dårlig ting?
»Hvis det er sådan, at ba-sisydelserne ikke reduceres, og alle i samfundet kan leve trygt uden at mangle noget, så har jeg intet imod, at nogle bliver rigere. Vi skal yde efter evne og modtage efter indsats, og hvis man arbejder hårdt, skal man selvfølgelig også have lov at nyde gevinsten.

