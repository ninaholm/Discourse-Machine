Villys regeringskrav møder modstand i SF
SF's Ida Auken får opbakning fra partifæller i sin kritik af Villy Søvndals ambitioner om at komme i regering. Et krav, som ifølge den 30-årige SF'er, overskygger det politiske projekt
Ida Auken (tv.) kritiserede i gårsdagens Politiken Villy Søvndal for hans krav om, at SF skal med i regering, hvis oppositionen vinder næste valg. Nu får hun opbakning fra Kamal Qureshi og Pernille Frahm fra SF-s folketingsgruppe.


 Det skal ikke være et mål i sig selv for SF at komme i regering. Det mener tre af SF's folketingsmedlemmer, som frygter, at jagten efter en plads i regeringen overskygger den politiske dagsorden. 
 "Det afgørende for mig er, at vi ikke fokuserer på at komme i regering for enhver pris," siger Kamal Qureshi. Han bakker dermed op om sin partifælle Ida Auken, som i går i Politiken langede ud efter formand Villy Søvndals krav om en plads i regeringen, hvis oppositionen fravrister De Konservative og Venstre magten ved næste valg. 
Ifølge Ida Auken skal SF i stedet koncentrere sig om at skabe en klar politisk linje inden for uddannelse-, udlændinge- og klimaområdet. 
 SF's idræts- og kulturordfører, Pernille Frahm, nikker genkendende til Ida Aukens kritik af et dominerende regeringsønske. 
 Så sent som i april sagde Villy Søvndal, at en sejr til oppositionen ved næste valg vil betyde et krav om ministerposter til SF. Den taktik fik også opbakning til partiets landsmøde. Kritikken fra den 30-årige SF'er får udenrigsordfører Steen Gade til at kalde sin partifælles udmeldinger for 'sommerkuller'. 
 "Mere vil jeg ikke sige. Resten vil jeg sige til hende selv," lyder det fra Steen Gade.
 Ida Auken lufter også en frygt for, at Villy Søvndals store personlighed kan stå i vejen for det samlede politiske program. Det mener Pernille Frahm også, er en potentiel fare: 
 "Vi skal ikke dyrke store træer, som skygger alt ihjel. Det er vigtigt, at vi ikke fremstår som et enmandsprojekt, men at vi også er flere, der træder frem. Det synes jeg, Ida Auken har ret i," forklarer Pernille Frahm, som dog understreger, at Villy Søvndal er en ualmindelig dygtig politiker, hvilket man ikke kan tillade sig at være sur over.
 SF's retspolitiske ordfører, Anne Baastrup, mener dog ikke, at Villy Søvndal fylder for meget i partiet. Sådan vil det naturligt være, når en folketingsgruppe mere end fordobles på så kort tid, lyder det fra Anne Baastrup, som også ryster på hovedet af de tre partifællers kritik af ønsket om at komme i regering. 
Anne Baastrup er dog indstillet på at være lydhør overfor Ida Aukens kritik:
"Vi må tage en snak med Ida Auken efter sommerferien, så vi kan tale om, hvad hun mener, der mangler," siger hun.
 Kamal Qureshi er ikke bekymret for, om Villy Søvndal tager for meget af scenelyset. Han peger i stedet på vigtigheden af, at SF fører en socialistisk international politisk linje som modsvar til regeringen og Dansk Folkeparti. 
 Qureshi erkender dog, at SF siden kanonvalget sidste år, hvor partiet gik fra 11 til 23 mandater, har ført en politik, som ofte er blevet dikteret af de politiske meningsmålinger frem for den politiske ideologi. 
 "Jeg kan godt følge Ida Auken i, at vi har været for optagede af at være for regeringsduelige og set på de strategiske overvejelser og vælgeranalyser. Som parti skal vi træde i karakter og ikke tænke så meget i vælgeranalyser," siger han.
 Ønsket om en plads til SF i en venstrefløjsregering har fået hovederne i den radikale lejr til at virre. 
De vil ikke sidde sammen med SF, som de kritiserer for økonomisk uansvarlighed. I 90'erne var netop SF parlamentarisk grundlag for SR-regeringen. 


