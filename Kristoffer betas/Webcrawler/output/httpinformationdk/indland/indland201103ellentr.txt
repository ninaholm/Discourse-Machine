Ellen Trane Nørby står til at blive Venstres nye frontfigur
Venstres kun 31-årige Ellen Trane Nørby står til at blive partiets politiske ordfører. Dermed kan partiet få et hårdt tiltrængt kvindeligt  islæt i første række


 Statsminister Lars Løkke Rasmussen (V) markerede tirsdag kvindernes internationale kampdag ved at sige farvel til to kvindelige ministre - og goddag til fire mandlige af slagsen. Nu tegner det så til, at kvinderne i Venstre får revanche, når det på et ekstraordinært gruppemøde  i Venstre i dag ventes, at den kun 31-årige ligestillings-, medie- og socialordfører Ellen Trane Nørby bliver valgt som partiets nye politiske ordfører. En post som blev ledig, da Peter Christensen blev udnævnt til skatteminister.
Selv er hovedpersonen dog stadig forsigtig.
»Det er gruppen, som bestemmer. Hvis er der opbakning fra gruppen, stiller jeg op,« siger Ellen Trane Nørby.
At Ellen Trane Nørby er en kvinde, som Lars Løkke Rasmussen satser på, stod klart allerede i foråret 2009, da hun var én af en håndfuld folketingsmedlemmer, som Venstres daværende næstformand bad om at udvikle nye politiske ideer på centrale områder som retspolitik, integration og familiepolitik.
Ellen Trane Nørby fik netop retspolitikken. Og internt i partiet får Ellen Trane Nørby skudsmålet, at hun lever op til parolen om at være »stabil, loyal og kunne lave politik uden at bruge penge«.
Samtidig har meningsmålinger i flere år afsløret, at ikke alene Venstre, men også VK-regeringen, støder de kvindelige vælgere fra sig med den megen fokus på den økonomiske politik. Et billede det kræver sin kvinde at gøre op med.
Vejen synes banet
I går ønskede statsministeren ikke at afsløre, hvem han foretrækker på den betydningsfulde post i partiet.
»Vi har tradition for, at det er gruppen, som bestemmer, hvem der skal være politisk ordfører, og det vil jeg respektere,« lød det fra Lars Løkke Rasmussen.
Ellen Trane Nørby er imidlertid den eneste uofficielle kandidat inden gruppemødet, efter at to af hendes mulige modkandidater, finansordfører Jacob Jensen og integrationsordfører Karsten Lauritzen, begge har gjort det det klart, at de ikke kandiderer til posten.
»Jeg peger på Ellen Trane Nørby, og jeg håber, at gruppen enstemmigt vil vælge hende som ny politisk ordfører,« siger Jacob Jensen.
Dermed er vejen foreløbig banet for den ambitiøse kunsthistoriker - med sidefag i statskundskab - fra Københavns Universitet, som aldrig har lagt skjul på, at hun gerne vil videre, og at det gerne må ende for bordenden i et ministerium.
Som politisk ordfører bliver det Ellen Trane Nørbys opgave at bakke statsministeren op - uanset hvad. Peter Christensen forsvarede således Lars Løkke Rasmussen under bilagssagen, og inden da sikrede den nuværende beskæftigelsesminister Inger Støjberg sig øgenavnet Komiske Inger.
Et øgenavn hun fik, da hun indtil dagen for udnævnelsen ihærdigt afviste, at Anders Fogh Rasmussen var kandidat til formandsposten i Nato.
Til gengæld er der tradition for, at posten som politisk ordfører så en dag netop belønnes med en ministerpost.
ritzau


