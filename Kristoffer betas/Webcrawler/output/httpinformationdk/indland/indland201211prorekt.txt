Prorektor: Kortsigtede krav svækker akademiske uddannelser
Der er stor forskel på uddannelser, og hvad de skal bruges til. Men den sondring er lidt gået tabt i det store jobfokus, mener prorektor på RUC Hanne Leth Andersen. Hun vil have politikerne til at differentiere kravene, så ikke alle uddannelserskal have en følgegruppe af direktører fra erhvervslivet
Der er stor forskel på, hvad medicin- og jurauddannelsen skal bruges til. Men den sondring er gået tabt.

Når man læser medicin, har man et naturlig fokus på, hvad man skal kunne som læge. Når man læser fysik, bliver det straks mere diffust, hvilket job der venter. Men faktisk skal begge uddannelser leve op til de samme krav om at have tæt kontakt til arbejdsgiverne og løbende sikre, at man uddanner de studerende til arbejdsmarkedets krav.Det ensrettede fokus er vi nødt til at gøre op med, for det forplumrer målet med uddannelserne, mener prorektor med ansvar for uddannelse på Roskilde Universitet Hanne Leth Andersen.»Det motiverer heller ikke de studerende, for så kan de ikke se, hvad styrken er ved den her uddannelse. ’Hvad skal jeg gå efter her?’ Og så ender de med at orientere sig efter, hvad de skal kunne til eksamen, og de falder lettere fra,« siger Hanne Leth Andersen.»Vi trænger til at kunne sige, hvad en uddannelse handler om. Det ville være utroligt praktisk, hvis vi kunne sige, at denne her uddannelse er en professionsrettet uddannelse, og denne her er en faguddannelse. Den første uddanner til en konkret branche, den anden opdrager folk til at tænke systematisk, metodisk inden for et bestemt felt,« siger hun.Hanne Leth Andersen vil ikke nødvendigvis have færre krav til uddannelserne, de skal blot være forskellige, alt efter hvilken af de tre kategorier der er tale om. De mere abstrakte fag skal selvfølgelig stadig forholde sig til virkeligheden, men ofte vil de have mere gavn af at blive evalueret af andre fagfolk og pædagogiske eksperter, i stedet for at en eller anden direktør fra erhvervslivet skal se, hvordan universitetet underviser i fysik, mener hun.»Lige nu blander vi det hele sammen. Vi vil have de samme kvaliteter ind i alle uddannelser. Anvendelsesorientering, akademisering, forskningsbasering. Det hele er godt.«En balanceUniversitetsordfører Pernille Skipper (EL) kalder differentierede krav et fornuftigt bud på, hvordan man afbøder det drastiske skift i fokus, som uddannelserne har gennemgået de sidste ti år.»Selvfølgelig skal vi uddanne folk til, at de kan få et arbejde. Men det er vigtigt, at man også begynder at lægge vægt på nogle andre ting og kommer tilbage til den erkendelse, der var for ti år siden: at uddannelse har et langt bredere formål end kun beskæftigelse,« siger Pernille Skipper.Det er en balance mellem at uddanne til gavn for samfundet her og nu og så til gavn for den enkeltes egen udvikling, som også indbefatter den større sammenhæng, bildung-perspektivet, mener forskningsordfører Esben Lunde Larsen (V). Og den balance er måske tippet for meget mod det erhvervsrettede.»Bildung-perspektivet er utrolig vigtigt at have fokus på og har nok været en anelse underprioritet i visse dele af det politiske og universitære miljø, fordi man har været meget fokuseret på det, der skal følge efter,« siger han.Klædt på til jobAlligevel er han ikke meget for forslaget om at afskaffe aftagerpaneler for nogle uddannelser.»Aftagerpaneler betyder jo ikke, at undervisningens fag-faglighed bliver erhvervsrettet. Det betyder bare, at man kan se den i perspektiv til et arbejdsmarked. Det er ikke modsætninger, som nogle vil gøre det til,« siger han.Der er ingen, der mener, at de studerende skal uddannes til arbejdsløshed. Spørgsmålet er, hvordan man gør de studerende klar til arbejdsmarkedet, siger Hanne Leth Andersen. Ved at forme dem til et bestemt arbejde eller ved at lære dem bestemte måder at tænke på.Med den sidste model skal de måske først skoles af en virksomhed, inden de kan bruge deres viden. Men med den første model, risikerer de at blive uddannet i de metoder, som man brugte i går ude på arbejdsmarkedet.»Den risiko er der. Og eftersom der ikke står en masse arbejdspladser og venter på dem i øjeblikket, så er spørgsmålet, hvordan vi klæder dem bedst på,« siger Hanne Leth Andersen.Al historisk erfaring viser, at man ikke kun kan uddanne folk til de aktuelle behov, siger uddannelsesordfører Mette Bock (LA). Universiteterne skal tværtimod være forud for arbejdsmarkedets behov.»Balancen er virkelig hårfin. For på den ene side er det virkelig kritisabelt, hvis vi producerer tonsvis af kandidater, som ikke har en chance på det aktuelle arbejdsmarked. På den anden side vil det også være dybt kritisabelt, hvis vi tror, vi kan uddanne kandidater, som alle til hobe kan gå ud i et bestemt erhverv,« siger Mette Bock.
