'Ham drengen får tæsk alligevel'
Inden årets udgang bliver der sat overvågning op på hovedgaden, 'Ruten' i Tingbjerg. Det skal være et middel til opklaring af kriminalitet, men beboerne hilser ikke forslaget velkommen
'Ruten' i Tingbjerg, hvor flere politikere vil have sat overvågningskameraer op


 »Seriøst, er det rigtigt? Her på 'Ruten'?« Jocelyne Jørgensen har svært ved at forestille sig, at der virkelig bliver sat overvågning op på hovedgaden i Tingbjerg.
»Jeg tænker bare, at det lyder lidt, som om vi er i fængsel,« fortsætter hun. Siden hun kom til Danmark for syv år siden, har hun boet to år i Tingbjerg med sin kæreste.
»Og jeg er helt vild med det. Inde i byen føler man lidt, at man er alene, selv om der er mange folk omkring én. Forstår du, hvad jeg siger? Hér, der snakker alle med dig, og man er venner med hinanden. Vi holder store fester, for eksempel eid, afslutningen på ramadanen. Jeg kan ikke se, hvad de vil overvåge.«
- Overvågningen skal være et middel til at opklare kriminalitet
»Ja, det forstår jeg jo godt. Men jeg tænker mere, hvorfor lige her? Så burde bydelene i København også blive overvåget,« siger hun.
'Hjælper ikke mod vold'
I løbet af de sidste to år har Tingbjergs boligforeninger opsat videoovervågning i forskellige kældre og skure. Det har fået tilfældene af hærværk til at falde med 30-40 pct., og har øget trygheden hos beboerne, viser undersøgelser, som boligforeningen FSB har foretaget. Alligevel er det svært at finde beboere i Tingbjergs gader, der støtter kameraovervågning på 'Ruten'.
Tyrkiske Sybil sidder i solen og stryger sin yngste datter over håret. På torvet i Tingbjerg er der masser af liv sidst på en hverdagseftermiddag. Som så mange andre i Tingbjerg, er Sybil forelsket i byens solside. Det er om natten, når gadelygterne bliver tændt, og familierne fortrækker fra gaden, at der somme tider kan opstå problemer: »Jeg ved sgu ikke hvorfor de gør det,« siger hun. »Men jeg føler mig fuldstændigt tryg. Også selv om jeg ser nogle ting, der ikke er rare,« siger hun og peger over mod Superbest:
»Forleden dag kom der pludselig en dansk dreng løbende der hen over pladsen. Man kunne se det på den måde, han løb på, at han løb væk fra noget. Så kom der to drenge løbende efter ham og begyndte at slå løs på ham. De slog og slog mange gange, lige indtil min veninde begyndte at råbe 'stop, hvad fanden laver I, og så videre'«
Alligevel synes Sibel ikke, at kameraovervågning er en god ide: »Jeg kan ikke lide at føle, at jeg bliver overvåget. Jeg tror heller ikke, det hjælper noget. Ham drengen der, han havde fået tæsk alligevel. De bliver helt sindssyge lige i et øjeblik, og så tæsker de ham.«
- Men hvis de bliver fanget på kamera, så får dem, der har gjort det jo en straf?
»Ja, men det får drengen det jo ikke bedre af.«
- Men tror du, de bliver ved med at tæske, hvis de bliver opdaget hver gang?
»Det kommer an på, om det hjælper dem at være i fængsel. Og det tror jeg ikke.«
'Det kan de da bare gøre'
Foran Superbest står Yvonne Christensen og venter på bussen. Ifølge hende kan overvågningen ikke skade. For som hun siger: »Det kan da sikkert skabe tryghed for nogle af dem, der er bange for at være her.« Selv føler Yvonne Christensen sig ikke bange, når hun strejfer rundt i Tingbjerg, men hun holder sig alligevel væk fra byen om natten: »Jeg har ikke oplevet så meget, men man hører jo, når der har været problemer. Jeg tror, det drejer sig om en meget lille gruppe, som det bliver svært at støde ind i,« mener hun.
Yvonne Christensens datter er 18 år og har jævnligt cyklet gennem Ruten. Alligevel stiller hun cyklen om vinteren, når mørket lægger sig over Tingbjerg allerede om eftermiddagen:
»Men jeg tror nu ikke, det er fordi, hun er bange. Det har noget at gøre med alle de ting, man hører. Og der er jo en meget lille gruppe, der ødelægger det for alle andre.«


