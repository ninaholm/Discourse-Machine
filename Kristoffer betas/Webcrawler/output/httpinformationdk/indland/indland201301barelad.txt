Bare lad børnene spille computer
Mange skolebørn bruger uhensigtsmæssig meget tid på computer og tv, konkluderer ny forskning. Men det er en fordomsfuld indstilling til børn og unges medieforbrug, der også er kreativ, social og udviklende, mener forskere


 To-tre timer foran tv- og computerskærmen og knap en halv times motion. Sådan ser en gennemsnitlig hverdag ud for danske 7-17-årige, når de har fri fra skole, viser en ny udgivelse fra Rockwoll Fondens forskningsenhed. Og det bekymrer forskerne bag rapporten, at børnene bruger fem gange så meget tid bag skærmen end på motion.
»Mange børn bruger tiden uhensigtsmæssigt«, står der i det medfølgende nyhedsbrev.
Forskningsresultaterne dumper direkte ned i debatten om folkeskolereform og danske unges fritid, og i går aftes var undervisningsminister Christine Antorini (S) inviteret til at holde oplæg ved offentliggørelsen i indre by. Men konklusionerne er præget af uvidenhed og fordomme om tv og computer, og det risikerer at føre til endnu mere stigmatisering af børn og unges medieforbrug, mener flere medie- og ungdomsforskere.
Den nye rapport sætter nok ord på en samfundsbekymring, men det er også meget normativt at kalde de unges tidsforbrug »uhensigtsmæssig«, siger Anne Brus, der er ph.d.-studerende på Roskilde Universitet og forsker i computerspilsafhængighed.
»For så er computerspil ikke respekteret som en fritidsaktivitet på linje med musik eller fodbold,« siger Anne Brus. »Men computerspil er også leg, glæde og socialt samvær.«
Gammel frygt for tidsforbrug
Computer, internet og onlinespil er blevet en fast del af børn og unges liv, konkluderer det europæiske forskernetværk EU Kids Online i en rapport fra november sidste år. De bruger mere tid foran skærmen, men det er ikke nødvendigvis derfor, de har det dårligt. Hvis de bruger for megen tid på computeren kan det lige så vel været et symptom på eller en konsekvens af andre problemer, siger lektor Gitte Stald, IT Universitetet, der er med i EU Kids Online.
»Det er jo ikke alle de børn, som bruger megen tid på nettet, som har problemer i dagligdagen. Nogle af dem, som bruger megen tid på computerspil, er også nogle af dem, der er mest aktive og har flest venner. Så det kan også være den anden vej rundt,« siger Gitte Stald.
Ifølge EU Kids Online er det kun én pct. af de danske børn, der har en overdreven brug af internet og onlinespil, og de har også andre problemer i hverdagen. På den måde minder frygten for børns overdrevne brug af internettet om den frygt, der tidligere har været for radio, fjernsyn, computere og mobiltelefoner, skriver EU-forskerne. Man binder forsimplet de negative følger op på mængden af timer, man bruger på apparatet. Samtidig skal man huske på, at børnenes skærmvaner hænger direkte sammen med forældrenes, siger Gitte Stald.
»Du skal selvfølgelig også passe på, hvad dine børn gør, og hvor mange timer de gør det. Det er forældrenes ansvar at lære dem gode rutiner og alternativer. Men vi kan ikke bare sige ’nu lukker vi’, for så skal man ændre den måde, vi har indrettet vores samfund på de seneste år,« siger Gitte Stald.
Motion foran skærmen
Siden man i 2006 tog computerspil med ind i skolebørnsundersøgelsen, er det gennemsnitlige tidsforbrug vokset fra tre timer om dagen til fire timer om dagen i 2010. Men vores forståelse af computerspil er ikke fulgt med det øgede tidsforbrug, påpeger Anne Brus. Og når forældrene bekymrer sig, smitter det også af på de unge.
»Når jeg snakker med de unge, er det, der fylder, forældrenes bekymringer,« siger Anne Brus. »Det virker stigmatiserende, og nogle føler sig skyldige over at gøre noget forkert,« siger hun.
Desuden tager undersøgelsen fra Rockwool Fondens Forskningsenhed ikke højde for, at computeren i dag spiller ind i alle slags aktiviteter. På den måde bliver det en kunstig opdeling mellem rigtige og forkerte fritidsaktiviteter, siger lektor i digitale medier Anne Mette Thorhauge, RUC.
»Det er underforstået, at sport, musik og læsning er hensigtsmæssige aktiviteter, men alle de aktiviteter kan også være integreret i computeren,« siger Anne Mette Thorhauge og nævner som eksempel, at man også deler billeder fra sportsbegivenheder over computeren.
Grænsen for, hvornår børns medieforbrug er sundt eller usundt, handler for hende at se om, hvordan de bruger computeren og tv’et. Om det er en fælles, social aktivitet, eller om det virker socialt isolerende. Hun ser det som en almindelig commonsense-konklusion, at hvis børn ser meget tv og spiller computer, så bliver de fede og mistrives, men hun har endnu ikke set beviset på det.
»Jeg bliver egentlig lidt forbavset over, at man stadig kan konkludere sådan, især fordi mange spilaktiviteter i dag involverer bevægelse, så der eksisterer ikke nødvendigvis en modsætning mellem computer, tv og at være fysisk aktiv,« siger Anne Mette Thorhauge.

