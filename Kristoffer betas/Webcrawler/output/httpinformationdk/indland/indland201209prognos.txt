Prognoser rammer forkert – men til forskellige sider
Embedsmændene tager ofte fejl i deres økonomiske prognoser. Nogle gange er skønnene for optimistiske, og andre gange er de for pessimistiske, viser en sammenligning af prognoser og virkelighed, som Fonden Kraka har lavet


 Hvor gode er embedsmændene i Økonomi- og Indenrigsministeriet egentlig til at forudsige udviklingen i dansk økonomi, når man sammenligner prognoser og virkelighed?
Efter at regeringen i sidste uge blev beskyldt for at basere næste års finanslov på alt for optimistiske væksttal, bad Information Fonden Kraka sammenligne de senere års forudsigelser i Økonomisk Redegørelse med, hvad der rent faktisk skete. Formålet var at undersøge, hvordan embedsmændenes forudsigelser ser ud, når virkeligheden indtræder.
Ifølge to økonomer giver tallene ikke belæg for at anklage embedsmændenes prognoser for at være politiske. Den ene mener dog, at regnemodellerne er for optimistiske, når det kommer til én ting – nemlig at forudsige privatforbruget.
»De er ikke særlig gode til at forudsige det private forbrug. Ingen havde forudset finanskrisen – det kan modellerne ikke. Men når man kigger på tallene, synes jeg, at noget tyder på, at der er en for optimistisk tro på, at folk vil bruge nogle flere penge. Modellerne ser ikke ud til at være gode til at indarbejde de mere psykologiske aspekter af folks forbrugsadfærd,« siger professor i økonomi ved RUC Bent Greve.
Han peger på, at embedsmændenes skøn burde offentliggøres i intervaller, således at opmærksomheden på den statistiske usikkerhed blev større.
»Der er år, hvor det går den ene vej, og år, hvor det går den anden vej. I virkeligheden burde man være mere præcis, når man offentliggør den type prognoser. Man kunne godt tage intervallerne med,« siger han.
Det sker igen i år
Tidligere vismand og professor i økonomi ved Aarhus UniversitetTorben M. Andersen er enig i, at man kunne offentliggøre intervallerne, men mener dog, at det ud fra et kommunikationssynspunkt kan være vanskeligt.
»Metoderne giver dybest set grundlag for at sige, at væksten i BNP et givent år vil være inden for f.eks. 1,2 og 1,8 pct. Fordi så stor er usikkerheden. Men så kommer man til kommunikationen af det – kan man forstå sådan nogle intervaller, og vil der være en tendens til, at man enten bruger det øverste eller nederste tal? Derfor offentliggør man gennemsnittet eller midtpunktet,« siger han.
Torben M. Andersen ser intet klart mønster med hensyn til, om fejlene er til den positive eller negative side. Og de fejlskøn, der er, rammer inden for den statiske usikkerhed, som der altid vil være, siger han.»Der er ingen klar systematik, men der er selvfølgelig fejl. Og i den periode, vi ser på her, er der store fejl pga. finanskrisen. Jeg mener ikke, der er belæg for at sige, at de ligger på den ene eller anden side af vejen i de her prognoser. Men nogle gange tager de fejl.«
Han peger især på, at det har været vanskeligt at forudsige den økonomiske krises længde.
»Det er svært, og de fleste har måtte nedjustere deres skøn, fordi det har taget længere tid at komme ud af krisen, end man havde regnet med.«– Men giver det overhovedet mening at basere den økonomiske politik på de her prognoser, når de trods alt rammer så forkert, som de gør?»Ja, det mener jeg helt klart, at man skal. Men man bare skal huske, at der er usikkerhed omkring det. Både fordi metoderne ikke er helt præcise eller perfekte, men også forditing sker, efter at man har lavet prognoser,« siger Torben M. Andersen.
Hvis man spørger Torben M. Andersen og Bent Greve, kommer regeringens embedsmænd dog til at lave fejl igen i år. De hører nemlig begge til de talrige økonomer, som mener, at forrige uges vækstskøn er for optimistisk.

