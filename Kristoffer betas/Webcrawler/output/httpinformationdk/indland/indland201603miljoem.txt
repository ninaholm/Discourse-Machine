Miljøminister mødes med krav om at mindske luftforureningen
Luftforureningen fra biler, bønder og ikke mindst brændeovne er årligt skyld i 700 dødsfald. Miljøvismænd vil beskatte brugen af brændeovnene
 Brændeovne står for en betydelig del af de helbredsomkostninger, der følger af luftforurening fra danske kilder. Der vil være en stor gevinst ved at regulere brugen af især ældre brændeovne, mener miljøvismændene


 Venstrefløjen kræver nu, at regeringen sætter ind mod luftforureningen. Kravet kommer, efter at de såkaldte miljøvismænd i en ny rapport kommer frem til, at alene de danske kilder til luftforureningen årligt er skyld i 700 dødsfald. Og heraf skyldes de 300 forurening fra brændeovne.
»Det er godt, at vismændene afslører, at luftforurening faktisk er en omkostning for samfundet, så selv om virksomheder og private måske får en kortsigtet gevinst ved at forurene, så er der altså en langsigtet regning,« siger Socialdemokraternes klima- og energiordfører, Jens Joel.
SF’s miljøordfører, Lisbeth Bech Poulsen, kalder det en »bunden opgave« for den nytiltrådte miljø- og fødevareminister Esben Lunde Larsen (V) at få nedbragt dødstallet.
»Der kommer ikke sort røg ud af skorstenene mere, og derfor bliver der ikke handlet, men nu kan vi jo se sort på hvidt, at folk dør, og udgifterne eksploderer, hvis ikke vi gør noget. Vi skal betragte luftforurening med lige så stor alvor, som vi gør med trafiksikkerhed. Ligesom vi har handlingsplaner med ambitiøse målsætninger for at undgå, at folk mister livet i trafikken, så skal vi også have handlingsplaner med ambitiøse målsætninger for at undgå at folk bliver syge af luftforurening,« siger Lisbeth Bech Poulsen.
