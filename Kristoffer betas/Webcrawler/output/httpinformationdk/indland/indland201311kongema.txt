Kongemagerne kommer ind fra højre
Næste uges kommunalvalg tegner til at blive det endelige gennembrud for ’det nye højre’, som har overtaget protestparolerne fra den gamle venstrefløj
I sin nye selvbiografi lægger tidligere DF-formand Pia Kjærsgaard op til et tættere fremtidigt samarbejde med Socialdemokraterne og til måske en dag ligefrem pege på en socialdemokratisk statsminister. Flirten er gengældt. Der bliver nu bejlet til Dansk Folkeparti fra både venstre og højre side.


 
	Dansk Folkeparti står på tærsklen til en kroning, der vil ændre dansk politik varigt. Ved kommunalvalget næste tirsdag vil partiet næppe få helt så mange stemmer lokalt som prognoserne giver det på landsplan, men Dansk Folkeparti står til at vinde et langt vigtigere trofæ: Anerkendelsen som et pålideligt og ’regeringsdueligt’ parti. Rollen som kongemager er i spil i mange kommuner, og Dansk Folkeparti står her til at kunne blive tungen på vægtskålen.

	Hvis DF’erne endnu ikke mærker anerkendelsen vokse op nedefra, kan de hæve blikket og se på verdenspressen: International New York Times havde i weekenden et foto af partiformand Kristian Thulsen Dahl på forsiden – og en blåstemplende anerkendelse af Dansk Folkeparti som en »højt disciplineret og mainstream-politisk kraft«, der fremstår som en tæmmet og pragmatisk udgave af den amerikanske Tea Party-bevægelse.

	Efter i årevis at være blevet udråbt som en skamplet på Danmarks omdømme i udlandet, er det bestemt ikke noget uvæsentligt vendepunkt, at Dansk Folkeparti nu fremhæves som en moderat kraft i bølgen af fremgang for de partier i Europa, der betegnes ’det nye højre’ – som en pendant til ’det nye venstre’, som voksede frem i 1970’erne. I dag kommer protesterne mod velfærdssvigt, bureaukrati og forarmelse fra højre.

	Et bredere samarbejde

	Ved byrådsvalgene på tirsdag danser Dansk Folkeparti i flere kommuner på kanten af borgmesterkæder, blandt andet i Hvidovre, Halsnæs og Odense. Hvilket i sig selv kunne være opsigtsvækkende. Det allermest opsigtsvækkende er dog, at det netop ikke længere vækker opsigt, at Dansk Folkeparti har rykket sig så hurtigt år ind i magtens inderste cirkler.

	I magtpolitik er det ikke altid stemmetallet, der er altafgørende, men snarere placeringen i det politiske spil som mulig samarbejdspartner. Og skønt Dansk Folkeparti flere gange har medvirket til at indgå konstitueringsaftaler om borgmesterposter med både Socialdemokraterne og SF, er det tankevækkende, at samarbejdet i år er rykket betydeligt videre: I Odsherred og Fredensborg har Socialdemokraterne og Dansk Folkeparti indgået valgforbund, som betyder, at overskydende stemmer kan sikre det andet parti et ekstra mandat.

	I sin nye selvbiografi lægger tidligere DF-formand Pia Kjærsgaard op til et tættere fremtidigt samarbejde med Socialdemokraterne og til måske en dag ligefrem pege på en socialdemokratisk statsminister. Flirten er gengældt. Der bliver nu bejlet til Dansk Folkepartifra både venstre og højre. Socialdemokraternes kommunalordfører Simon Kollerup udtalte i ugens løb til Danmarks Radio: »Grunden er lagt til et bredere samarbejde, også mere end vi har set hidtil,« og videre: »Når man skal konstituere sig og pege på en borgmester, så vil vi se, at Socialdemokratiet og Dansk Folkeparti har mere til fælles, når det kommer til at investere i den kommunale kernevelfærd.«

	Gennembrud i Norge

	Forargelsen var også forsvundet, da Fremskrittspartiet formelt trådte ind i den norske regering for tre uger siden.

	Ingen rynkede for alvor brynene, da partiformand Siv Jensen tonede frem foran kongeslottet som finansminister i vores olierige søsterland.

	Det mere liberale Fremskrittspartiet krydsede dermed som de første en rød linje i nordisk politik. Ligesom venstrefløjspartier for længst er blevet inviteret med ind i regeringskontorerne, har ’det nye højre’ nu opnået realpolitisk adling i Norden. Igen er det manglen på opstandelse, der er mest opsigtsvækkende.

	Trods enkelte pip i den internationale presse om, at det »yderste højre« skulle være kommet i regering i ét af verdens mest velhavende lande, er der en verden til forskel mellem nu og dengang, da højrepopulisten Jörg Haider i 2000 fik sit Frihedsparti med i den østrigske regering.

	Eller da provokatøren Geert Wilders i 2010 dannede parlamentarisk grundlag for den borgerlige regering i Holland med sit Frihedsparti – og senere brød på grund af uenighed om spareplaner.

	Skønt Dansk Folkeparti var blandt de første partier i Europa, der effektivt forenede den populære cocktail af indvandringsmodstand, EU-skepsis og pensionistpopulisme, har det taget påfaldende lang tid for partiet at blive rigtigt anerkendt.

	Men dét sker endeligt her på næste tirsdag, hvor Dansk Folkeparti trods mulig vælgertilbagegang står til at vindeom ikke en sandsynlig borgmesterpostså en hidtil uset indflydelse på fordelingen af udvalgsposter og prioriteringerne i de kommende års budgetforlig.

	Socialdemokraterne har lukket Dansk Folkeparti ind i varmen.

