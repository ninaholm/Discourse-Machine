Kamp for gratis uddannelse i EU-Parlamentet
De europæiske studenterorganisationer og Folkebevægelsen mod EU vil have ændret på reglerne for de tværeuropæiske Erasmus Mundus-uddannelser, så de ikke tvinger medlemslandene til at indføre betalings-uddannelse


 Princippet om gratis uddannelse kommer på en hård prøve i EU-Parlamentet de næste måneder. Prøvestenen er de fælleseuropæiske Erasmus Mundus-uddannelser, der har tvunget de danske uddannelsesinstitutioner til i strid med den danske lovgivning at opkræve gebyr af studerende for at uddanne sig. Et gebyr, der nu skal betales tilbage til både de danske og udenlandske studerende på uddannelserne. 
Kommissionens forslag til, hvordan Erasmus Mundus-uddannelser skal fungere i de kommende fire år, ser imidlertid ud til at være endnu mere vidtgående, når det gælder brugerbetaling. Forslaget gør det nemlig til et krav for de deltagende lande, at de etablerer en fælles uddannelsesafgift, uanset hvor de studerende læser henne i Europa. Hidtil har man, når det gælder samarbejde mellem lande med gratis uddannelse, kunnet etablere uddannelser uden betaling. Den nye bestemmelse gør, at Danmark enten er tvunget til ikke at deltage i de prestigefulde eliteuddannelser eller lade statskassen betale for alle studerende - danske som udenlandske. 
De samlede europæiske studenterorganisationer (ESU) vil have ændret forslaget, så Erasmus Mundus-programmerne respekterer medlemslandenes ret til at beslutte, hvordan uddannelsen skal finansieres.
Pres for brugerbetaling
Umiddelbart bakker de danske EU-parlamentarikere op om, at medlemslandene skal have ret til at bevare gratis uddannelse, forklarer Søren Søndergaard, parlamentsmedlem fra Folkebevægelsen mod EU, der står bag ændringsforslaget.
"Den ideologiske overvejelse bag Kommissionens forslag er, at alle studerende personligt skal betale for Erasmus Mundus-uddannelserne, så det er selve princippet om, hvorvidt der skal være brugerbetaling eller ej, der vil blive det store slagsmål i parlamentssalen," siger Søren Søndergaard.
Forslaget ventes at skulle op i parlamentet i juni eller juli. Repræsentanterne for de samlede europæiske studenterorganisationer i ESU har enstemmigt vedtaget at bakke op om ændringsforslaget, forklarer den danske repræsentant fra Danske Studerendes Fællesråd, Stinna Gammelgaard:
"Vi vil gerne sende et klart signal fra de 10 millioner europæiske studerende om, at vi vil have national suverænitet, når det gælder spørgsmålet om gratis uddannelse. Vi ser forslaget som et pres fra Kommissionens side for at få legaliseret brugerbetaling via parlamentet," siger Stina Gammelgaard.
Hun påpeger, at Danmarks faste repræsentation har stemt for Kommissionens forslag i Ministerrådet, hvor det blev vedtaget i november.

