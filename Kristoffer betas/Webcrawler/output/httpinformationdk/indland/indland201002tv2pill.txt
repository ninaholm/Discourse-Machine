TV2 piller Kaare R. Skou af skærmen
Kaare R. Skou tvunget fra skærmen af TV2-ledelse. Ifølge tv-stationen har han snakket over sig i sagen om lækket i forsvaret


 TV 2s kendte politiske journalist Kaare R. Skou er blevet sendt hjem af TV 2-ledelsen, erfarer Berlingske.dk.
Det sker, efter at tv-stationen mener, at han har snakket over sig i sagen om lækken i forsvaret, der i 2007 førte til, at TV 2 kunne lave et TV-indslag om, at danske jægersoldater skulle udsendes til Irak.
En historie, der ifølge forsvaret selv bragte de danske jægersoldaters liv i fare, og som kan koste kilden til historien op til 12 års fængsel.
Men også TV2-journalister risikerer fængselsstraf for at bringe en historie, som bringer danske soldaters liv i fare. Og Kaare R. Skous åbenmundethed har tilsyneladende været for meget af det gode for TV 2-cheferne, skriver Berlingske.dk.
- Kaare R. Schou har en særlig rolle i sagen. Af hensyn til Nyhederne, vores troværdighed og Kaare selv, er det derfor aftalt, at Kaare i den kommende tid afvikler opsparet afspadsering, skriver TV 2-ledelsen i et nyhedsbrev til stationens medarbejdere.

