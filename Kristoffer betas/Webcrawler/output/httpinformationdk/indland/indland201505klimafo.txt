Klimaforskning mangler fokus på politisk handling
Bæredygtig omstilling handler ikke kun om tekniske landvindinger, men kræver forskning i, hvordan omstillingen konkret føres ud i livet. Og det er en mangelvare. Universiteterne har nemlig fokus rettet mod international og meget specialiseret forskning, lyder kritikken fra en række klimaforskere
Der mangler forskning i, hvad der konkret skal gøres for at få borgerne til f.eks. at spare på varmen og sortere deres affald.


 Der bliver snakket meget om bæredygtighed, men når det gælder helt konkrete politiske tiltag om, hvad der kan få danskerne til at spare på varmen og sortere deres affald, så mangler der ofte konkret viden om, hvad der virker. Det siger flere klimaforskere til Information. Årsagen er dels universiteternes fokus på international og dybt specialiseret forskning, dels at politikerne primært lader sig påvirke af teknisk, naturvidenskabelig og økonomisk viden på området, der ikke handler meget om, hvordan man reelt kan få ført de forskellige teknologier ud i livet, og hvad der kan få borgerne til at begynde at handle anderledes.
Markedet styrer
Lektor i miljøpolitik og innovation på Roskilde Universitet Jesper Holm vurderer, at teknisk og naturvidenskabelig forskning er højest prioriteret i kampen mod klimaproblemet. Og næsthøjest prioriteret er den økonomiske viden.
»Men økonomer har altså ikke blik for, hvordan man strategisk planlægger en større politisk omstillingsproces, og hvordan man skal styre politisk med lokale ressourcer og virksomheder som afsæt, hvis man skal have civilsamfundet til at deltage i at ændre retning,« siger Jesper Holm.
Frede Hvelplund, der er professor i energiplanlægning og økonomi på Aalborg Universitet, påpeger, at der bliver brugt rigtig mange penge på at finde tekniske løsninger, som meget ofte ikke bliver omsat til noget konkret. Det skyldes, at der mangler en kobling imellem teknisk forskning i omstilling og samfundsforskning, der handler om, hvordan man konkret og lokalt får sat gang i omstillingen i Danmark.
»Der er ingen ordentlig diskussion af de konkrete politiske virkemidler, fordi man forskningsmæssigt udelukkende er fokuseret på publicering i engelsksprogede tidsskrifter. Derfor er forskningsprocessen ikke indrettet til at komme med politiske forslag på det detaljeringsniveau, der er nødvendigt for at hjælpe de politiske processer med en omstilling til et fossilfrit samfund. Der er heller ikke penge i det,« siger Frede Hvelplund og påpeger, at der herhjemme er ganske få midler til samfundsforskning i bæredygtig omstilling set i forhold til de meget store bevillinger til teknologisk forskning.
Det grundlæggende problem er, at langt de fleste politikere og økonomer i råd, ministerier og EU abonnerer på ideen om, at det eneste, der er nødvendigt at gøre politisk, er at inkorporere f.eks. CO2-omkostninger i markedspriserne, mener Frede Hvelplund.
»Forståelsen er, at markedet vil finde de rigtige løsninger, så konkret politik er derfor ikke nødvendig. Lidt karikeret er forståelsen, at hvis man har en målsætning, så bliver den opfyldt,« siger Hvelplund.
Jesper Holm er enig i, at den økonomiske viden er dominerende i f.eks. klimakommissionens arbejde, som ofte er renset for lokal viden fra de forskellige kommuner og regioner i Europa, som er dem, der sidder med de praktiske erfaringer fra pionerarbejde i klimaomstilling.
»Politikerne rykker efter økonomer, men markedet rykker ikke ved det her af sig selv. Lokalsamfund og kommuner har en afgørende rolle i forhold til, hvordan man intelligent kan orkestrere omstilling til den fossilfri økonomi, men den type af vidensoverførsel og forskning mangler bevågenhed – fordi vi stadig står i en situation, hvor vi mangler at få overbevist finansministeriet og regeringen om, at vi ikke bør afvente, at markedet trækker i den rigtige retning. Vi er nødt til at sætte en politisk dagsorden og afprøve forskellige planveje herudfra,« siger Jesper Holm.
Traditionerne i forskningsverdenen er også med til at sætte en stopper for, at der satses mere på den tværfaglige forskning, som er en nødvendighed, når det gælder bæredygtig omstilling.
»De offentlige danske forskningsråd er ikke gearet til at tænke i tværfaglig forskning. De har det med at reproducere den forskning, som hidtil har været populært internationalt, men når det gælder omstilling, så bliver vores projekter tit for lokale og tværfaglige til, at det har nogen interesse,« siger Jesper Holm.
Thomas Budde Christensen, der forsker i vedvarende energisystemer på RUC, understreger, at vinden blæser i den anden retning, når man kigger på EU’s forskningsmidler.
»Det europæiske Horizon-program kræver, at forskerne kan dokumentere et perspektiv for anvendelse, og forskerne skal have aktørerne med ind i, hvad det rent faktisk er, der skal forskes i. Det ligger tæt på tænkningen i Det Strategiske Forskningsråd og Innovationsfonden i Danmark, men udviklingen går for langsomt, i stedet bliver der kastet rigtig mange penge efter ting, som aldrig når at løse de problemer, de skal,« mener Thomas Budde Christensen.
Også Christian Erik Kampmann, der er lektor i bæredygtig energiudvikling på Copenhagen Business School, mener, at den samfundsvidenskabelige viden omkring bæredygtighed bliver brugt meget overfladisk.
»Der er en manglende forståelse for, hvad vi som vidensinstitutioner kan bidrage med. Når vi bliver spurgt, er det ofte noget om markedet. Klimadebatten er ofte domineret af en traditionel forståelse af økonomi, hvor man ser det som en afvejning af hensynet til miljøet med de uundgåelige økonomiske omkostninger forbundet med en grønnere produktion. Men sådan er det langtfra altid: Den grønne omstilling kan føre til nye forretningsmuligheder og et mere effektivt erhvervsliv, som fremmer jobskabelsen,« siger Christian Erik Kampmann.
Politiske mangler
Klimaminister Rasmus Helveg Petersen (R) er enig i, at han politisk er underlagt især den økonomiske og tekniske viden på klimaområdet.
»Det er svært at få omsat ny viden til politik, og jeg er sikker på, at der er plads til at få forbedret de systemer, hvorfra vi får viden. Kernen i den globale opvarmning er jo netop, at det er så svært at finde politiske løsninger på problemet, som kan føres ud i livet, men jeg opfatter det ikke som mangel på viden, men at vi simpelthen ikke er gode nok til at føre den viden, vi som politikere har, ud i livet,« siger Rasmus Helveg Petersen, der erkender, at den økonomiske dagsorden er dominerende.
»Men der er også ting, der kun kan lade sig gøre at forstå, hvis man lytter til de mennesker i et landsbysamfund, som står midt i en bæredygtig omstillingsproces. Hvis man kun har Djøf-brillen på, ændrer tingene sig ikke,« siger Rasmus Helveg Petersen, der ikke mener, at forskningsverdenen generelt har et problem med at fokusere for lidt på den konkrete og lokale viden.
»Men det er klart, at ændringerne også skal finde sted blandt forskerne, for omstillingen er en opgave for alle niveauer af samfundet,« siger Rasmus Helveg Petersen.
Det har ikke været muligt at få et svar fra forskningsministeren.

