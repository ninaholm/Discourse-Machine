Økonomer: Øget produktivitet er vigtigere end øget arbejdsudbud
De seneste års økonomiske reformer har handlet om at få flere danskere ud på arbejdsmarkedet. Nu bør det handle om at gøre danskerne mere effektive, siger økonomer. Men det bliver sværere at øge produktiviteten, end det har været at øge arbejdsudbuddet, vurderer de


 
	Danmark har haft en udfordring med at skabe balance på de offentlige finanser. Og derfor er det fornuftigt, at det altoverskyggende fokus i de økonomiske reformer har været at øge arbejdsudbuddet. Men nu handler det om at gøre hænderne på arbejdsmarkedet mere effektive, vurderer økonomer.

	»Med det fokus, der har været på øget arbejdsudbud, så er det nok passende at kigge lidt mere på produktiviteten nu,« siger Bo Sandemann Rasmussen, økonomiprofessor ved Aarhus Universitet.

	Også økonomisk vismand Michael Svarer mener, at der er behov for et fokusskift.

	»Man har gjort rigtig meget i retning af at øge arbejdsudbuddet. Den anden store udfordring, dansk økonomi står over for er, at produktiviteten er faldende. Hvis man kan udnytte ressourcerne smartere, så vil det være en fin vej at gå,« siger økonomiprofessor ved Aarhus Universitet, Michael Svarer.

	Siden 2009 er arbejdsudbuddet gennem en lang række reformer øget med godt 125.000 personer.

	De mange initiativer for at øge arbejdsudbuddet gennem de seneste år får Nationalbanken til, isin seneste kvartalsrapport, at konkludere: »Det er nok begrænset, hvor meget videre man kan komme ad den vej.«

	De peger på, at kommende reformer skal have fokus på at øge væksten i produktiviteten, som er den næste store udfordring, det danske samfund står overfor, hvis »den danske velstand skal vokse på linje med de lande, vi normalt sammenligner os med«, og der samtidig skal være »råd til de ønskede forbedringer i den offentlige service.«

	»Det er nok rigtigt, at vi har opbrugt de muligheder, der virkelig kan give noget. Tilbage er så at kigge på, om man kan gøre det mere effektivt, kan man blive mere produktive på en række områder,« siger professor ved Institut for Samfund og Globalisering på Roskilde Universitet, Bent Greve.

	Er arbejdsudbuddet udtømt?

	Startende med skattereformen fra 2009, der øger arbejdsudbuddet med 18.300 personer, har både VK-regeringen og SRSF-regeringen gennemført en lang stribe af reformer, der sammenlagt øger arbejdsudbuddet med godt 125.000 personer.Efterlønsreformen giver det største enkeltbidrag med 65.000 personer i øget arbejdsudbud, mens de seneste reformer af SU og kontanthjælp bidrager med henholdsvis 6.000 og 4.500 personer. Hertil kommer blandt andet effekten af skattereformen fra 2012 og reformen af førtidspensions- og fleksjobområdet.

	»Man kan ikke udelukke, at man også kunne kigge lidt mere på arbejdsudbuddet. Men skulle man vælge en af de to, så har vi større problemer på produktiviteten, end vi har på arbejdsudbudssiden,« siger Bo Sandemann Rasmussen.

	I den liberale tænketank CEPOS mener cheføkonom Mads Lundby Hansen dog, at det faktum, at 2,1 mio. danskere er på overførselsindkomster vidner om, at arbejdsudbuddet fortsat kan øges.

	»Der er rigtig mange muligheder for at gennemføre reformer af bl.a. dagpenge, kontanthjælp, efterløn, folkepension, der kan øge arbejdsudbuddet rigtig meget. Det er slet ikke udtømt. Der ligger et stort potentiale, man bør udnytte,« siger Mads Lundby Hansen. Men også han peger på, at det er fornuftigt at fokusere på at øge produktiviteten.

	Hos cheføkonom i Danske Bank, Steen Bocian er opfattelsen, at vi har fokuseret lidt for meget på at øge arbejdsudbuddet, og det har fået lov til at skygge for en debat om at øge produktiviteten.

	Steen Bocian siger, at det store fokus på at øge arbejdsudbuddet blandt andet kan forklares med, at det for økonomer er nemmere at komme med svar på, hvordan arbejdsudbuddet øges, end det at pege på, hvordan produktivitetsvæksten sættes i vejret.

	»Der er ikke et geværgreb, efterlønnen eller andre store ting, man kan røre ved. Det er en masse små ting, man skal ind og pille i,« siger Steen Bocian om mulighederne for at gennemføre reformer, der øger produktiviteten.

	Den vurdering deles af Bent Greve. Han mener ikke, at der er mange »lavthængende frugter«, der kan høstes.

	»De mulige produktivitetsgevinster er noget, der ligger på den lange bane. Man skal måske bruge de kommende fem-otte år på at afprøve løsninger,« siger Bent Greve

	Også Bo Sandemann Rasmussen understreger, at produktivitetsændringer er noget, der tager tid.

	»Produktivitetsvækst er virkelig det lange sigt. Vi kan godt snakke 2020, men med produktivitet taler vi det virkelig lange sigt. Så er det et spørgsmål om, at når vi når frem til 2050, hvordan ser vores velstand så ud sammenlignet med andre lande,« siger Bo Sandemann Rasmussen.

