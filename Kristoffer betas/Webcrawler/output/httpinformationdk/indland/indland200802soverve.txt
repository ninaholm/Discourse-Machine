S: Overvej aldersgrænse for danske soldater
Forsvaret bør overveje en aldersgrænse for udsendte soldater, mener Socialdemokraterne. Forslaget afvises af både radikale, DF og regeringspartierne


 Flere grove brud på sikkerhedsreglerne var årsagen til, at en dansk soldat søndag mistede livet i den danske lejr i Afghanistan, da han blev ramt af et vådeskud fra en kammerat. Ifølge Ekstra Bladet overvejer flere af de udsendte soldater i Afghanistan at forlade missionen i frustration over en overrepræsentation af unge og uerfarne soldater. Og til trods for, at det tilsyneladende var en rutineret soldat, der var skyld i sin kammerats død, mener Socialdemokraterne, at man bør drøfte en aldersgrænse for de udsendte soldater.
"Hvis de erfarne soldater i Afghanistan siger, at der er ting, der kan laves om, eller foreslår en aldersgrænse på 21 eller 22 år, så skal vi overveje det," siger forsvarsordfører John Dyrby Paulsen.
Han peger på, at også Politiskolen har en aldersgrænse på 21 år, hvilket betyder, at nyuddannede betjente er mindst 24 år, når de tiltræder.
"Hvis meldingerne er, at nogle soldater er for unge, skal vi overveje det," siger John Dyrby Paulsen.
Men behovet for at drøfte en højere aldersgrænse afvises fra både regeringspartierne, DF og de radikale.
"Jeg har svært ved at se, hvad det skulle løse. En sådan tragedie kan man desværre risikere uafhængig af alder og en grunduddannelse, som øvrigt roses af andre lande," siger forsvarsordfører for de radikale Morten Helveg Petersen.
29,8 år i gennemsnit
Også Dansk Folkepartis forsvarsordfører er umiddelbart tilfreds med både alder og uddannelse hos de udsendte danske soldater.
"Og flere andre lande har en lavere gennemsnitsalder end Danmark," siger Ib Poulsen (DF).
De danske soldater er mindst 19 år, før de sendes ud, og tal fra Forsvarets Personeltjeneste viser, at gennemsnitsalderen for de udsendte i februar 2007 var 29,8 år.
Venstres forsvarsordfører, Karsten Nonbo, afviser umiddelbart også, at alderen er et problem. 
"Man skal hellere se på individet, dets psyke og modenhed, som befalingsmændene også gør," siger han.
Karsten Nonbo vil afvente undersøgelsen fra Forsvarets Auditørkorps, før han tager stilling til, om ulykken giver anledning til øvrige tiltag.
Men ifølge Holger K. Nielsen, SF's forsvarsordfører, er der behov for at skærpe opmærksomheden omkring soldaternes modenhed. Han mener dog ikke, at alderen nødvendigvis er det centrale, men Forsvaret skal være bedre til at efterprøve soldaternes parathed:
"Det er nødvendigt med en bedre screening, så man får vurderet de pågældende soldaters psykiske og menneskelige egenskaber," siger Holger K. Nielsen.
Også de konservative betoner, at soldaterne skal rustes bedst muligt.
"Men i hvilken alder man kan blive det, vil det være uheldigt at lægge sig fast på fra politisk hold. Det må bero på en faglig vurdering," siger forsvarsordfører Tom Behnke.


