I Kenya lejer vi et parlament
Jeppesen er begyndt at samle tilfældige klimatopmødegæster op i lufthavnen og køre dem ind til byen
Stephen Cheboi har aldrig været uden for Kenya før, men er meget glad for København, selv om det er utrolig koldt.


 Efter at have kørt Michael Braungart , stifteren af  Cradle to Cradle i lufthavnen, stillede jeg mig med et COP15- skilt fra Danmarks Naturfredningsforening ved ankomstporten. Fire minutter efter var der bid.
»Hello. I'm Stephen Cheboi fra Kalelon Welfare Association Group Kenya.«
»And I'm here to take you to town,« svarer jeg.
Vi kører langs Amager Strandvej. Stephen er ved at tabe øjnene, da han ser en gammel bilforretning og lidt efter en, der sælger både. Og da han ser Shurgaards lagerhotel overfor Kløvermarken, er vi nødt til at sætte farten ned, så betaget er han af vores velstand. Og bagved ligger en faldefærdig rød blok.
- Er det hjem til mennesker?
» Jeps. «
»Wauw ...«
- Hvor længe skal du være her?
»Til den nittende.«
- Så har du god tid til at finde en kone?
»Ho ho ho ho ...,« ler han.
Han holder inde med at grine og kigger alvorligt på mig.
- Hvordan er vejret her i Danmark?
»Lige nu er der fire grader.«
- Fire grader!!!?
»Ja. Det er meget godt i december.«
Han viser mig vantro fire fingre.
- Fire grader! Som i fire? Hvad med om sommeren?
»Så kan den godt komme op på 20-25. Men det er en våd tyver. Vi har ret meget regn.«
Han ryster på hovedet. Jeg slår et smut om Børsen og Christiansborg for at kvikke ham lidt op.
- Har I virkelig jeres egne bygninger til den slags!?! Det har vi ikke i Kenya.
- Hvad gør I så?
- Vi lejer da bare et sted, når vi skal mødes. Eller når noget skal sælges. Hvor mange medlemmer er der i jeres parlament?
» 179.«
»Der er 210 i vores.«
- Er det ikke ret upraktisk at have et lige antal?
»Jo, meget.«
Han er vild med vores biler. Se den der, se der!
»Men der er noget galt med jeres nummerplader.«
- Hvad mener du?
»Se den der begynder med X, og den der med T og der er en med U!«
- Ja ... Øh ... Hvad mener du?
»I Kenya begynder de alle sammen med K. Det er meget lettere.«
I Øksnehallen møder vi to sorte mænd. Stephen falder dem om halsen, og de krammer alle tre intenst.
» Hvor er det vildt, at du lige er ankommet og allerede møder nogen, du kender,« udbryder jeg.
»Ja! Og jeg tror faktisk, at den ene var fra Kenya!«


