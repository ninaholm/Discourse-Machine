Stadig fuld damp på stamcelleforskning
Dyreforsøg lover godt for anvendelse af nye stamceller til at kurere sygdom. Men metoderne er endnu for risikable  for mennesker, mener dansk forsker


 Det kom som noget af et chok for dr. med. Thomas G. Jensen på Århus Universitet, da det i 2005 kom frem, at den fremtrædende sydkoreanske forsker Hwang Woo-suk havde svindlet med sin forskning:
»Man troede, at hans metode var et gennembrud i den praktiske anvendelse af stamceller. Han fik drejet meget af forskningen i en forkert retning,« siger Thomas G. Jensen, der selv forsker i blandt andet genetisk behandling.
Hwang Woo-suk påstod, at han kunne fremstille stamceller fra ubefrugtede æg tilført en ny cellekerne, så man i princippet havde uendeligt materiale til forskning og praktisk anvendelse.
Heldigvis, kan man sige, var det svært for andre forskere at opnå de samme resultater, som sydkoreaneren hævdede, han havde opnået ved sin metode. Derfor gik forskningen snart i andre retninger, hvor der nu tales om et gennembrud i andre metoder til at fremstille 'patient-specifikke stamceller'.
Patientens egne celler
Det nye er forsøget på at udvikle stamcellerne til terapeutisk brug fra patienten selv og uden at skulle bruge et levende æg.
I princippet kan en hvilken som helst celle fra et menneske udtages og bringes tilbage til udgangspunktet, som minder om den embryonale stamcelle, der ellers kun findes i et fosters første levedage.
Visionen er, at man kan fremstille raske celler, der kan erstatte sygt væv hos patienter.
»Man kan udvikle nye stamceller med stort potentiale til at reparere sygdomme. De er allerede anvendt i dyreforsøg og ser meget lovende ud,« siger Thomas G. Jensen.
Problemet er, at der stadig er risiko for at patienten udvikler kræft efter behandlingen.
»Det er umuligt at sige, hvornår behandlingen er så risikofri, at man kan anvende den på mennesker. Måske vil man være villig til at bruge den på alvorligt syge patienter,« siger Thomas G. Jensen.
»Stamcellebehandling er et stort område. Visse typer af stamceller bruges allerede i dag til behandling af sygdomme som leukæmi, hvor man transplanterer knoglemarv fra en rask person,« siger han.
Ifølge Thomas G. Jensen er det særligt inden for regenerativ behandling, at brug af stamcellebehandling kan blive aktuel, for eksempel til behandling af Alzheimers, sukkersyge og knogledefekter.


