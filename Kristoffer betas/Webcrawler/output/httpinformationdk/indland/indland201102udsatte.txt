Udsatte piger ender på overførselsindkomst
De udsatte piger sakker bagud i forhold til drengene, både når det handler om at få en ungdomsuddannelse og om at få et arbejde. Det viser en ny rapport fra Danmarks Evalueringsinstitut. Uddannelsestilbuddene er alt for fokuserede på drengene, lyder forklaringen
16-årige Natalie og 15-årige Cecilie bliver til sommer færdige med 9. klasse på Gladsaxe Ungdomsskoles heltidsundervisning. De håber begge på at komme ind på Politiskolen.


 Til sommer er Natalie på 16 år og Cecilie på 15 år færdige med 9. klasse på Gladsaxe Ungdomsskoles heltidsundervisning. De skal til at tage stilling til, hvad fremtiden skal byde på.
Egentlig kunne de begge to godt tænke sig at blive politibetjente. Men for at søge ind på Politiskolen, skal man have en gymnasial uddannelse, og det kan have lange udsigter, når man er pige på ungdomsskolernes heltidsundervisning.
Her har mange af eleverne svære indlæringsvanskeligheder, og det er kun de færreste af pigerne, som kan klare sig igennem en ungdomsuddannelse. I stedet ender knap halvdelen af pigerne på overførselsindkomst.
Det viser en ny rapport om ungdomsskolernes heltidsundervisning, som er udarbejdet af Danmarks Evalueringsinstitut (EVA).
To år efter at en årgang på ungdomsskolernes heltidsuddannelse er afsluttet, er 45 procent af pigerne på overførselsindkomst, hvor tallet for drengene er 35 procent. Også når det gælder om at få sig en ungdomsuddannelse er pigerne bagud. To år efter endt uddannelse er 34 procent af drengene i gang med en ungdomsuddannelse, mens det kun er 26 procent for pigernes vedkommende.
Hvor det i folkeskolen er drengene der får lavere karakterer end pigerne og oftere ender uden ungdomsuddannelse, forholder det sig således stik modsat blandt de socialt udsatte unge. Her er det pigerne, der sakker bagud.
Skal reparere knallerter
Ungdomsskolernes heltidsuddannelser er møntet på unge, som anses for at være marginaliseringstruede. Typisk er det personlige, sociale eller faglige problemer, som gør det svært for dem at klare sig i uddannelsessystemet. Hverken Cecilie eller Natalie havde det godt i deres tidligere folkeskoler, hvor lærerne ikke var rustede til at tage sig af dem:
»Jeg er sådan en, der godt kan lide at være lidt flabet, og lærerne gad mig slet ikke, så ofte blev jeg bare smidt hjem. Da jeg så skulle i 9.klasse, sagde lærerne, at de ikke havde overskud til mig, og det kunne jeg bare ikke klare. Så fik jeg tilbuddet om at komme herover, og det har været meget bedre for mig,« fortæller Cecilie.
Det overvejende flertal af ungdomsskolernes elever er drenge, men der er flere og flere piger i Natalie og Cecilies situation. I løbet af de seneste 10 år er andelen af piger på heltidsuddannelserne steget fra 26 procent til 36 procent. Alligevel er uddannelserne primært indrettet til drenge, mens pigerne bliver overset:
»Når man kigger på helhedsundervisningen, kan man se, at der har været en selvforståelse og en tilgang, som mest er rettet mod drenge. Derfor er der en tendens til, at aktiviteterne mest rammer drengenes interesser. Pigerne gider ikke reparere knallerter og biler, men det er mere den slags tilbud, der er i højsædet på mange ungdomsskolers heltidsuddannelse,« fortæller evalueringskonsulent fra EVA Vicki Facius, der i samarbejde med kollegaen Kristine Zacho Pedersen har stået bag rapporten.
Den problematik er man opmærksom på på Gladsaxe Ungdomsskole, og skole- leder Thomas Mikkelsen erkender, at det er en stor udfordring at skabe gode rammer for pigerne:
»Vi vil gerne lave skoler for de unge, som har haft det svært i folkeskolen, og det har vist sig mest at være drenge. Derfor kommer vores skole også til at være mere en drengeskole end en pigeskole. Men vi arbejder på at lave 'pigetid', hvor vi sorterer drengene væk, så pigerne kan få mere plads,« siger Thomas Mikkelsen.
Piger og drenge skilles
Hvis det ikke lykkes for Natalie og Cecilie at blive politibetjente, har de 'plan b' klar. De vil søge ind på Frisørskolen. Men ellers er det mest drengene, som har planer for fremtiden, og der er ikke mange af deres veninder, som ved, hvad de vil:
»Vores studievejleder spørger os hele tiden, hvad vi vil, så vi ikke bare går ud af skolen uden nogen planer. Og de fleste af drengene vil bare på teknisk skole. De vil gerne være mekanikere eller VVS'ere. Men der er mange af pigerne, som ikke ved hvad de vil,« siger Natalie.
Ifølge Vicki Facius kan en af løsningerne være at skille piger og drenge ad i ungdomsskolernes undervisning, så man kan arbejde fokuseret med pigernes særlige behov. Den model bliver i øjeblikket kun anvendt på ganske få af landets ungdomsskoler, og den kunne man med fordel udbrede:
»Der er noget, der tyder på, at pigerne har nogle ganske særlige behov, som man har svært ved at håndtere i blandede klasser, hvor drengene let kan fylde meget,« fortæller Vicki Facius.
En af de ungdomsskoler, som i nogle år har arbejdet med særlige forløb for pigerne, er Silkeborg Ungdomsskole.
'Pigeprojektet', som det særlige forløb kaldes, er stadigvæk nyt, men de første erfaringer er positive. Her så man et stort behov for at skille pigerne fra drengene. De 'stille piger' druknede let i klasser med mange højtråbende drenge, forklarer Pigeprojektets afdelingsleder Jesper Bennetsen:
»Generelt har pigerne en tendens til at reagere meget indadvendt og selvudslettende, mens drengene er meget mere udadvendte. Desuden har drengene et stort behov for at være fysisk aktive og bruge deres krop, men pigerne har meget lettere ved at sidde på skolebænken og modtage en mere traditionel undervisning. Derfor har der været et særligt behov for at arbejde med pigerne på en anden måde,« siger Jesper Bennetsen.
Dog skal man passe på ikke at afskære pigerne fra den sociale kontakt med andre unge:
»Piger har en tendens til at lukke sig i små flokke af veninder. Men så længe pigerne ikke bliver for isolerede, kan jeg bakke fuldt op om, at man arbejder mere adskilt med piger og drenge, for de har bestemt nogle meget forskellige behov.«


