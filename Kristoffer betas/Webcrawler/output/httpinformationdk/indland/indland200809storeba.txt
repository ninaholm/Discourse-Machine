Store banker verden over er på randen af knockout
Amerikansk økonomi lider efter landets største bankkrak nogensinde, kunderne flygter fra hollandsk-belgisk storbank på randen af krak, og den adm. direk-tør for Danske Bank kalder bankens uventede tab for en hundredårs-begivenhed


 Eksperterne er enige om, at uge 39 2008 blev den mest blodrøde uge på det finansielle marked siden 1929, hvor den amerikanske børs krakkede. Professor i nationaløkonomi fra Aarhus Handelshøjskole, Niels Westergård-Nielsen, mener, at der nu reelt er tale om en langsom nedsmeltning af den internationale økonomi. 
"Det er nået dertil, hvor mistilliden bankerne imellem er så stor, at ingen vil låne de andre penge til andre. For virksomheder betyder det, at de ikke kan låne og få finansieret nye projekter. Det påvirker jobskabelsen i samfundet, og derfor også vores økonomiske velfærd og velstand i negativ retning. Det ser man allerede tydeligt i USA, og det kan også snart blive virkeligheden i Danmark," vurderer han. 
For stor til at lade falde
Bankernes problemer blev tydelige for enhver fredag morgen, da det kom frem, at en af USA's største banker, Washington Mutual, var blevet tvunget ud i et salg. Bankens aktiekurs var på nogle måneder faldet med 88 procent, og blandt bankens kunder var der i de seneste dage opstået panikagtige tilstande af frygt for et krak. Foran bankens filialer stod kunder i kø i timevis for at trække deres penge ud. 
"En konkurs kan jo få giver min privatøkonomi store problemer," som en af kunderne, Richard Dunne, sagde til avisen Los Angelas Times lige inden han hævede hele sin opsparing. 
På 10 dage trak private kunder og virksomheder 17 milliarder dollars ud af Washington Mutual, og myndighederne begyndte at frygte, at panikken skulle sprede sig, så kunder i andre banker på samme måde ville trække deres penge ud og forstærke en i forvejen ustabil økonomisk situation.
"Den spiral som Washington Mutual havde sat i gang kunne have været en væsentlig trussel mod hele systemet," sagde formand for Federal Deposit Insurance Corporation (den statsdrevne amerikanske garantifond for indskydere i USA, red.), Sheila Bair til avisen Washington Post.
Derfor valgte Finanstilsynet fredag at stoppe Washington Mutuals drift og sælge dens velfungerende dele, bestående af en sund udlånsportefølje til banken JP Morgan for 1,9 milliarder dollars. Den amerikansk stat overtager selv bankens 'dårlige lån', de såkaldte sub-primelån. Det indgreb kommer til at koste de amerikanske skatteydere mellem 20 og 100 milliarder dollars.
Washington Mutual blev dermed det det seneste finansielle selskab i rækken af finansselskaber, efter bl.a. Bear Sterns, AIG, Freddie Mac og Fannie Mae, der som Los Angelas Times skriver var for "stor til at lade falde", og som staten derfor måtte holde hånden under for at undgå et kollaps i hele det økonomiske system.
Uro i Europa 
De europæiske banker lider også. Den store hollandsk-belgiske bank- og forsikringskoncern Fortis' aktier er på mindre end et år blevet halveret. Da der så også i den senere tid har floreret rygter om, at Fortis har gæld for omkring 200 mia. kr., som koncernen ikke er i stand til at betale, begyndte bekymrede kunder ugen igennem at trække deres penge ud af bl.a. banken ABM Ambro, som Fortis ejer.
I Danmark måtte Danske Bank, fredag melde ud, at banken forventer at tabe 100 millioner dollars på den amerikanske investeringsbank Leham Brothers krak i sidste uge.
"Det er en ekstrem situation, vi befinder os i med Lehmans krak. Jeg er meget overrasket over udviklingen den seneste måned. Jeg har aldrig oplevet noget lignende. Vi er vidner til en hundredårsbegivenhed," kommenterede adm. direktør i Danske Bank Peter Straarup til nyhedsbureauet Direkt. 
Niels Westergård-Nielsen mener nu, at kun en politisk aktion - i USA såvel som i Europa - kan bremse yderligere økonomisk nedsmeltning. 
"Politikerne bliver nød til at holde hånden under markedet og genskabe tilliden. Ellers stopper det ikke." 


