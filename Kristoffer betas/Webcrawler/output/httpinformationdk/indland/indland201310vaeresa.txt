’Det ville være så dejligt, hvis der var et standardsvar’
Handels- og Europaminister Nick Hækkerup (S) tror ikke, at Danmark står over for et grundlæggende opgør med sit velfærdssystem. Men han erkender, at modellen er udfordret
Nick Hækkerup (S). Foto: Tine Sletting

Kan den danske velfærdsmodel overleve presset fra de mange europæere, der er begyndt at tage den fri bevægelighed alvorligt? Og skal den danske velfærdsmodel justeres, så den i højere grad passer til de grænseoverskridende aktiviteter i EU?Handels- og Europaminister Nick Hækkerup (S) vil helst angribe spørgsmålene fra en positiv vinkel.»Den frie bevægelighed er en kæmpegevinst for Danmark. Økonomisk og menneskeligt. Det gælder selvfølgelig den frie bevægelighed for varer, men også den frie bevægelighed for personer. Den frie bevægelighed for mennesker gavner de danske unge ved at give dem mulighed for at læse i andre lande, men også for dem, der måtte være i den situation, at de har brug for at arbejde i andre lande. Grundlæggende er den frie bevægelighed et gode både økonomisk og menneskeligt. Med når det er sagt, er der jo selvfølgelig også et behov for at finde den ramme, som de forskellige europæiske samfundssystemer kan eksistere sammen indenfor.«– Hvordan finder man den ramme?»Det er der forskellige veje til. En af vejene er at gennemføre en harmonisering af, hvordan man gør det i de forskellige lande. Det kan være problematisk på nogle områder, og det kan være uproblematisk på andre områder. En anden vej kan være at lade medlemslandene have forskelligheder, som ikke for alvor begrænser den frie bevægelighed, og så være indstillet på at leve med det. Der er en række forskellige løsningsforslag,« siger Nick Hækkerup.– Mener du, at der med de problemer, vi oplever lige nu, er brug for harmoniseringer?»Der er jo et problem i, at EU-Domstolen afsiger domme, hvor man troede, at der var fri bevægelighed. Et godt eksempel er vores SU-regler på baggrund af domstolens dom. Der er hele tiden udfordringer for den måde, vi har valgt at indrette velfærdssamfundet på i Danmark,« siger Nick Hækkerup.Intet alternativ til EU– Når danske håndværkere føler sig presset af østeuropæere, og når københavnske familier kan se deres containere tømt hver aften af romaer, hvilke løsninger kan du så byde på?»Det ville være så dejligt, hvis der var et standardsvar, og man kunne knipse problemerne væk. Svaret på, at romaer roder skraldespande igennem, er et helt andet svar, end det, der kan være løsningen på, at østeuropæisk arbejdskraft bliver udsat for social dumping. Der er ikke ét svar på, hvordan vi løser de her problemer. Ikke medmindre vi siger, at vi ikke længere vil være med i klubben. Men vi har jo ikke noget reelt alternativ, fordi vi får så mange økonomiske og menneskelige gevinster ud af EU-medlemskabet.«– Nu er der blevet talt meget om velfærdsturisme på det seneste, men mener du, at løsningen er, at man lukker ned for disse velfærdsgoder til andre end danske borgere?»Nej, jeg tror, at når det kommer til velfærdsydelser, så skal man sætte sig ned og analysere, hvilke krav der bliver stillet fra EU’s side, og hvordan vi kan beholde vores system, samtidig med at vi opretholder de krav, som EU stiller. Der vil jo også være områder, hvor man fremover bliver nødt til at sige nej til EU-forordninger. Nogle gange må vi sige, at det vil Danmark ikke støtte. Danmark skal altså gøre sin indflydelse gældende, før reglerne bliver lavet, og så skal vi ændre de regler i vores velfærdssamfund, som kommer under pres. Det er ikke altid nemt, men det kan godt lade sig gøre,« siger Nick Hækkerup.Pligt til selvforsørgelse– Hvis vi så prøver at tage nogle af de konkrete problemer, så er ikkedanske borgere, som lever på gaden, blevet tydeligere og tydeligere i gadebilledet. Når jeg betaler min skat, forventer jeg, at den går til, at vi sørger for, at ingen bliver tvunget til at tigge. Hvad skal man gøre ved det?»Jeg synes helt grundlæggende, at vi skal holde fast i, at i Danmark har man rettigheder og pligter som borger i samfundet. Man har pligt til at forsørge sig selv. Det har aldrig været meningen, at man skulle kunne komme til Danmark med det formål at blive forsørget af det danske samfund. Jeg forstår, hvis man kommer hertil og vil arbejde og være en del af det danske samfund, men tanken var aldrig, at man skulle komme for at blive forsørget,« siger Nick Hækkerup.– Men faktum er jo, at der er tiggere rundt omkring på gaderne. Hvad skal vi stille op med dem?»Svaret er det samme, de har jo en forpligtigelse til at søge arbejde og til at bidrage aktivt til det danske samfund. Den pligt skal de selvfølgelig leve op til. Nogle gange skal vi selvfølgelig give nogle ydelser, men om den konkrete situation falder inden for det, kan man jo undersøge,« siger Nick Hækkerup.– Tror du, at vi kan blive ved med at rumme konsekvenserne af det europæiske samarbejde, hvis vi ikke gør noget drastisk ved vores velfærdsmodel?»Det er muligt at finde en ramme, hvor vi alle kan fungere. Det bevises jo af, at vi har haft EU-samarbejdet så længe. Jeg tror ikke på, at vi står over for et grundlæggende opgør med velfærdssystemet. Men der er udfordringer, som vi skal forholde os til. For den danske model er udfordret, og på sigt skal vi have fundet en løsning.«
