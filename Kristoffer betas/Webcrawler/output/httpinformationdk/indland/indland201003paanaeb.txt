En på næbet
Dansk Folkeparti er blevet overhalet indenom af dyrenes parti Fokus. Og det med mere end et mulehår
Alle dyr skal have det godt, mener Christian H. Hansen.

Dansk Folkepartis dyrevelfærdsordfører Marlene Harpsøe har stillet forslag til justitsministeren om, at man bør gøre det ulovligt at importere hunde fra udlandet, der har fået kuperet halet eller skåret ørene til. Herhjemme er det ellers stadig lovligt at halekupere de fem jagthunderacer ruhåret hønsehund, korthåret hønsehund, weimaraner, vizsla og breton.Marlene Harpsøe siger, at hun gerne vil se på om, der er en mulighed for at gøre det ulovligt for nogle at få halekuperet sin hund, hvis det ikke er af direkte veterinær årsag.»Hvis man har en af de her racer uden at bruge den til jagt, så er der ingen grund til at fjerne halen,« siger Marlene Harpsøe, der vil gå videre med sagen i Folketinget.Men hvad så, når det handler om andre dyr, der bliver klippet i? I Danmark får omkring 1,4 millioner kyllinger klippet op til en tredjedel af deres overnæb af ifølge Dyrenes Beskyttelse, der gerne ser, at kyllingernes lidelser bliver stoppet. Ligeledes bliver svin ofte halekuperet.Her er Dansk Folkeparti mere ulden i argumentationen. Man bliver jo nødt til at tage hensyn til de danske bønder, siger Marlene Harpsøe, der bedyrer, at hun selv køber skrabeæg. Men det er et fedt. Skrabehøns får også klippet næb.Men nu kan de små dunede påskekyllinger se frem til en fremtid uden fantomsmerter i den manglende næbstump og grisene til en fremtid med krølle på halen. I hvert fald, hvis det står til Danmarks nye parti Fokus med Dansk Folkepartis tidligere dyrevelfærdsordfører Christian H. Hansen ved roret.»Dansk Folkeparti mener, dyrevelfærd kun skal gælde for de kæledyr, vi har derhjemme, men lige så snart dyrevelfærden handler om industridyr og det kan påvirke landmændene, så bakker de ud,« siger han.Han er ligeglad med, om det handler om kæledyr eller landbrugsdyr. Alle dyr skal have det godt.»Hvis man som menneske fik skåret øret af, fordi nogen syntes det var grimt, så ville vi ikke acceptere det. Og sådan bør det også være med dyrene,« siger Christian H. HansenHan mener ikke, at man skal tage hensyn til, hvad storbønderne vil, men i stedet prøve at gøre økologi til Danmarks nye eksporteventyr.»Økologi, miljø og dyrevelfærd skal ses i en sammenhæng,« siger Christian H. Hansen.
