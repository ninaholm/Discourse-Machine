Socialistisk forbudsparti overgår DF
SF vil forbyde og regulere alt fra kildevand til parfume i offentlige institutioner. Der er gået lige lovlig meget forbud i den, mener kritikere - men også folketingsgruppen selv vil nu forsøge at begrænse forbudsforslagene
SF, der holdt landsmøde i Odense, indrømmer, at der for hurtigt bliver trykket på forbudsknappen i partiet.


 SF vil forbyde pædagoger med parfume, 15-årige i solarier og kildevand på kommunale arbejdspladser i København.
Selvom Dansk Folkeparti oftest beskyldes for at være folketingets mest forbudsivrige parti, tyder en optælling, Information har foretaget, på, at SF fører forbudskapløbet.
En gennemgang af pressemeddelelser udsendt af SF siden januar 2009 afslører, at SF har foreslået at forbyde eller stramme gevaldigt op på noget hver anden uge - omkring 40 gange. Hertil skal lægges andre stramnings-forslag og alt det, de ikke har udsendt pressemeddelelser om.
»Det virker som om, at der kommer stadig flere forslag fra SF om, at det ene og andet skal forbydes,« vurderer også den liberale forbudsskeptiker, Ole Birk Olesen fra netavisen 180 grader.
Ifølge ham er de mange forbuds- og reguleringsforslag et udtryk for »den totalitære styring, venstrefløjen vil hive ned over os for at beskytte os mod os selv. Det er SF i meget høj grad udtryk for.« Mens Dansk Folkeparti er autoritære og vil ensrette, så er SF totalitære og vil detailstyre og beskytte danskerne mod selv de mindste farer, mener Ole Birk Olesen.
Professionelle forbud
Kommentator og tidligere pressesekretær for SF, Peter Goll, mener, at de mange forbuds- og strammerforslag også siger noget om SF's generelle udvikling:
»Det er en klar forandring i forhold det tidligere. Nu udelader man de nuancer, som man før hang sig meget i,« siger han og påpeger, at nuancerne var en udfordring i forhold til at slå bredt folkeligt igennem. Nu rykker SF hurtigt, og hvis Radioavisen ringer om morgenen, er partiet klar til 'at gøre noget':
»SF formår nu det, de tidligere har haft svært ved, nemlig at skabe noget mere konfliktfyldt politik, som genererer meget opmærksomhed.«
Goll sammenligner SF med DF, fordi begge partier er dygtige til at bryde gennem mediemuren.
Men selvom SF er gode til medier, så er udviklingen uheldig, mener Enhedslistens Per Clausen, der også har bemærket, at SF vil forbyde flere ting end tidligere:
»Jeg har flere gange talt med folk om, at både SF og S især på sundhedsområdet har en tendens til at ville forbyde det ene og det andet og det tredje.«
Det er udtryk for en ærgerlig socialisme, mener Per Clausen og stiller det retoriske spørgsmål:
»Er det blevet sådan, at jo flere forbud man foreslår, jo mere socialistisk er man?«
»Der en formynderisk form for socialisme, men man kan også kalde det populisme. Grundlæggende er vi kommet dertil, hvor man er nødt til at overveje, om socialisters svar på alle problemer er, at det skal forbydes,« siger Per Clausen og opfordrer til mere tillid til, at borgere og institutioner selv kan afveje, hvordan de skal indrette sig, hvis de oplyses.
Enhedslisten tager derfor afstand fra, at SF har overvejet at forbyde ansatte på hospitaler og i daginstitutioner at gå med parfume og vil heller ikke lægge stemmer til et solarieforbud for unge.
SF's tidligere retsordfører, Leif Hermann, har været katalysator for meget intern kritik af SF's nye retspolitiske kurs. Flere af forbudene har han også kritiseret, selvom han mener, at mange af de mindre forbud blot er »udtryk for en politikersyge, der betyder, at når man bliver mødt med et eller andet ubehageligt, så siger man, at det skal forbydes.«
Hermann henviser til diskussionen om at forbyde animeret børneporno og synes, det er et godt eksempel på noget, som ikke kan forbydes, fordi det både vil være teknisk svært, men også på kant med informationsfriheden.
»Der var også tale om at forbyde dem, der kigger på bombemanualer på nettet,« siger Hermann og griner:
»Sådan noget forekommer mig noget forhastet.«
Det bedste eksempel på det problematiske ved forbudspolitiken er ifølge Hermann, SF's forslag om at indføre minimumsstraffe for besiddelse af ikke-ladte skydevåben. Det var i forvejen forbudt, men skulle så være endnu mere forbudt. Få måneder efter, at SF fik gennemført deres krav om minimumsstraf, rasede bandeskyderierne igen.
»Det er signalpolitik og slag i luften, som ingen effekt har. Man bilder folk noget ind, og det er jeg imod,« siger Hermann.
»Det, det handler om for SF, er en permanent eftertænksomhed. Det betyder nogle gange, at vi må finde os i ikke at kunne reagere lige så hurtigt, som Karen Hækkerup (Socialdemokraternes retsordfører, red.), men til gengæld kan vi måske gøre det med større troværdighed og effektivitet.«
»Der er en række ting i denne her verden, vi må finde os i og ikke rigtig kan gøre noget ved,« siger han og påpeger, at han selv har katteallergi, men ikke vil forbyde katte i offentlige institutioner.
Færre forbud nu
Dansk Folkepartis retspolitiske ordfører, Peter Skaarup har hæftet sig ved, at SF ikke altid er lige gode til at vurdere, hvornår et forbud er relevant:
»Vi har lagt mærke til, at der er gået meget forbud i det for Socialistisk Folkeparti. Der kan bestemt være situationer, hvor der kan være behov for, at man gør noget. Men de taler om petitesser og tanker, der minder om Forbuds-Sverige. Det er en barnepigementalitet, hvor alt bliver forbudt,« siger han og opfordrer SF til i højere grad at »tænke sig om, før de vil forbyde.«
Men SF er faktisk allerede i gang med at tænke, forklarer retspolitisk ordfører, Karina Lorentzen:
»Vi diskuteret det i folketingsgruppen, fordi vi godt er klar over, at vi har foreslået en del forbud. Fremover vil vi se, at vi ikke kan lave nogle retningslinjer for, hvornår vi skal bruge forbud, og hvornår vi skal foreslå det. Altså se, om vi kan stille nogle kriterier op,« siger hun og påpeger, at alle forbudsforslagne er stillet i en god mening, og at forbud kan være en måde at få folk til at ændre adfærd på, ligesom det er lykkes med folks rygevaner.
Karina Lorentzen vil ikke lave et forbud mod forbud, men bebuder alligevel, at »der nok vil komme færre udspil om forbud fra SF fremover.«

