Bred kritik af SF's miljøpolitik
Fra højre til venstre rettes et skarpt angreb mod SF, som ikke har øremærket midler til natur i sit forslag til finanslov. Ole Sohn afviser kritikken


 Fra Enhedslisten over Venstre rettes nu en skarp kritik af SF's natur- og miljøpolitik. Partiet har nemlig ikke afsat så meget som en krone til naturen på sit forslag til finansloven for 2009, og det vækker forargelse hos både politiske mod- og medspillere:
"SF er tilsyneladende blevet så forhippet på at fremstå som økonomisk ansvarlige, at de har ofret miljøet," siger Enhedslistens Frank Aaen, som finder fraværet af miljøpenge påfaldende, når man sammenligner med SF's udspil de foregående år. 
Samme toner lyder fra den radikale miljøordfører Johs. Poulsen, der har ledt forgæves efter naturpenge i SF's finanslovforslag.
"Man har reelt ikke afsat penge til at få udvidet arealet til natur i Danmark. Det har vi enormt hårdt brug for, og der skal afsættes rigtig mange penge. Hvis vi skal have mere natur og øget biodiversitet og leve op til EU-direktiverne, så er det altså ikke nok at have det i munden - så skal der også kolde kontanter på bordet," siger han.
Også miljøminister Troels Lund Poulsen (V) skyder med skarpt mod SF. Fredag beskyldte han i et læserbrev i Information partiet for vælgerbedrag:
"Det er tankevækkende, at det første, Villy Søvndal ofrer i sit forsøg på at blive regeringsduelig, er alle pengene til miljøet og naturen. SF kalder godt nok sig selv et grønt parti, markedsfører sig selv som grønt parti og kritiserer alle andre for ikke at være grønne nok - men SF afsætter ikke selv penge til miljøet," skrev miljøministeren.
Miljøplan på vej
Men SF's finansordfører Ole Sohn afviser kritikken fra Troels Lund Poulsen som ubegrundet. Han peger på, at finanslovforslaget har fokus på trafikken og brug af kemikalier, og at SF inden for et par uger vil offentliggøre en storstilet miljøplan, hvor hovedfinansieringen ligger i 2010. Ole Sohn mener, at miljøministeren skal gribe i egen barm: 
"De fleste miljøtiltag koster ikke penge, men sparer dem i stedet. Det handler jo om regulering, blandt andet af landbruget, men det kan måske være svært at se for en miljøminister, der opfører sig mere som en minister for landbruget," siger finansordføreren, som også afviser kritikken fra Enhedslisten. 
"Der er ingen modsætning mellem økonomisk ansvarlighed og miljøhensyn - det er jo dybt uansvarligt ikke at tænke miljøet ind, og det gør SF i den grad. Men vi har valgt at fokusere på visse områder, i stedet for hvert år at love folk alt godt fra havet," siger Ole Sohn.
'En falliterklæring'
Den form for "tematisering" af finanslove giver Johs. Poulsen ikke noget for.
"Det er nærmest komisk - sådan kan man ikke lave finanslove. De er jo et sammenhængende bud på, hvad man vil over hele linjen. Når der ikke er noget med på naturen, er det en falliterklæring," siger han.
Ifølge SF's miljøordfører Ida Auken vil man i forbindelse med den kommende store satsning bruge 100 mio. kr. fra den én mia. kr. store reservepulje, som optræder i finansudspillet. 
Men det er ifølge Johs. Poulsen ikke tilstrækkeligt:
"Det er et meget lille beløb, og noget man er kommet i tanke om, efter at man har lagt sit forslag frem," lyder hans kritik.

