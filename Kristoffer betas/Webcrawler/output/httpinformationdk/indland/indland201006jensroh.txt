Jens Rohde: Lene Espersen ødelægger dansk EU-formandskab
Den i forvejen upopulære udenrigsminister Lene Espersen (K) bliver nu kritiseret for en fejlslagen strategi om det næste danske EU-formandskab. DF advarer mod ny borgerkrig mellem regeringspartierne, mens ministeren undrer sig over kritikken


 Venstres EU-parlamentsmedlem Jens Rohde retter nu en skarp kritik mod udenrigsminister Lene Espersen (K), som i sidste uge bedyrede, at en afskaffelse af landbrugsstøtten vil være højt på dagsordenen, når Danmark overtager EU-formandskabet i 2012.
Den strategi er ifølge Jens Rohde helt hen i vejret og direkte skadelig:
»At gøre afskaffelse af EU's landbrugsstøtte til succeskriterium for dansk EU-formandskab i 2012, som udenrigsministeren vil, svarer til at indkalde til topmøde på Mars. En tredjedel tør ikke komme, en tredjedel har ikke råd, og den sidste tredjedel kommer - men kun for at se, hvem disse skingrende tossede danskere er,« skriver Rohde på Facebook og afslutter:
»Formandskabet bliver tabt på gulvet - og der er langt ned fra Mars. Det er uanset holdning den politiske virkelighed.«
Skidt for VK's fremtid
Dermed må udenrigsministeren, som gennem de seneste måneder har måtte indkassere kritik for både sit afbud til det arktiske topmøde og sin efterfølgende undskyldning, lægge ryg til en undsigelse fra en Venstremand.
Dansk Folkepartis Morten Messerschmidt er medlem af EU-Parlamentets landbrugskommission, og han er enig med Jens Rohde i substansen, men:
»Det er ikke særlig optimerende for hverken Jens Rohde eller regeringens fremtid at erklære endnu en borgerkrig mellem V og K,« siger han med henvisning til de mange interne uenigheder mellem de to regeringspartier, der strækker sig fra burkaforbud over efterlønsreformer til børnecheck og brugerbetaling.
Og senest i går et konservativt ønske om at nedlægge sygehusregionerne - som pure blev afvist af Sundhedsminister Bertel Haarder (V), der med egne ord »havde andet at tage sig til« oven på en kommunalreform, som først nu er ved at falde på plads.
De mange interne slagsmål mellem V og K har ført til, at oppositionen i langt de fleste målinger står til at vinde næste valg. Samtidig ytrer det konservative bagland utilfredshed med Lene Espersen, som ikke har formået at indkassere den ventede vælgersucces, og som tidligere på måneden blevet kåret som den mindst populære minister.
Selv om Morten Messerschmidt hellere havde set, at Rohde havde givet sit budskab videre til Espersen 'under fire øjne', er han enig i at det let kan føre til et nederlag for et danske formandskab, hvis landbrugsstøtten sættes op som succeskriterium.
Ny kommissær siger nej
Kritikken fra Jens Rohde undrer Lene Espersen. I et skriftligt svar til Information påpeger udenrigsministeren, at målsætningen om at udvikle EU's landbrugspolitik i en mere markedsorienteret retning har været fast politik for skiftende danske regeringer:
»Og den politik agter jeg bestemt at videreføre,« lyder det fra Lene Espersen, som betoner, at hun i sidste uge understregede, at EU-budgettet skal bidrage til, at EU høster de fulde fordele af globaliseringen.
»Det kræver, at budgettet reformeres, og her ser vi helst den direkte landbrugsstøtte afviklet på sigt, og at EU's fælles landbrugspolitik i den næste finansielle perspektiv-periode 2014-2020 fokuseres på at sikre f.eks. fremme af miljø, økologi og høje fødevaresikkerhedsstandarder,« skriver Lene Espersen.
Den tidligere danske landbrugskommissær Mariann Fischer Boel (V) plæderede da også i årevis for en reduktion af støtten, men måtte nøjes med mindre reformer af sukker-, frugt- og vinsektorerne. I 2008 var landbrugsstøtten på 300 mia. kr. eller cirka 31 procent af EU's budget. Heraf modtog Danmark ca. ni mia. kr. Og de mange støttekroner bliver ifølge Morten Messerschmidt næppe færre lige foreløbig.
»Lysten til at reducere EU's støtte til landbruget eksisterer nærmest ikke uden for Skandinavien,« siger han.
For nylig stillede DF'eren spørgsmål til den nyudnævnte landbrugskommissær, rumæneren Dacian Ciolos om netop støtten.
»Hans ret chokerende svar var en afvisning af, at der under Mariann Fischer Boel overhovedet havde været en formuleret politik, der gik i retning af at reducere støtten. Hans synspunkt er, at hvis EU skal klare sig i en globaliseret verden, er man nødt til at fastholde støtten og måske sågar hæve den,« siger Messerschmidt og tilføjer:
»Hvis man fra dansk side lægger hele sin politiske kapital i at afvikle landbrugsstøtten, går man et meget stort nederlag i møde ved formandskabet.«
Venstres politiske ordfører Peter Christensen påpeger, at en afskaffelse af landbrugsstøtten ikke er regeringens eneste punkt på dagsordenen for formandskabet i 2012:
»Men hensigten er, at få støtten til at fylde mindre,« >siger han og tilføjer
»Hvis man ikke siger, at man gerne vil til Mars, kommer man heller aldrig derop.«


