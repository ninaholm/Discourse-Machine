Løkke forhåndsorienteres om ubehagelige aktindsigter
Inden Statsministeriet giver pressen aktindsigt i bilag om Lars Løkke Rasmussens statsministertid, bliver hans advokat orienteret og får høringsret. Det er blandt andet sket i en sag om Løkkes alkoholforbrug, men det er ikke neutral sagsbehandling, vurderer pressejurist
Lars Løkke Rasmussens advokat bliver orienteret og får høringsret, når der bliver  søgt aktindsigt hos Statsministeriet om Løkkes tid som statsminister. Det er ikke neutral sagsbehandling, vurderer pressejurist.


 18 minutter efter, at en journalist fra Ekstra Bladet den 16. marts kl. 14.26 havde begæret aktindsigt i Statsministeriet i alle bilag om forbruget af »øl, vin, vand og spiritus«, mens Lars Løkke Rasmussen (V) var regeringschef, blev venstrepolitikerens advokat orienteret.
Kl. 14.45 skrev en konsulent fra Juridisk Afdeling i ministeriet således til Lars Løkke Rasmussens advokat Nicolai Mallet: »T. o. aktindsigtsanmodning modtaget d.d. Jeg vender tilbage til dig, når vi har et udkast til en besvarelse af anmodningen.«
Det viser dokumenter fra Statsministeriet, som Information har fået aktindsigt i. Det fremgår også, at Lars Løkke Rasmussens advokat fik lejlighed til at kommentere sagen, inden Ekstra Bladet fik svar på sin aktindsigt.
Men det er ikke en neutral sagsbehandling, siger pressejuristen Oluf Jørgensen, der har set dokumenterne i Informations aktindsigt. »Statsministeriet og andre offentlige myndigheder skal agere neutralt i forholdet mellem på den ene side journalister og på den anden side virksomheder eller personer, der udsættes for aktindsigt. Statsministeriet agerer ikke neutralt, når ministeriet med orienteringen om udkastet til afgørelse giver Lars Løkke og hans rådgivere mulighed for at forhåndsspinne om det journalistiske arbejde,« siger Oluf Jørgensen, der i sin tid var medlem af Offentlighedskommissionen.
Løkke i forkøbet
Dagen inden Ekstra Bladet den 14. april fik svar på aktindsigten, havde advokat Nicolai Mallet kl. 12.12 fået tilsendt et udkast til svar samt de bilag, som ministeriet agtede at udlevere. Nicolai Mallet blev desuden kontaktet telefonisk og bl.a. oplyst om opgørelsesmåden i de bilag, ministeriet ville udlevere, nemlig »åbnede ikke nødvv. brugte flasker«, som konsulenten noterede efter telefonsamtalen. Dagen efter vendte Nicolai Mallet tilbage. Som konsulenten noterede: »Adv. NM oplyst at ej bem. Ønsker kopi af endelig afgørelse.«
Da Ekstra Bladets journalist dagen efter kl. 16.57 fik svar på sin aktindsigt og de ønskede bilag, havde Lars Løkke Rasmussen via sin advokat altså haft adgang til materialet i mere end et døgn. Det benyttede han sig af ved selv at offentliggøre de bilag, som Ekstra Bladet netop havde fået adgang til.
Næste aften, mens han var gæst til dronningens fødselsdagsfest på Christiansborg, blev der således lagt et opslag op på den tidligere statsministers facebookvæg:
»Mine gode venner på Ekstra Bladet har i sandhedens tjeneste nu søgt aktindsigt i, hvor meget alkohol der er drukket i Statsministeriet i min – og kun min – tid som statsminister«, skrev Lars Løkke Rasmussen og kom med sin egen udlægning af alkoholforbruget, heriblandt antallet af rødvinsflasker i bilagene:
»Og så er der vin: Ni gange i 2010 og fire gange i 2011 har jeg sammen med personalet fået vin til aftensmaden i forbindelse med møder, forberedelse af politiske udspil, store debatter i folketingssalen og TV-debatter. Ved de 13 måltider deltog i alt 108 mennesker, som har fået serveret 25 flasker vin (1,4 genstand pr. pers.) (…) Spændende, hvordan det kan se ud på Ekstra Bladets forside.«
Lars Løkke Rasmussens opslag vakte øjeblikkelig opmærksomhed.
En »klassisk Løkke«, der »forsøger at afbøde slaget ved at komme Ekstra Bladet i forkøbet på de sociale medier,« som TV 2’s politiske analytiker samme aften sagde om pressens tidligere minister.
Ekstra Bladet brugte aldrig de udleverede bilag som grundlag for en artikel.
Fast sædvane?
Når Statsministeriet skal forklare, hvorfor advokat Nicolai Mallet har fået denne service i den pågældende sag, henviser ministeriet til, at hvis der begæres aktindsigt i offentlige ansattes personalesager, så skal de ifølge offentlighedsloven først underrettes. Selv om Lars Løkke Rasmussen ikke var offentlig ansat, da han var statsminister, mener ministeriet alligevel, at det »i lighed« hermed vil være »i overensstemmelse med god forvaltningsskik«, hvis Nicolai Mallet »fik mulighed for at afgive sine eventuelle bemærkninger, inden Statsministeriet traf afgørelse vedrørende den pågældende anmodning om aktindsigt«.
Hertil siger Oluf Jørgensen: »Den tidligere og måske kommende statsminister får her en særlig service, der også omfatter mulighed for bemærkninger til udkastet og samtale mellem Statsministeriet og Løkkes advokat, før afgørelsen bliver sendt til journalisten.«
Det fremgår flere steder af dokumenterne i Informations aktindsigt fra Statsministeriet, at det ikke er første gang, at Nicolai Mallet får denne behandling, når der søges aktindsigt i forhold, der potentielt kan være ubehagelige for Lars Løkke Rasmussen.
Således skriver ministeriets konsulent, at hun sender »endnu en aktindsigtssag«, og at bilagsmaterialet denne gang ikke er »så omfattende som i tidligere afgørelser«.

