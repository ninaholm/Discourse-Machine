Dagpengeforhandlinger endt i kaos
Finansministeren overraskede Socialdemokraterne, da han i aftes erklærede, at dagpengeforhandlingerne var brudt sammen. Helle Thorning afviser Lars Løkke Rasmussens anklager om, at Socialdemokraterne vil skære i dagpengeydelsen
Finansminister Lars Løkke Rasmussen aflyste i aften en dagpengereform med Socialdemokraterne, da han ikke mener at Socialdemokraternes forslag om en fleksibel dagpengemodel baseret på frivillighed vil skaffe mere arbejdskraft. Socialdemokraterne var overraskede over Løkkes udmelding.


 Det var en noget overrasket Helle Thorning-Schmidt (S), der i aftes på tv kunne se finansminister Lars Løkke Rasmussen (V) aflyse en dagpengereform med Socialdemokraterne. Kort forinden havde S-formanden forladt finansministeriet med en forståelse af, at parterne ville arbejde videre for at nå et kompromis. Men det mener Løkke ikke lader sig gøre, da S-forslaget om en fleksibel dagpengemodel baseret på frivillighed ikke skaffer flere hænder. 
"De leger endda med en dagpengesats, som er lavere end den, man har i dag, men som alligevel ikke giver hænder på arbejdsmarkedet. Så man kan ikke bruge Socialdemokraterne til noget på dagpengeområdet," sagde finansministeren.
Det scenarie kunne S-ledelsen se på tv fra formandens kontor, og straks indkaldte man pressen til briefing. Her afviste Helle Thorning-Schmidt, at hun havde fremlagt det omtalte forslag, som ifølge et notat fra finansministeriet skulle forringe ydelsen med 10 procent i den sidste del af dagpengeperioden.
"Det kunne vi ikke drømme om," sagde Helle Thorning-Schmidt og kaldet forhandlingsforløbet for "rodet og uprofessionelt håndteret".
"Finansministeren trænger til at køle af," sagde hun.
S-formanden vil "gerne tale videre med regeringen om hele pakken". Hun ønskede ikke at svare på, om finansministeren direkte lyver om den S-model, der vil sende dagpengemodtagerne ned på en lavere ydelse.
"Der er vel ikke nogen, der kunne forestille sig, at vi fremlægger et forslag, der vil forringe dagpengene," lød svaret fra Thorning. 
Jobcentre svigter ledige
Lars Løkke Rasmussen vil nu tænke over, om han fortsat kan bruge S til noget i den arbejdsmarkedsreform, der også omfatter blandt andet aktivering og nedbringelse af sygefravær. 
Med det socialdemokratiske exit fra forhandlinger om dagpenge kan det vise sig op ad bakke for regeringen overhovedet at regulere på netop det område. DF afviser nemlig også at forkorte perioden, men har dog erklæret sig åben for at stramme op på de nuværende regler for at optjene ret til dagpenge. 
For regeringen er det afgørende aspekt af en arbejdsmarkedsreform at skaffe hænder. De færreste tror dog på, at VK kan nå målsætningen om at øge arbejdsstyrken med 20.000.
Tilbage på bordet ligger blandt andet forslag om at ændre i strukturen på jobcentrene for at sikre en hurtigere og bedre aktivering af de ledige, hvoraf alt for mange fortsat får lov at passe sig selv.
I direkte modstrid med velfærdsforliget fra 2006 lever jobcentrene nemlig ikke op til deres pligt til at aktivere alle ledige på fuld tid, når de har gået uden arbejde i to et halvt år. Over 40 procent af de langtidsledige står i dag uden fuldtidsaktivering, viser en opgørelse fra AE-rådet. 
"Det er besynderligt, at man diskuterer at skære i dagpengeperioden uden at have fået det her til at virke først. Netop fuldtidsaktivering blev jo i sin tid indført som et alternativ til at afkorte dagpengeperioden", siger AE-rådets direktør, Lars Andersen.
Skrappere aktivering 
Ikke kun i forhold til de langtidsledige halter jobcentrenes indsats. Tre ud af 10 nyledige bliver ikke aktiveret inden for den ni-måneders- frist, som også blev fastsat i velfærdsforliget. Hvis jobcentrene levede fuldt op til forpligtelserne, ville den samlede effekt af de to initiativer være 7.000 personer, anslår AE-rådet. 
"Det er tudetosset, at vi ikke udnytter de muligheder, vi har allerede nu. Og det er en katastrofe for de ledige, at de ikke får de tilbud, som rent faktisk kan bringe dem tættere på beskæftigelse," siger arbejdsmarkedsordfører Thomas Adelskov (S), som mener, at kommunernes økonomi er skyld i, at indsatsen halter.
Ifølge finansministeren overvejer regeringen nu at stramme kravet om aktivering fra ni til seks måneder.
"Vores ambition om at skaffe flere hænder består. Det vi ikke nå denne gang, må vi nå senere," sagde Lars Løkke Rasmussen i aftes.
Hos de radikale står man på spring for at komme til forhandlingsbordet. Her er man i modsætning til S stærk fortaler for at skære i dagpengeperioden - og for at fremrykke aktiveringen yderligere, siger arbejdsmarkedsordfører Morten Østergaard. Han vil kræve garantier fra regeringen om, at jobcentrene kan leve op til de frister, som bliver vedtaget. Det vides endnu ikke, hvornår forhandlingerne genoptages eller hvem, der skal sidde med.


