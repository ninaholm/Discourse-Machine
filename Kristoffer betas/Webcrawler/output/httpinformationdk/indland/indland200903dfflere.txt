DF: Flere penge til forsvaret
Danmark skal til enhver tid kunne udsende 2.000 soldater med det bedste udstyr, mener Dansk Folkeparti


 Danmark skal have et forsvar, som til enhver tid kan sende 2.000 mand ud i internationale missioner med det bedste udstyr, som de også har trænet med hjemme. Forsvaret skal også have evnen til at forsvare Danmark og NATO med et moderne søværn og flyvevåben i en usikker fremtid, hvor Rusland rører på sig igen. Det kræver nye kampfly, flere værnepligtige og et større hjemmeværn, skriver Berlingske Tidende. 
Sådan lyder kernen i Dansk Folkepartis krav til et nyt forsvarsforlig. Kravene offentliggøres torsdag, når Forsvarskommissionen har præsenteret sin betænkning, men ifølge udenrigsordfører Søren Espersen, der også har deltaget i Forsvarskommissionens arbejde, ønsker partiet at Folketinget skal bevilge de milliarder, som er nødvendige for at lappe hullerne i økonomien og indkøbe nyt materiel til de udsendte enheder og til uddannelse i Danmark. 
"Det er centralt for os, at hvis vi vil udsende 2.000 soldater internationalt, og samtidig forlanger, at de skal have det bedste udstyr, så koster det ekstra. Det ligger jo også i Forsvarskommissionens beretning," siger Søren Espersen. 
Flere værnepligtige
Allerede i år skal Forsvaret have en ekstrabevilling til at udsende Jægerkorpset som samlet enhed til Afghanistan. 
"Hærens Operative Kommando vil gerne, og Forsvarskommandoen for så vidt også, men der ligger åbenbart en psykologisk spærre hos regeringen og Socialdemokraterne. Det er for dårligt, at vi ikke har vores bedste folk afsted. Efterhånden har de jo også langt mindre kamperfaring end for eksempel Livgarden", siger Søren Espersen. 
Forsvarets rekrutteringsbase skal ifølge DF øges ved at udvide antallet af værnepligtige fra de nuværende cirka 7.000, hvoraf typisk en femtedel vælger at blive i Forsvaret.
"Værnepligten har også et utroligt opdragende element i sig, som vi burde bruge blandt andet i forhold til vores unge indvandrere," forklarer Søren Espersen. ritzau


