Den uerklærede krig mod Lene Espersen
Konservativt koryfæs budskab til vælgerne: Lene Espersen er færdig. Kun folketingsgruppen sikrer hende som formand


 Lene Espersens dage som partileder for Det konservative Folkeparti er talte, og måske var det en idé, hvis partiet inden valget finder en anden til at stå i spidsen for det hårdt pressede regeringsparti. Det er essensen af det interview, som dagbladet Politiken bragte i går med den tidligere konservative Frederiksberg-borgmester og næstformand Mads Lebech, hvor han som den hidtil største profil i partiet, peger på de konservatives partiledelse dvs. Lene Espersen som hovedårsagen til partiets aktuelle vælgerkrise.
Lebechs udtalelser bliver hos K set som et utilsløret og direkte angreb på Espersens lederskab. Og den kommer fra en mand, som ellers går for at være særdeles loyal, og som direktør for Industriens Pensionsfond også repræsenterer K's traditionelle støtter i erhvervslivet.
Mads Lebech er noget så sjældent som en konservativ politisk stjerne. Han har i lang tid vundet alle popularitetskonkurrencer som den, vælgerne foretrækker, bør tage over hos K. Lebech har dog hidtil afvist alle spekulationer om at overtage partiledelsen. Det ville også være svært, når han ikke er medlem af Folketinget.
Peger på Barfoed
Lebech må være kommet til den konklusion, at Espersens dage som partileder slutter senest ved det kommende folketingsvalg. Udenrigsministeren har i hans øjne ingen chance for at vende udviklingen. Og derfor var det måske bedst for partiet, hvis hun går nu og overlader pladsen til Barfoed.
Lebech peger i interviewet forsigtigt på Barfoed som 'et glimrende navn, men der er mange gode bud'.
Mon dog. Der er reelt ikke bragt andre i spil, og det ved Lebech naturligvis godt. Og den tidligere næstformand er netop i den gunstige position set fra Barfoed-lejrens synsvinkel, at han med troværdigheden i behold kan bringe Barfoeds navn i spil, uden at det - alt for tydeligt - bærer præg af et oprør mod Espersens lederskab.
Mod slagtebænken
Udenrigsministerens magtposition hos de konservative er eroderet på under et år. 'Feriesagen' i foråret indledte vælgerkrisen, som siden er accelereret. Dertil kommer, at en måling i december viste, at kun en tredjedel af alle konservative kredsformænd mener, at Espersen er den rigtige til at lede partiet.
I en stribe opsigtsvækkende interviewartikler i december har konservative topfolk stillet spørgsmålstegn ved Espersen autoritet ved at komme med spektakulære udmeldinger. Barfoed flirtede med idéen om, at K skulle gå ud af regeringen. Brian Mikkelsen ville måske/måske ikke stoppe i politik efter næste valg, og senest er der altså Lebechs udtalelser.
Fælles for disse og andre K-meldinger er, at de udstiller en meget svag formand på vej til slagtebænken.
Få Lene-støtter
Espersen bevarer derfor kun sin magt, fordi der endnu ikke er et egentlig flertal imod hende, der vil kunne få hende selv til at gå af.
Ingen forestiller sig dog, at Espersen går frivilligt. I yderste konsekvens kan hun kræve en tillidsafstemning om sit lederskab i gruppen. Men er hun sikker på at vinde den? Espersen har meget få egentlige tro støtter. Hendes bedste kort hidtil har været, at et flertal endnu ikke tror på, at Barfoed kan gøre det bedre. Men i takt med at de konservative taber vælgere - i de seneste målinger ligger partiet til at blive halveret - så får flere konservative gruppemedlemmer formentlig øjnene op for alternative idéer til en ny partileder, der kan redde deres folketingstaburet.
Hvad med Brian?
Indtil nu tror de færreste på, at Lebech udtalelser skal ses som et led i en større strategisk og planlagt operation, der skal vælte Espersen. For ellers ville den være blevet fulgt op af nye kritikere, lyder en udbredt vurdering blandt konservative.
Nogle hæfter sig ved, at Brian Mikkelsen ikke forsvarer Espersen. Økonomi- og erhvervsministeren er godt nok på ferie i Thailand, men det er næppe grunden til Mikkelsens tavshed. Ingen tror dog på ledelsesomvæltninger hos K, uden at Mikkelsen 'deltager i løjerne' og ender med at stå bag en eventuelt ny ledelse.
Indtil videre er oprørs-krigen mod Espersen uerklæret.
Og hovedpersonen selv? Ja, hun håber på, at pressen snart vil interessere mere for regeringens politiske udspil, som kommer lige på den anden side af nytår, frem for at spekulere i hendes uundgåelige fald.

