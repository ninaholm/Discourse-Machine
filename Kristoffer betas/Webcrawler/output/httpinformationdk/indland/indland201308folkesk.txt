Folkeskolen oversvømmes af krav
Folkeskoler kan have helt op til 250 forskellige mål, og det hæmmer skolens udvikling, lyder det fra skoleforskere. Hvis skolereformen skal blive en succes, er der behov for at skære ned på antallet af mål såvel på skolerne som i kommunerne og fra centralt politisk hold


 
	Alle har krav til skolen. Det resulterer i planer og strategier for mobning, kost eller bevægelse, og det betyder, at nogle skoler kan have helt op mod 250 forskellige mål fra Undervisningsministeriet, kommunen og skoleledelsen selvat arbejde efter, påpeger forskningschef på Professionshøjskolen VIA Andreas Rasch-Christensen.

	Hvis skolen skal kunne løfte nye arbejdstider og en ny reform af skolen, er det derfor nødvendigt at få luget alvorligt ud i de mange målsætninger.

	»De mange mål gør det umuligt for skolen og lærerne for alvor at koncentrere sig om at få opfyldt målene. Det bliver meningsløst, når der er mål og strategier for hvad som helst. I dag fungerer det sådan, at de dygtige skoleledere agerer filter og sørger for, at skolen kun fokuserer på det vigtigste, men løsningen må være at give skolerne lov til at identificere nogle få centrale mål, som de vil arbejde for at opnå,« siger Andreas Rasch-Christensen.

	Skolereformen rummer blandt andet nye og forenklede fælles mål for fagene, men det ændrer efter Andreas Rasch-Christensens mening ikke på, at skoleledere og kommuner må skære ned på antallet af strategier og målsætninger for alt og ingenting: »I stedet for et hav af mål burde skolen have nogle enkelte mål, som så kan ændre sig over tid, når man har opfyldt dem.«

	Chefkonsulent i ledelse og organisation på Professionshøjskolen UCCMikael Axelsen er enig.Hvis skolereformen skal blive en succes, kræver det, at der skrues ned for kravene og i stedet fokuseres på skolens kerneopgave.»Hvis skolerne har for mange mål, så har de et dilemma. Systemets svar er, at det må ledelsen tage sig af. Men kommunerne er også nødt til at komme ud af busken og formulere, hvilke krav der kan skrues ned for, så lederne kan fokusere på det vigtigste,« siger Mikael Axelsen, der mener, at færre og mere konkrete mål formuleret lokalt på skolerne også kunne være et godt udgangspunkt for den store opgavemed fordeling af lærernes arbejdstid, som skolelederne står overfor.

	Mangler sammenhæng

	Jane Findahl, der er formand for Børne- og Kulturudvalget i Kommunernes Landsforening, mener, at reduktionen af mål for skolen vil komme af sig selv, når de fælles mål fra Undervisningsministeriet bliver gjort mere enkle, som det er planen med skolereformen.

	»De mål, der er nu, hænger sammen med de mange krav, der er fra centralt hold. Det er klart, at reformen vil betyde, at kommunerne også skal justere på kravene, men det betyder ikke nødvendigvis, at der er for mange mål. Det kommer helt an på, hvordan de ser ud,« siger Jane Findahl, der har svært ved at forestille sig, at der findes skoler med 250 forskellige mål.Blandt skolelederne er det sin sag bare at få læst alle de mange målsætninger for folkeskolen igennem, forklarer formand for Skolelederforeningen Anders Balle, der ikke mener, at en forenkling af de fælles mål for fagene i folkeskolen løser problemet.

	»Det er godt signal at sende, at man vil forenkle målene fra ministeriets side, men jeg vil se det, før jeg tror på, at det rent faktisk kommer til at betyde færre krav til skolen,« siger Anders Balle.

	Han mener, at de kommunale mål for skolerne burde være langt mere overordnede og langsigtede, mens det bør være lærere og skoleleder, der i fællesskab finder ud af, hvad der skal være af mere kronkrete mål.

	»Vi er blevet presset til som skoleledere at sætte nogle mål, og når vi har gjort det, så kommer der nogle nye fra kommunernes forvaltning, som ingen sammenhæng har med det, vi er i gang med, og problemet ender i sidste ende hos lærerne, hvis ikke vi skærer ned på de mange krav,« siger Anders Balle.

