Ringe chance for at få Irak-krigen for retten
Chancen for at få Irak-krigens lovlighed prøvet ved retten er ringe, vurderer jurister forud for Højesterets behandling af den såkaldte Grundlovssag


 Danmarks deltagelse i Irak-krigen var både i strid med folkeretten og i strid med den danske grundlov. Det er hovedpåstandene i den retssag, som mere end 4.600 sagsøgere fra den såkaldte Grundlovskomité af 2003 de kommende tre dage vil forsøge at få Højesterets tilladelse til at føre.
Optimismen på sagsøgernes vegne er imidlertid til at overse. De fleste eksperter i forfatningsret regner med, at sagen vil blive afvist, ligesom den blev i Østre Landsret sidste år, men der er et lille håb om, at det ikke vil ske.
At det bliver op ad bakke for de tre advokater Christian Dahlager, Bjørn Elmquist og Christian Harlang, er eksperterne imidlertid ikke i tvivl om.
Professor i forfatningsret Jens Elo Rytter fra Københavns Universitet mener ikke, de har en kinamands chance for at få realitetsbehandlet sagen - simpelthen fordi sagsøgerne ikke kan bevise, at de er konkret berørt af krigsbeslutningen.
»De fleste af sagsøgerne er almindelige repræsentanter for den danske befolkning og har ikke nogen konkret og individuel interesse i sagens afgørelse,« siger han. »Højesteret har kun én gang - i  Maastricht-sagen fra 1996 - fraveget kravet om individuel interesse med henvisning til, at Maastricht-traktaten om overførelse af suverænitet til EU havde vidtrækkende betydning for den danske befolkning i almindelighed. Noget tilsvarende kan ikke siges om Danmarks deltagelse i Irak-krigen.«
Også Sten Bønsing mener, det bliver svært at overbevise Højesteret, men chancerne er større i dag end for ti år siden, siger han.
»Udviklingen i både dansk og international ret går i retning af mere hensyntagen til den enkelte borger og mindre til staten, og det giver dem bedre chancer end tidligere.«
Grundlovskomiteens bedste argument er ifølge Bønsing, at en afvisning af sagen vil have alvorlige konsekvenser for det danske demokrati.
»Hvis ikke en forening som denne kan rejse en sag om grundlovsbrud i denne sag, bliver det meget svært fremover at rejse andre grundlovssager på vegne af den danske befolkning,« siger han.
Et politisk stunt
Hos Kammeradvokaten, der repræsenterer regeringen, mener advokat Peter Biering, at retssagen er et politisk stunt.
»Sagsøgerne mener, at krigsbeslutningen blev taget med et alt for snævert flertal, og at FN-grundlaget var for tyndt. Det er politiske synspunkter, som man kan have, men det er ikke en uenighed, som bør afgøres i retten,« siger han.
Peter Biering afviser ligesom Rytter, at sagsøgerne skulle være konkret berørt af krigsbeslutningen fra 2003, på samme måde som danskerne var berørt af Maastricht-traktatens vedtagelse.
»Maastricht-spørgsmålet ville under alle omstændigheder være endt i retten, første gang et EU-direktiv gik en dansk landmand imod. Man var altså nødt til at prøve traktaten over for grundloven. Det er ikke tilfældet nu. Den her sag har er udelukkede historisk,« siger Biering.
Han mener heller ikke, at sagsøger Johan Kirkmand, der mistede sin søn i Irak i 2005, i juridisk forstand er personlig berørt af krigsbeslutningen.
»Jeg har stor forståelse for det tab, som Kirkmand har lidt, men hans søn blev ikke sendt til Irak på grundlag af folketingsbeslutningen af 21. marts 2003. Han blev sendt derned på grundlag af en folketingsbeslutning fra maj 2005 baseret på et nyt FN-mandat, og desuden tog han derned fuldstændig frivilligt,« siger Biering.
Trods de dystre udsigter er Grundlovskomiteens advokat Christian Dahlager fortrøstningsfuld forud for de tre dage i Højesteret.
»Vi har en god sag,« siger han og peger på, at Irak-krigen er erklæret ulovlig, både af den tyske forbundsdomstol, den svenske og norske regerings jurister, af FN's daværende generalsekretær, Kofi Annan, og senest også af det hollandske parlaments Irak-undersøgelse.
»Der er derfor meget stor sandsynlighed for at vinde sagen, hvis den bliver realitetsbehandlet, og når det er tilfældet, siger retspraksis, at den skal prøves,« siger han.
Derudover mener Dahlager også, at det styrker sagsøgernes retlige status, at mere end 4.000 danskere står bag søgsmålet.
»Sagen har en stor, bred og folkelig interesse. Det er ganske enkelt et demokratisk problem, hvis vi ikke kan få lov at føre sagen,« siger han.
Store konsekvenser
Lektor i folkeret på Københavns Universitet Anders Henriksen advarer imidlertid om, at det vil få alvorlige konsekvenser for dansk udenrigspolitik, hvis Grundlovskomiteen får lov at føre sagen og får medhold i, at den danske krigsbeslutning var grundlovsstridig.
»Spørgsmålet er, om folkene bag Irak-komiteen er klar over, hvor ekstrem deres påstand i virkeligheden er«, spørger han på en universitetsblog.
»Hvis Danmark fremover kun kan deltage i krige, som er forenelige med folkeretten, betyder det, at vores udenrigs- og sikkerhedspolitik vil være helt afhængig af FN's Sikkerhedsråd,« skriver han.


