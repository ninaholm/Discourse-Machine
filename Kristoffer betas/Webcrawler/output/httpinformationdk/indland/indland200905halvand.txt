Halvanden million bistandskroner for 30 minutters rådgivning
Danida postede cirka halvanden mio. kr. i at udsende Torben Goldin til Mozambique som seniorrådgiver for landets højesteretspræsident. På et år blev det kun til 30 minutters rådgivning. 'Det var det rene kaos og en helt absurd oplevelse,' fortæller Torben Goldin, der forlod landet før tid og afleverede en stærkt kritisk rapport om fiaskoen til Danida. Men han hørte aldrig noget fra dem
Selv om Torben Goldins stilling bestod i at være den mozambiquiske højesteretspræsidents personlige daglige rådgiver, så Torben Goldin ham kun tre gange på et år - 30 minutter sammenlagt.


 600.000 kroner i årsløn. 800.000 kroner til sprogundervisning. Dertil betalt bolig og rejse. Danida postede samlet omkring halvanden million bistandskroner i at sende Torben Goldin til Mozambique i 2004. Han arbejdede som dommer i retten i Gentofte, men tog orlov for at blive Danidas udsending i det fattige u-land og være seniorrådgiver for landets højesteretspræsident. 
Men Torben Goldins store ambitioner bristede hurtigt. Han tog hjem et år før tid, sendte en stærkt kritisk rapport til sin arbejdsgiver, Danida, og ventede så på, at de henvendte sig for at diskutere hans erfaringer med millionprogrammet. Men der skete ingenting. 
"Jeg hørte intet fra Danida, da jeg havde afleveret rapporten," siger Goldin og fremhæver, at det ellers fremgik af jobbeskrivelsen, at der skulle afrapporteres, når Danidas udsendte vendte hjem.
"Efter flere måneder uden respons, ringede jeg selv til Danida. Så sagde de 'nåe ja' og sendte en mand ud. Vi talte en halv time, og det var det. Siden har jeg ikke hørt noget."
Goldin havde ellers nok af erfaringer at dele ud af. Først og fremmest kunne han se, at Danida ikke havde sørget for at få Mozambique med på idéen om, at han skulle komme og blande sig:
"Jeg blev mødt af en mur af modvilje i Mozambique. Jeg blev ignoreret, og ingen var interesseret i at holde møder med mig eller blive rådgivet," fortæller han. 
Selv om hans stilling bestod i at være højesteretspræsidentens personlige daglige rådgiver, så Torben Goldin ham kun tre gange på et år - 30 minutter sammenlagt. 
"Det var det rene kaos og en helt absurd oplevelse. Danida smed mindst halvanden million kroner i kloakken - det var fuldstændig spild," bekender Goldin. 
Stilhed fra Danida
Meningen var, at den danske dommer skulle arbejde i landet i to år, men efter et år sagde Goldin stop.
"Jeg ville ikke længere være bekendt at hæve danske skattekroner, når jeg ikke fik lov at lave dagens gode gerning. Som ansvarlig burde Danida, efter min mening, have presset på, for at jeg fik lov til at udføre mit job. Ellers skulle de have sagt mig op for ikke at smide bistandskronerne ud af vinduet," mener den tidligere seniorrådgiver, som vendte hjem til et nyt job som administrerende dommer i retten i Lyngby. 
Straks efter hans tilbagevenden til Danmark, skrev Torben Goldin en stærkt kritisk rapport til Danida om fiaskoen i Mozambique, hvor han bl.a. fremhævede, at han kun havde mødt retspræsidenten i 30 minutter. Men det fik ikke Danmarks officielle bistandsmyndighed ud af røret. 
Goldin føler ikke, at Danida var interesseret i at høre hans kritik. Tværtimod. Inden han forlod landet, spurgte de på et afsluttende møde på ambassaden, om 'der da ikke slet var noget positivt, han havde erfaret.'
"Min opfattelse var, at de fiskede efter noget, der kunne retfærdiggøre de penge, de havde postet i projektet. Men det var der ikke noget, der kunne."
Oplysningerne om Torben Goldins dårlige erfaring med Danidas håndtering af kritik kommer frem, efter at en lang række eksperter i Information den seneste uge netop har afsløret, at Danida før har begravet kritiske evalueringer og diskvalificerer dem, der har lavet kritiske evalueringer. Goldin er enig i kritikken og har ikke meget tilovers for Danida: 
"Danida er hundrede procent ansvarlig for det kaos, jeg mødte. Jeg fik ingen opbakning fra dem, mens jeg var dernede. Det finder jeg dybt kritisabelt." 
Penge gav intet resultat
Torben Goldin arbejder i dag som retspræsident i Retten på Frederiksberg. Det undrer ham, at Danida ikke havde sikret sig, at den mozambiquiske højesteret var med på idéen om at få råd af en seniorrådgiver, inden Danida vedtog det. Han mener også, at det er ærgerligt, at Danida tilsyneladende arkiverede den kritiske rapport:
"Min rapport kunne have været et redskab til at anvende bistandsmidlerne i Mozambique mere fornuftigt i fremtiden. Samtidig kunne den være med til at lægge pres på den mozambiquiske ret, så den ikke bare kører frit spil med bistanden." 
Trods problemerne med den danske bistand til retssektoren i Mozambique har Danmark netop fordoblet bistandsmidlerne til sektoren. Mens der i 2003-2008 blev brugt 68 millioner kroner, er der fra 2009-2014 afsat 150 millioner kroner til retssektoren i Mozambique. Penge som skal gå til domstolssystemet, anklagemyndigheden og institutioner under justitsministeriet. 
Der er da også brug for bistandsmidlerne, hvis de ellers anvendes fornuftigt, siger Goldin. Han husker, hvordan sagerne flød i vilkårlig rækkefølge, og at de aldrig bliver bragt for retten. 
"Folk sidder i fængsel alt for længe under forfærdelige forhold, og systemet er gennemsyret af korruption," fortæller han og mener, at han kunne have bidraget væsentligt med at bringe orden i sagerne og instruere dommerne, hvis ellers Danida og den mozambiquiske højesteret havde haft en klar aftale. Problemet er, at Danida ikke formåede at løse nogen af problemerne med de danske bistandskroner: 
"Behovet for hjælp er enormt. Men jeg så ikke skyggen af, hvad der kom ud af Danidas penge."
Danida beklager spild
Sydchef i Udenrigsministeriet Ib Petersen beklager, at Danida ikke fik mere ud af de mange penge, som de investerede i at udsende Torben Goldin som seniorrådgiver i Mozambique. Men han stiller sig uforstående over for anklagen om, at Danida ikke reagerede på rapporten:
"Ambassaden var i løbende kontakt med Torben Goldin og holdt et afsluttende møde med ham, inden han rejste," siger Ib Petersen. Han erkender dog, at Danida ikke rettede henvendelse til Goldin, da han kom hjem og forstår godt, at han undrer sig: 
"Men hans ansættelse og relationer hos os var jo ophørt," siger Ib Petersen, der ikke er klar over, om Goldin selv måtte henvende sig for at få lov til at afrapportere, sådan som jobbeskrivelsen lovede. 
Selv om Goldin pointerer, at der i højeste grad er brug for en rådgivning, har Danida nu helt valgt at fjerne stillingen. Danida forsikrer dog, at de ikke har opgivet kampen for at bringe orden i retssystemet. 
"Vi har fundet andre måder at opbygge sektoren på, bl.a. ved at støtte, at dommere uddannes bedre," siger Ib Petersen. Han indrømmer, at det var problematisk, at Mozambique ikke følte mere ejerskab i forhold til den danske bistandsindsats. Derfor gennemgik Danida programmet til retssektoren i 2005 og bad Mozambique om at lave en strategi for udvikling af sektoren, og en sådan strategi er nu lavet.
Ib Petersen afviser dog at give nogen garanti for, at landet nu kommer til at føle ejerskab i forhold til den danske bistand. 


