Det ikke-socialistiske flertal vender tilbage
Ørkenvandringen er slut: De radikale er tilbage som de mest ombejlede i dansk politik


 VKO's valgsejr i 2001 var et granatchok for de radikale. Anders Fogh Rasmussens magtovertagelse indvarslede et årti med politisk ørkenvandring efter næsten 100  år, hvor Radikale Venstre ellers har været afgørende i alle forhandlinger. I øvrigt til almindelig fælles irritation  både for de borgerlige og S og SF. På Christiansborg er alle optagede af et spørgsmål: Bliver de radikale i finansminister Claus Hjort Frederiksens forhandlingslokale, og laver de en ny velfærdsaftale med VKO om efterløn? Eller finder de  til sidst  døren ud?
Skeptikerne peger på det argument, at de radikale har en indlysende interesse i at komme med i en ny rød regering efter valget, og derfor ikke vil genere S-SF.
Optimisterne peger på,  at det netop er i partiets  interesse at binde en kommende rød regering op på  en ansvarlig økonomisk politik a la de borgerliges, hvor en udfasning eller snarere justering af efterlønnen og fremrykning af pensionsalderen er de centrale elementer mht. at finde penge.
Optimismen stiger
For en uge siden var skeptikerne i klart flertal, men det er ved at ændre sig. Flere og flere omkring forhandlingsbordet konstaterer med en vis overraskelse, at de radikale bliver siddende. Og efter det står klart, at partiet ikke behøver lægge stemmer til grænsebomme og  andre DF-mærkesager, så stiger optimismen i for-handlingslokalet mht. til,  at man kan nå et resultat om en aftale. Det har længe stået klart, at en regering ikke vil sætte en velfærdsaftale til afstemning før et valg. Men hvad er sådan et stykke papir med en aftale så værd efter et valg, hvor rød blok har flertal med de radikale? Kan den nye statsminister, Helle Thorning-Schmidt, ikke  bare konstatere, at en ny regering ikke behøver at forholde sig til velfærdsaftalen, som ikke er blevet vedtaget af Folketinget?
Men hvad gør den radikale leder så i den situation, hvor den på det tidspunkt borgerlige opposition inklusive DF f.eks. fremsætter hele aftalen som et beslutningsforslag i Folketinget? Stemmer Vestager og hendes gruppe for forslaget og bringer en ny rød regering i mindretal? Det ville være et sandt rædselsscenarie for rød blok, og derved er Schlüters mantra fra firserne om »det ikke-socialistiske flertal« tilbage frisk og levende.
Radikal revolver
Ovenstående scenarie er  naturligvis de radikales  'store revolver' på bordet  under regeringsforhand- lingerne med Thorning og Villy Søvndal. S-SF regner naturligvis med at kunne forhandle sig til rette med de radikale, hvor tunge ministerposter er gangbar valuta.
Det står tindrende klart for alle, at de radikale og S-SF før valget er komplet uenige om den økonomiske politik. Spørgsmålet er derfor, hvordan man efter et valg forener de tre partiers vidt forskellige opfattelser af,  hvilke værktøjer man kan bruge i et fælles regeringsgrundlag. Det er nok i virkeligheden lettere at finde svaret på spørgsmålet om cirklens kvadratur. Forventningen hos parterne er naturligvis, at nogen 'bøjer af'. Og her står de radikale i den gunstige situation, at det behøver de ikke. For efter et valg vil der formentlig fortsat være et 'ikke-socialistisk' flertal for deres politik.
Hvis de radikale  mod forventning  vælger at stå uden for en ny regering, så er det ikke-socialistiske flertal et værktøj, som Vestager kan bruge til at lirke den røde regering op med. Medmindre DF efter et valg vil stemme for S-SF's økonomiske politik (som er ukendt), så vil en ny rød regering på et tidspunkt være tvunget til at gennemføre velfærdsreformer  herunder at justere efterlønnen  sammen med de radikale. Dermed risikerer Thorning at tabe troværdighed og lægge sig ud med de vælgere, som er blevet lovet under valgkampen, at efterlønnen skal bevares. Her står Nyrups efterlønsgaranti under valgkampen i 1998 og efterfølgende efterlønsreform som skræmmebilledet.
Står ved indgåede aftaler
Men vil Vestager rende fra en evt. velfærdsaftale efter et valg? Forleden var den radikale leder særdeles klar i mælet: De radikale står ved indgåede aftaler. Dermed er Vestager kravlet et stykke op i træet. Prisen for at få hende ned igen kan blive dyr.
I buketten med radikale mærkesager kan man vel kun finde boligskatterne, der kan give det samme provenu. Men det har S-SF også afvist. Under alle omstændigheder viser forløbet i de sidste uger i dansk politik, at en 'normalisering' er ved at indfinde sig set med historiske briller, hvor de radikale er nøglespilleren i alle forlig og ændringer i det danske samfund. På godt og ondt.


