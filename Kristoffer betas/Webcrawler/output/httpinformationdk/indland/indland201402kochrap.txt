Koch-rapport presser Mette Frederiksen fra fire sider



 
	Efter offentliggørelsen af Carsten Koch-udvalgets anbefalinger til et nyt beskæftigelsessystem er spillet om at sikre sig mest mulig indflydelse på den endelige reform gået i gang. Beskæftigelsesminister Mette Frederiksen (S) er udfordret af både de politiske forligspartier og fagbevægelsen:

	SF og Enhedslisten

	Allerede før det stod klart, at Pia Olsen Dyhr var den eneste kandidat til den ledige post som formand for SF, turnerede hun rundt i medierne med budskabet om, at en reform af beskæftigelsessystemet ikke måtte blive en »spareøvelse«. Samme holdning har Enhedslisten: Hvis der kommer besparelser ved reformen, skal pengene komme de ledige til gavn.

	Hos regeringen er forhåbningerne om at få SF og Enhedslisten med i et forlig ikke store. Det anses for helt urealistisk med Enhedslisten, da partiet senest ved reformen af erhvervsskolerne igen viste, at partiet ikke ønsker at lægge stemmer til nogen former for forringelser af de nuværende vilkår. Det er mere sandsynligt, at den nye ledelse i SF kan overtales til at indgå en aftale.

	På den måde kan Pia Olsen Dyhr vise, at SF er et venstrefløjsparti, som søger indflydelse – i modsætning til Enhedslisten – men SFs ’pris’ for at deltage skal være synlig og af en anselig størrelse, og det er tvivlsomt, om Mette Frederiksen er i stand til at levere det.

	Fagbevægelsen

	21 sider. Så langt var det samlede høringssvar fra de to hovedorganisationer – LO og FTF – til Carsten Koch-udvalget. Og det siger en hel del om, hvor vigtig denne reform er for fagbevægelsen: Den er ekstrem vigtig. Derfor håbede fagbevægelsen også, at regeringen ville være langt mere lydhøre over for dens ønsker, end tilfældet har været indtil videre.

	Det er især to områder, som fagbevægelsen kæmper for: En styrket position til a-kasserne og at bevare de lediges ret til seks ugers selvvalgt uddannelse. Ifølge fagbevægelsen er a-kasserne bedre til at skaffe deres medlemmer hurtigere i job end de kommunale jobcentre, og derfor bør ledige være a-kassernes ansvar i begyndelsen af en ledighedsperiode.

	Ved de kuldsejlede trepartsforhandlinger var det fagbevægelsens håb, at den kunne være i stand til at skaffe medlemmerne flere rettigheder til efteruddannelse og opkvalificering. Det lykkedes ikke, men uddannelse og opkvalificering står fortsat øverst på ønskesedlen.

	Venstre har allerede indikeret, at de gerne vil se på, hvor lediges jobsøgning bliver forankret – enten hos jobcentret, a-kassen eller en anden privat udbyder.

	Den blå opposition

	Allerede på partiets sommergruppemøde i august sidste år lancerede Venstre deres udspil til en reform af beskæftigelsessystemet: »Hurtigere i job« hed udspillet, som ganske enkelt skal sikre ledige et arbejde hurtigere – men nok så vigtigt for Venstre: Der skal spares på indsatsen og ydelserne.

	Partiet vil det første år spare 1,5 milliarder kroner, mens der i 2020 ifølge udspillet skal spares fire milliarder kroner. Det beløb vil Venstre bruge til at sænke skatter og afgifter til gavn for erhvervslivet. Men beskæftigelsesminister Mette Frederiksen har næppe intentioner om at spare på indsatsen over for de ledige. Lykkedes det at skabe et provenu, som kan bruges til at lette erhvervslivet for skatter og afgifter, vil den borgerlige opposition være meget interesseret i at indgå et forlig.

	Samtidig kan især V og K forvente et massivt pres fra erhvervslivets organisationer – Dansk Arbejdsgiverforening og Dansk Industri – for at indgå en reform, som gør beskæftigelsesindsatsen mere målrettet mod virksomhedernes ønsker og behov.

	SR-regeringen

	Efter gårsdagens præsentation af Carsten Koch-rapporten venter alle nu på det endelige reformudspil fra Mette Frederiksen og regeringen. Området er forligsbelagt, så Mette Frederiksen er tvunget til at se i borgerlig retning, selv om de vil kræve besparelser.

	Besparelser, som Mette Frederiksen og regeringen meget nødigt vil finde, fordi det vil udhule argumentet om, at de svage ledige skal have bedre hjælp til at komme i arbejde. Mette Frederiksen vil trække på erfaringerne fra reformerne af kontanthjælp og førtidspension/fleksjob: De stærke ledige skal hjælpes mindre, fordi de kan selv, mens de svage ledige skal have ekstra assistance.

	Efter SF’s exit fra regeringen er udspillet til en beskæftigelsesreform første gang, at det kun er S og R, som skal blive enige. Det gør unægteligt Mette Frederiksens interne reformforberedende arbejde nemmere, men ved forhandlingsbordet bliver udfordringen større. Samtidig er forventningen fra S-baglan det, at det socialdemokratiske islæt i reformen skal være tydeligt efter især en kontanthjælpsreform, hvor Mette Frederiksen er blevet kritiseret for sin udlægning af den socialdemokratiske parole ’ret og pligt’.

