117 ting påvirker produktiviteten
Regeringens nye produktivitetskommission står over for en kæmpe opgave, erkender formanden, professor Peter Birch Sørensen


 I 1998 var Danmark blandt de fem rigeste nationer i OECD. Sådan er det ikke længere. Det skyldes blandt andet, at lande som USA, Sverige, Holland, Tyskland og Storbritannien har haft en stærkere vækst i produktiviteten end Danmark siden midten af 1990’erne.
»Det er en udfordring at forklare, hvorfor Danmark har haft en så svag produktivitetsvækst på trods af, at vi bruger meget på uddannelse. Vi har også øget investeringerne i forskning og udvikling, og danske virksomheder har investeret ganske meget i it,« siger professor Peter Birch Sørensen fra Københavns Universitet.
Han er formand for den produktivitetskommission, regeringen netop har bedt om at komme med både forklaringer på landets ringe produktivitet og løsninger på, hvordan den kan forbedres.
»Mysteriet bliver endnu større, når vi også tager vores fleksible arbejdsmarked med i betragtning. Den høje jobomsætning betyder, at det er relativ nemt at sluse medarbejdere derhen, hvor de har mulighed for at være mere produktive. En negativ bivirkning kunne dog samtidig være, at virksomheden mister de jobspecifikke kompetencer, når medarbejderne flytter,« siger Peter Birch Sørensen.
Marginale grupper kommer ud
Der er altså ikke udsigt til nogle nemme løsninger, som i et snuptag vil kunne løse regeringens udfordring med ringe produktivitet i Danmark. Ifølge Peter Birch Sørensen bliver kommissionens største udfordring at finde ud af, hvilke håndtag der fra politiske side kan skrues på for at højne produktiviteten.
»Det er vi ganske enkelt ikke sikre på, fordi der er så mange muligheder. Der kan være 117 ting, der påvirker produktiviteten, så det er et kæmpe spørgsmål,« siger Peter Birch Sørensen.
Regeringen har i sin 2020-plan lagt op til, at en række områder skal reformeres. Det gælder blandt andet førtidspension, fleksjob og kontanthjælp.
Det betyder, at svagere grupper kommer ud på arbejdsmarkedet. Det vil få indflydelse på produktiviteten, spår Peter Birch Sørensen.
»Det er klart, at hvis det i højere grad lykkedes at få nogle marginalgrupper i beskæftigelse, må vi regne med, at det vil have en tendens til at trække den gennemsnitlige produktivitet ned. Men derfor vil det jo alligevel være en gevinst for samfundet at udnytte de ressourcer – både menneskeligt og økonomisk – selv om det muligvis vil give os lidt ringere produktivitetstal,« siger Peter Birch Sørensen.
Selv om regeringen i den nye 2020-plan fokuserer meget på produktivitet, er det ifølge Peter Birch Sørensen ikke altafgørende for Danmark at få en højere grad af produktivitet.
»Vi skal ikke bekymre os om produktiviteten af hensyn til en eller anden abstrakt nationaløkonomi. Men vi skal få det bedste ud af de knappe ressourcer, vi har til rådighed, og udnytte de talenter og muligheder, vi har,« siger han og fortsætter:
»Man kan høste frugterne af højere produktivitet på mange forskellige måder. Det er et spørgsmål om politisk prioritering. Det kan være til privat forbrug, offentligt forbrug eller måske endda mere fritid. Det sidste er ikke noget, jeg anbefaler, for vort velfærdssamfund kan kun hænge sammen, hvis danskerne yder en stor arbejdsindsats. Pointen er blot, at produktivitet skaber flere muligheder. Det giver mere velstand i bredeste forstand,« siger Peter Birch Sørensen.
Kommissionen skal afslutte sit arbejde senest med udgangen af 2013, men det er Peter Birch Sørensens forventning, at kommissionen løbende vil komme med delrapporter.

