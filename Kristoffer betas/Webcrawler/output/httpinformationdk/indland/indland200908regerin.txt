Regeringen afliver S og SF's skatteudspil
Socialdemokraterne og SF præsenterede deres længe ventede skatteudspil i går. Det bliver dyrt at være ryger, men til gengæld skal alle have adgang til bedre kræftbehandling. Det hænger bare ikke sammen, siger Dansk Folkeparti
Helle Thorning-Schmidt og Villy Søvndal præsenterede i går deres partiers fælles skatteudspil. Dette skal udgøre grundlaget for en rød regering.

Socialdemokraterne og SF vil sænke skatten for de danske lønmodtagere, og pengene skal blandt andet komme fra højere afgifter på usund mad og cigaretter. Det gjorde Helle Thorning-Schmidt og Villy Søvndal klart på deres fælles pressemøde i går, hvor de to partiformænd fremlagde det skatteudspil, som skal danne grundlag for en ny rød regering. Men ifølge regeringen og Dansk Folkeparti hænger oppositionens udspil ikke sammen.»De afgifter, som de vil lægge på sukker, fedt og cigaretter, betyder, at deres gevinst ved at hæve beskæftigelsesfradraget bliver minimal,« siger skatteminister Kristian Jensen (V).Dansk Folkepartis finansordfører hæfter sig også ved, at den lavere skat på arbejde bliver begrænset, fordi cigaretpriserne og kørselsafgifterne til gengæld vil stige.»De fortæller ikke hele sandheden. Jeg er også meget i tvivl om, hvorvidt de kan hente indtægterne ind. Hvis man forhøjer afgifterne for slik og cigaretter, risikerer man en eksplosion i grænsehandlen«, siger Kristian Thulesen Dahl til Ritzau.SkolereformUdover afgifter på usund mad og cigaretter indgår det også i skatteudspillet fra S og SF, at virksomheder skal betale mere i selskabsskat, og at millionærer skal betale mere i skat af deres indkomst. Indtægterne skal blandt andet bruges på at reformere folkeskolen, halvere registreringsafgiften på miljøvenlige biler og forbedre kræftbehandlingen på sygehusene.Kristian Jensen kalder det sympatisk, at Socialdemokraterne og SF gerne vil give flere penge til hospitaler og folkeskoler. Men måden, de to partier vil gøre det på, er forkert, påpeger han.»Hvis man gerne vil dele gaver ud, skal man finde en klog måde at finansiere det på. Deres finansiering er skadelig i forhold til den situation, som vi er i på nuværende tidspunkt,« siger han og fremhæver de to partiers forslag om, at virksomheder skal betale mere i selskabsskat.»Det vil betyde, at det bliver dyrere at etablere en virksomhed i Danmark, og i sidste ende vil det koste arbejdspladser,« siger Kristian Jensen. De konservatives formand, Lene Espersen, har heller intet til overs for S og SF's skatteudspil. Især fordi det vil betyde skattestigninger.»Helle Thorning-Schmidt har sagt til danskerne i nu fire år, siden hun blev formand, at skattetrykket er højt nok, og at skatterne skal ikke stige. Når hun så fremlægger et skatteudspil med det parti, hun vil i regering med, så indeholder det skattestigninger«, siger Lene Espersen til Ritzau.Surt at rygePå pressemødet understregede Helle Thorning-Schmidt, at det er virksomhederne og millionærerne, der kommer til at betale mere - og ikke lønmodtagerne.»De almindelige lønmodtagere skal trygt kunne disponere over deres lønindkomster, og de skal ikke opleve uvarslede eller urimelige ændringer i deres skat,« sagde hun.Men skatteudspillet kan alligevel godt blive dyrt for lønmodtagerne - i hvert for dem, der ryger. Socialdemokraterne og SF vil nemlig hæve afgifterne på cigaretter, så en pakke kommer til at koste 43 kr. Det kan betyde en ekstra udgift for de, der ikke kan lægge smøgerne fra sig.»Det er rigtigt, at hvis man fastholder et højt rygeforbrug, så kommer man til at betale mere,« fastslog Helle Thorning-Schmidt.»Til gengæld får man adgang til en langt bedre kræftbehandling, hvis man får brug for det på et senere tidspunkt,« sagde hun og henviste til, at de to partier af samme grund vil sænke skatten på arbejde i form af et øget beskæftigelsesfradrag.Det er nemlig de almindelige lønmodtagere, som skal være med til at hjælpe Danmark ud af krisen, pointerede Helle Thorning-Schmidt og tilføjede, at det er de rige, der skal betale mere.»Vi fjerner det tilskud, som rige mennesker får, når de sparer op til deres pension, og ved at annullere de skattelettelser, som regeringen og Dansk Folkeparti har givet, beder vi millionærerne om at betale den skat, som de gør i dag,« sagde hun.Netop millionærskatten er et aspekt af skatteudspillet fra Socialdemokraterne og SF, som Det Radikale Venstre kan få svært ved at acceptere. Men det må de radikale bide i sig. For Margrethe Vestager får hverken indflydelse på skat- eller udlændingepolitikken, hvis Helle Thorning-Schmidt bliver statsminister. Det slog de to partiformænd hurtigt fast på pressemødet.»Det er ikke et forhandlingsoplæg, vi har lagt frem. Den skattepolitik, vi lægger frem nu, bliver skrevet ind i et nyt regeringsgrundlag,« sagde Helle Thorning-Schmidt og tilføjede, at de radikale til gengæld kan få indflydelse på klima- og uddannelsespolitikken.
