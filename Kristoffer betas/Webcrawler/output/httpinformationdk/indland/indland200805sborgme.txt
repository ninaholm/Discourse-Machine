S-borgmestre:Fingrene væk, Helle Thorning
Imens partiledelsen forsøger at finde deres egne ben i tørklædedebatten, undsiger flere S-borgmestre nu Helle Thorning-Schmidt: Skole-lærere kan godt bære tørklæder, lyder det
Socialdemokraternes leder Helle Thorning-Schmidt og den øvrige partitop skal ikke blande sig i, hvorvidt de offentligt ansatte må bære tørklæde eller ej, mener flere S-borgmestre.


 "Min grænse går ved, om en skolelærer kan møde op med tørklæde på i undervisningen. Det mener jeg ikke, de skal."
Sådan bedyrer Helle Thorning-Schmidt i bogen 'Den første'. Og imens partitoppen efter en uges vekslende udmeldinger om offentligt ansattes brug af tørklæde forsøger at finde deres ben i det ømtålelige spørgsmål, lyder der nu en utvetydig opfordring fra en række S-borgmestre til ledelsen: Hold fingrene fra de kommunale områder!
"De har lovgivningsmagten, med de skal ikke blande sig i der her spørgsmål. Vi klarer det lokalt uden problemer," siger Brøndbys Ib Terp (S), der i modsætning til sin partiformand ikke se nogle problemer ved skolelærere, der bærer tørklæde.
"Hvis hun er den bedst kvalificerede til jobbet, bliver hun ansat," fastslår han.
Også i Randers afviser S-borgmesteren behovet for partitoppens indblanding i forhold til skoler og øvrige kommunale institutioner.
"Man skal respektere det kommunale selvstyre," siger Henning Jensen Nyhuus.
Heller ikke i Sønderborg har den socialdemokratiske borgmester noget i mod, at kompetente lærere bærer tørklæde, og Jan Prokopek Jensen er mere end træt af tørklædedebatten i ledelsen:
"Det er ved at udvikle sig til en børnehave. Kan vi ikke respektere hinanden med forskellig hårfarve, hudfarve og beklædningsgenstande?"
Også Jan Prokopek Jensen opfordrer sin ledelse på Christiansborg til at droppe reguleringstrangen:
"Vi får et så gennnemreguleret samfund, at vi skal sende en deputation til København, hver gang vi skal på toilettet," siger han.
Uskønt forløb 
Tørklædedebatten, der er særdeles penibel for Social-demokraterne, blussede op efter en uges slingrekurs. 
Onsdag havde partiet ikke en klar holdning til DF's forslag om et tørklædeforbud blandt offentligt ansatte, men efter to dage og pres fra - dele af - S-ledelsen meldte integrationsordfører Henrik Dam Kristensen anderledes markant ud:
"Når det gælder myndighedspersoner, så bør man som udgangspunkt ikke have tørklæder," bedyrede han fredag, og i lørdagens udgave af Politiken gjorde ordføreren det klart, at han havde opbakning fra partiets ledelse. 
Men det er i så fald kun dele af ledelsen, eftersom gruppeformand Carsten Hansen, der traditionelt hører hjemme på partiets venstre-fløj, tilsyneladende ikke var orienteret. Og den markante melding sendte kaffen i den gale hals hos en del gruppefæller, som var godt utilfredse med, at der uden en forudgående debat blev signaleret mærkbare stramninger på et område, som kilder betegner som 'Socialdemokratisk hjerte-blod'.
Partiets klimaordfører Mette Gjerskov optrådte som talerør for den del af gruppen, som ikke hører til Sass-Thorning-strammerfløjen. Hun understregede, at partiet ikke havde truffet nogen endelig beslutning, og gjorde det samtidig klart, at hun er lodret uenig med Henrik Dam Kristensen, som derpå trak sin melding i land.
I morgen skal folketings-gruppen drøfte holdningen til tørklæder hos myndighedspersoner, men mandag var der i gruppen enighed om en ting: Forløbet har været uskønt.
Radikale kritik af forløb
Imens SF har aftalt borgfred med Socialdemokraterne - hvilket i realiteten betyder, at Villy Søvndal og Helle Thorning-Schmidt tier, hvis ikke de har noget pænt at sige om hinanden, så undrer de radikale sig over social-demokraternes slingrekurs.
"Man må sige at det har været noget omtumlet. Den første melding fra S gav indtrykket af en tørklædelov, som vi ikke vil lægge stemmer til," siger integrationsordfører Morten Østergaard.
Han henviser til, at Folke-tinget sidste år vedtog en udtalelse om, at lade reguleringer, der handler om værdier og normer, være op til lokale institutioner:
"Frem for et lovgivnings-diktat fra Christiansborg," som Morten Østergaard formulerer det.
Hertil har Henrik Dam Kristensen kun en kommentar:
"Jeg står fuldt ud bag den dagsorden."
Hos både S og R afventer man nu regeringens udmelding i forhold til tørklæder i dommertanden, før man tager mere konkret stilling.

