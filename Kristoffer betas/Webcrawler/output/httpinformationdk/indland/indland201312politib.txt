Politibetjente vil have anerkendt arbejdskade
Særlov skal gøre det lettere for krigsveteraner at få anerkendt posttraumatisk stress-syndrom (PTSD). Men hvorfor skal hjælpen kun gælde udsendte soldater, spørger Politiforbundet. EL vil ændre særloven og beskæftigelsesministeren er ikke afvisende.


 
	Politibetjente, sygeplejersker, psykologer eller andre, som får psykiske problemer på grund af traumatiserende oplevelser på jobbet, bør ligestilles med krigsveteraner, når det gælder om at få anerkendt lidelsen som en arbejdsskade.

	Sådan lyder kravet fra Politiforbundet, efter at beskæftigelsesminister Mette Frederiksen (S) netop har haft et udkast til en særlov for krigsveteraner til høring. Særloven gør det lettere for udsendte »på Forsvarsministeriets område« at få anerkendt posttraumatisk stresssyndrom (PTSD) som en arbejdsskade.

	Men Politiforbundets forbundssekretær, Flemming Olsen, kritiserer, at netop kun en særlige gruppe mennesker, krigsveteraner, får glæde af det kommende lovforslag. Flemming Olsen har siden 2002 behandlet arbejdsskadesager i forbundet og undersøger for øjeblikket, hvor mange medlemmer som tidligere har fået afslag på at få godkendt PTSD som en arbejdsskade (det foreløbig tal er 96).

	»Det er noget forunderligt, at dansk betjente ,som har været med ude i forsvarets missioner, ikke er omfattet af loven. Vi tror og håber, at det er en tanketorsk. Men selve begrebet burde vel omfatte alle – uanset om de er veteraner eller ej,« siger forbundssekretæren og fortsætter:

	»Nu deler man pludselig PTSD op i, hvad som er mere eller mindre alvorligt forstået på den måde, at fordi man er krigsveteran så er det vigtigere end at have været kommet til skade under urolighederne på Nørrebro i 1993 eller under kampe på Christiania eller rydningen af Ungdomshuset. Den forskel er dybt forunderlig og tilsidesætter normal praksis i behandlingen af arbejdsskader«.

	For kort frist

	En undersøgelse fra Det Nationale Forskningscenter for Velfærd (SFI) viste i 2012, at ud af tre hold udsendt til Balkan mellem 1993 og 95 har 18 soldater efterfølgende begået selvmord.

	Soldater har imidlertid inden for seks måneder efter hjemsendelsen fra en mission skullet dokumentere, at de havde lidelsen. Men en lægefaglig rapport har påvist »kraftige indikationer« på, at man kan få såkaldt forsinket PTSD, hvor symptomerne først viser sig mere end seks måneder efter den traumatiske hændelse.

	I sommer beslutttede partierne bag forsvarsforliget, som er alle partier undtagen Enhedslisten, derfor at fjerne denne seks-måneders regel og frem til 2017 afsætte mellem 450 og 500 millioner kroner til forventede erstatninger til veteraner, som har været udsendt på Balkan, i Afghanistan og Irak.

	Efterfølgende har Arbejdsskadestyrelsen ganske vist også lempet praksis for alle grupper. Men for alle andre end krigsveteranerne vil stadig gælde, at nok skal de ikke længere dokumentere alle symptomer inden for de første seks måneder, men nogle skal være opstået i denne periode.

	EL: Ikke bare særlov

	Enhedslistens medlem af beskæftigelsesudvalget, Jørgen Arbo-Bæhr, vil derfor stille et ændringsforslag til særloven, så den ikke længere er en særlov.

	»Problemet gælder selvfølgelig særligt for krigsveteraner, men andre mennesker kan jo også få sygdommen forsinket. Jeg kan godt forstå, at man gerne vil forkæle krigsveteranerne lidt, men der må nu være lighed for alle,« siger Jørgen Arbo-Bæhr.

	Mette Frederiksen oplyser i en skriftlig kommentar, at hun i hvert fald overvejer om særloven skal gælde for alle udsendte og altså ikke kun forsvarets ansatte.

	»Vi er ved at udmønte aftalen, som alle partier i Folketinget står bag. Og det er rigtigt, at vi ser på mulighederne for at udvide målgruppen for særloven, for der er uden tvivl andre faggrupper, der er blevet fanget i farlige og voldsomme situationer på internationale missioner for Danmark. Vi er ikke helt færdige endnu, men forventer at fremsætte lovforslaget snarest,« skriver beskæftigelsesministeren.

