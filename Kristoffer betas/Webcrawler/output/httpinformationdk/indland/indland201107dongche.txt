DONG-chef: Drop drømmen om den globale klimaaftale
Usikkerheden om en global klimaaftale får erhvervslivet til at undlade at handle. Det blokerer  for nødvendige investeringer og tiltag i den grønne omstilling, siger DONG-chef Anders Eldrup


 »Jeg kan i dag ikke forestille mig, at man kan lave en global aftale,« siger Anders Eldrup, der er administrerende direktør i DONG Energy.
Han taler om klimaudfordringen og appellerer om et opgør med drømmeforestillingen om, at verdenssamfundet når frem til en forpligtende klimaaftale. Trods den store nedtur i København i 2009 forhandles der stadig om en sådan aftale  næste gang på COP17 i Sydafrika til december.
Eldrup var en af mange, der engagerede sig stærkt op til COP15 i København.
»Det var en stor overraskelse for mig, at aftalen ikke kom på COP15, men det var ingen overraskelse, at den ikke kom på COP16 i Mexico, det er heller ingen overraskelse, at den ikke kommer på COP17, og jeg kan ikke forestille mig, at den kommer på COP18.«
Den største hindring er USA, som på grund af Kongressens sammensætning ikke kan bevæge sig. Og når USA ikke kan, vil Kina heller ikke.
»Op til COP15 var der begyndt at komme skred i tingene, også inden for den internationale energisektor, hvor mange af mine kolleger var på vej. Men efter sammenbruddet i København har langt de fleste sagt, 'nu er det usikkert, hvad det bliver til. Derfor bruger vi 'vent og se'-strategien'.«
»Så længe man holder drømmebilledet om en global aftale op, er reaktionen, 'så behøver vi ikke gøre noget  aftalen er jo lige om hjørnet'. Hvis man derimod tager tyren ved hornene og siger, 'aftalen kommer ikke', og klimaet samtidig bliver værre og værre, så må man jo gøre noget inden for de rammer, der nu er,« siger Eldrup.
Klima- og energiminister Lykke Friis deler frustrationen: »Jeg er enig i, at der er alt for meget hoppen på stedet i forhandlingerne, og at en global aftale desværre ikke er lige om hjørnet. Men det får mig altså ikke til at ringe til Maldivernes præsident og sige, at alt håb nu er ude. Hvis det internationale pres for en aftale ikke opretholdes, er det jo kun dem, der har stået på bremsen, der vinder,« siger hun.
De internationale ngo'er har længe kæmpet for den globale aftale og presser stadig på ved hvert COP-møde.
»Det er rigtigt, at alene det, at der forhandles om en international aftale, kan bruges som undskyldning for ikke at handle beslutsomt. Det synes især at være en logik, der giver mening i de rige lande,« medgiver John Nordbo, miljøfaglig chef i WWF.
»Så vi må ikke hænge alt på den hat, at det forhandles. Men jeg tror, vi får en aftale på et tidspunkt.«
Klimakoordinator i Greenpeace Tove Maria Ryding vil heller ikke opgive en aftale.
»Der sker ikke noget på COP17, men man skal passe på med at udelukke COP18. Der kan ske meget på halvandet år,« mener hun.
»Og jeg er ikke enig i, at drømmebilledet holder nogen tilbage. Vi ser både stater, byer og virksomheder tage initiativer.«
Læs 'Vi skal aflevere et samfund, der er i orden' på side 4-5

