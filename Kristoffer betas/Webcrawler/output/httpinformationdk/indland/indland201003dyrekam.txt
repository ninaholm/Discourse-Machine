Dyre kampfly skal ikke købes under en krise
Der kan gå mange år før Danmark har brug for nye kampfly, mener Socialdemokraterne. Derfor vil de nu udskyde valget af flytype på ubestemt tid
John Dyrby Paulsen (S) mener det vil være ufornuftigt at bruge millioner på nye kampfly,
 så længe der er krise i økonomien.


 Milliardinvesteringer i nye kampfly midt i en økonomisk krise er uforsvarligt, mener Socialdemokraterne.
Partiet, der er med i forsvarsforliget, vil nu have udskudt beslutningen om de omdiskuterede fly.
»Den primære årsag er, at indkøbet af flyene vil være meget dyrt. Med den økonomiske situation vi har lige nu, er det altså ikke tiden til, at vi skal ud at købe nogle rasende dyre kampfly,« siger Socialdemokraternes forsvarsordfører John Dyrby Paulsen, der ikke vil lægge sig fast på en dato for, hvor længe købet kan udskydes.
»Vi skal først finde ud af, hvor længe vi kan vedligeholde vores nuværende F16 fly. De er helt på toppen, og der er ingen problemer med dem overhovedet. Jeg har hørt, at de med lethed kan forlænges til 2020, selvom vi ikke ved det med sikkerhed endnu. Men hvis vi alligevel ikke skal have nye fly før 2020, så giver det ikke mening at beslutte det her 10 år før. Og slet ikke i den nuværende økonomiske situation«.
- Hvorfor ikke bare lægge sig fast på typen for at sikre at noget af produktionen går til danske virksomheder og dermed skaber arbejdspladser?
»Hvis vi nu forestiller os, at vores F16 fly kan forlænges helt frem til 2025, så kan der jo ske meget i udviklingen, der har betydning for, hvilken type vi skal vælge. Vi er stadig en del af Joint Strike Fighter-programmet, som vi har forpligtet os til at bruge over en milliard kroner på i udviklingspenge. De penge betyder, at vi stadig er med som partnerland, så vores industri kan byde ind på opgaver, selvom vi ikke har lagt os fast på valg af type endnu«.
- Men risikerer de arbejdspladser ikke at gå tabt, når vi venter?
»At skabe arbejdspladser via kampfly er meget dyrt. Vi skal huske på, at vi køber kampfly, fordi vi skal bruge dem til noget. Det duer ikke, at vi giver en hulens masse penge ud nu bare for at være sikre på at skabe arbejdspladser. Dem vil man kunne skaffe meget mere effektivt ved at afsætte de samme penge på en række andre områder. Vi skal selvfølgelig tænke over det, når vi alligevel skal købe dem, men det er ikke noget, der kommer i første række.

