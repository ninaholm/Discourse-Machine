Rektor vil gå videre med mobningssag
Lektor på Aalborg Universitet Charlotte Bruun føler sig mobbet, men er hverken blevet taget seriøst af institutleder, tillidsmand eller rektor. Først da hun fortæller sin historie til Information sker der noget i sagen


 Rektor på Aalborg Universitet, Finn Kjærsdam, har fået øjnene op for, at en af hans medarbejdere, lektor Charlotte Bruun, føler sig mobbet:
"Jeg har været nede og spørge rundt, og jeg har fundet ud af, at det ikke går så godt mellem hende og hendes kolleger," fortæller Finne Kjærsdam. Derfor vil universitetets personaleafdeling nu tage sagen op. 
Sen reaktion
Man skulle ellers tro, at universitetet kunne have reageret tidligere. Charlotte Bruun har siden mobningen begyndte i 2005 talrige gange snakket med sin institutleder om problemerne - og har været sendt til erhvervspsykolog på universitets regning. 
Problemet med mobningen er der imidlertid aldrig blevet taget hånd om, så i april 2008 sendte hendes kollega Stefano Zambelli en klage over forholdene på Det Samfundsvidenskabelige Fakultet, hvor et af punkterne omhandlede mobning af Charlotte Bruun. 
Dengang svarede rektor, at det var en "alvorlig anklage", og derfor er det "vigtigt at få afklaret, hvorvidt den pågældende medarbejder selv føler sig mobbet". 
Og det gjorde hun ikke, lød konklusionen efterfølgende - uden at man havde spurgt Charlotte Bruun selv.
I dag forklarer Finn Kjærsdam det med, at det ikke var hende selv, der sendte klagen: "Der har aldrig været en klagesag fra hende. Det er hendes kollega, Stefano, der klager. Vi har meldt tilbage, at hun selv skal klage, og vi har ikke hørt noget siden."
- Men der står i svaret, at du har undersøgt sagen, og at hun ikke bliver mobbet. Hvordan er du så kommet frem til den konklusion?
"Vi har ikke nogen klagesag fra hende."
- Hvad har det med sagen at gøre?
"Vi behandler ikke klager fra andre. Og da vi ikke har modtagen en klage fra hende, så gik vi ud fra, at der ikke var noget i det."
- Du svarer, at du har undersøgt det og er kommet frem til, at hun ikke bliver mobbet?
"Ja, jeg har spurgt dekanen, og det mente han ikke, at hun gjorde."
- Hun har været ved sin institutleder mange gang - og været til psykolog på universitetets regning. Så det kan undre, at I kommer frem til, at der ikke er tegn på, at hun bliver mobbet?
"Hun skal jo klage, hvis hun synes, hun er mobbet," siger Finn Kjærsdam og tilføjer: 
"Men jeg har været ved dekanen, og han har vurderet, at hun ikke blev mobbet."
- Skal man selv klage, før det bliver taget alvorligt?
 "Vi reagerer ikke på, at nogen klager på andres vegne."
Seriøst
- Kan du forstå, hvis hun føler, at hun ikke er blevet taget seriøst i forbindelse med den her mobningssag?
"Vi har brugt meget tid på hende."
- Så der var ikke tid til at behandle hendes mobningssag?
"Nej, for jeg antog, at der ikke var nogen mobning. Nu er jeg blevet overbevist om, at det er der. Så derfor tager vi sagen op."
- Hvordan har du fundet ud af, at der er noget om sagen?
"Det har jeg læst i Information. Det har jeg aldrig hørt noget om fra hende."
- Men hvorfor kontakter du hende ikke, da du hører, at hun måske bliver mobbet.
"Det er ikke en rektorsag."
- Hvorfor får du så ikke nogen til at kontakte hende?
"Det gjorde jeg også. Jeg kontaktede min dekan."
- Hun er aldrig blevet kontaktet.
"Så må hun jo henvende sig."
- Var det ikke oplagt at spørge den, som det handler om?
"Jo, det kunne da være en god ide."
- Hvorfor har du så ikke gjort det?
"Fordi jeg spørger min dekan."
- Var der noget, I kunne have gjort bedre?
"Ja, det havde været nemmere, hvis hun selv havde klaget fra starten."
- Synes du, at jeres system har fungeret godt i den her sag?
"Nej, det synes jeg slet ikke."
- Hvad kan I gøre bedre fremover?
"Vi kan blive bedre til at lytte, når nogen klager på andres vegne."


