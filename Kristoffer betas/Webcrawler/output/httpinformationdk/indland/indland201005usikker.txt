Usikkerhed om danske borrelia-diagnoser
Mange danske patienter mener at have borrelia, selv om de flere gange er testet negative i de danske test. De fejler noget andet, mener danske eksperter. I Norge er man mere åben over for, at patienterne har borrelia, selv om de er testet negative


 Mange danskere mener selv, at de har borrelia, selv om de er blevet testet negative for sygdommen herhjemme. Men som Information i dag kan fortælle, er den danske ELISA-test usikker, og man kan derfor ikke udelukke, at patienterne rent faktisk er syge. Når testene kan give et såkaldt falsk negativt resultat, skyldes blandt andet, at nogle mennesker er meget langsomme til at danne de antistoffer, som man tester for, og derfor bliver testet for tidligt. En penicillinkur tidligt i forløbet kan betyde, at antistofferne er svære at finde. Udenlandske forskere mener desuden, at nogle mennesker aldrig danner antistofferne, selv om de er syge - men dette er et omdiskuteret fænomen - og flertallet af eksperter afviser, at det er muligt. Blandt dem er overlæge Klaus Hansen fra Rigshospitalet:
»Det er rigtigt, at testen kan give falsk negativt resultat. Men kun i de første uger af sygdommen. Senest efter tre måneder vil alle danne antistoffer og derfor blive testet positive med en ELISA-test, hvis infektionen er aktiv og dermed behandlingskrævende,« siger Klaus Hansen, som er medforfatter til den danske klaringsrapport, som ligger til grund for den danske praksis på området. I den kalder man fænomenet for 'okkulte kroniske borrelia-infektioner.' Klaus Hansens udlægning bakkes op af de fleste borrelia-eksperter, men i eksempelvis Norge er man begyndt at have en mere åben holdning over for muligheden for, at man kan have kronisk borrelia, selv om man ikke danner antistoffer.
I den norske pendant til den danske klaringsrapport, der guider praktiserende læger i diagnosticering og behandling af borrelia, opfordrer man til en åben holdning på området. Rapporten skriver desuden, at der er meget, lægevidenskaben endnu ikke ved om borrelia, hvilket lægerne skal have in mente - særligt over for de patienter, der muligvis kan have en tilstand, »der senere hen kan vise sig at være overset af det nuværende sundhedssystem.« Rapporten anbefaler også, at man laver en videnskabelig undersøgelse af fænomenet.
Stress eller depression
På Statens Serum Institut er overlæge Kåre Mølbak en af de eksperter, der forholder sig åbent over for muligheden og følger med i udviklingen:
»Det kan være, at om vi om nogle år vil have et andet syn på borrelia. Videnskaben udvikler sig, og det her er et af de spørgsmål, der ikke er videnskabelig enighed om,« siger Kåre Mølbak.
I Danmark er det den udbredte opfattelse, at en negativ ELISA-test betyder, at man ikke har borrelia. Typisk får patienterne diagnoserne stress, kronisk træthedssyndrom eller depression. Patienterne mener selv, at det er, fordi ELISA-testen ikke kan bruges til at finde frem til deres sygdom. Patienterne føler, at de bliver mødt med stor arrogance i det danske sundhedssystem.
Information har desuden talt med en række danskere, som har fået lavet en negativ ELISA-test i Danmark, men som siden er blevet konstateret positive i udlandet, når de for egen regning har fået foretaget en anden type test. Sundhedsadvokat Karen Vanderhoof-Forschner, der er grundlægger af Lyme Disease Foundation (borrelia- fonden), behandler mange sager om fejldiagnosticering:
»Fejldiagnosticering og falsk negative tests kan medføre vedvarende smerter, blindhed, demens, invalidering - og dertil kommer de psykiske konsekvenser. Privat kan man miste sit job, en kone eller mand og blive afskåret fra uddannelse eller sit sociale liv,« siger hun.
Patienter til udlandet
Praktiserende læge Claus Hancke er en af de danske læger, der sender patienter til udlandet for at blive undersøgt, fordi han ikke mener, at vi er gode nok til at stille diagnosen herhjemme:
»Jeg har haft mange patienter, som er testet negative i Danmark, og så har man lukket muligheden for en behandling. Men de kan sagtens være syge alligevel, og det anerkender vi ikke. Men jo længere tid man går i det danske system, jo mere invalideret bliver man, for sygdommen angriber benhårdt,« siger han. Netop derfor opfordrer Claus Hancke sine patienter til at blive diagnosticeret i udlandet:
»Mange af mine patienter bliver testet positive i udlandet. Og når de får behandlingen med store mængder intravenøs antibiotika, får de det straks bedre,« siger Claus Hancke. Men Klaus Hansen fra Rigshospitalet mener, at det i givet fald må være en placebo-reaktion, det vil sige, at patienten føler, at medicinen virker, selv om den i virkeligheden ikke har nogen effekt:
»Placebo-effekten er en vigtig faktor, når det kommer til denne slags sager,« siger Klaus Hansen, som henviser til en undersøgelse, der er offentliggjort i The New England Journal of Medicine i 2001.
Den er foretaget blandt 129 patienter, der mente at have borrelia, men var antistof-negative. Halvdelen fik antibiotika og den anden halvdel fik placebo, men 40 procent af begge behandlingsgrupper fik det bedre. Han understreger desuden, at mange af de udenlandske borreliaklinikker er private og tjener penge på patienterne:
»Det er jo ikke umuligt at forestille sig, at disse klinikker er interesserede i at tolke testresultaterne som positive. Og det er meget uhensigtsmæssigt. Det medfører dels mulighed for fejldiagnoser, så man ikke finder frem til den egentlig sygdom - dels en ubegrundet overbehandling mod en formodet og i mine øjne tvivlsom borrelia,« siger Klaus Hansen.
Claus Hancke mener, at den klare afvisning af, at man i udlandet kan være bedre end i Danmark, er farlig:  »Herhjemme lader man ikke muligheden for borrelia stå åben, hvis ELISA-testen er negativ. Det er efter min mening en fejl. Og vi tror ikke på, at der kan være nogen i udlandet, der er dygtigere end os. Der ville det være godt med lidt ydmyghed,« siger Claus Hanke.
Læs også: Private økonomiske interesser bag dansk borrelia-diagnostik 

