Flere ufrivilligt barnløse bruger rugemødre
Danske par benytter sig i stigende grad af rugemødre for at realisere drømmen om et barn, vurderer forsker og Etisk Råd. Dermed bevæger de sig ind i en juridisk gråzone, for i Danmark har en rugemor alle rettigheder til barnet. Advokat efterlyser ny lovgivning
Da Anne var gravid med sit første barn, forværrede hun drastisk sine cyster i nyren. Det betyder, at hun ikke selv kan føde en søster eller bror til sin nu fireårige datter. Og derfor leder hun og kæresten nu efter en rugemor, der kan hjælpe dem til at nå drømmen om endnu et barn.

Anne var begyndt at tro på det. En anden kvinde ville give hende den største gave i verden – at føde et barn til hende.Det hele var planlagt. Rugemoderen ville få ægløsning inden for et par dage, og så snart det skete, skulle hun komme hjem til Anne og Thomas og inseminere sig med Thomas’ sæd ude på badeværelset. Når barnet blev født, skulle det ikke op på rugemoderens bryst. Det skulle op i Annes arme.Men så skrev rugemoren en mail: Hendes mand var blevet alvorligt syg, han blev nødt til at lukke sit håndværkerfirma, og måske måtte familien flytte fra huset. Kunne hun få et forskud på de 175.000 kroner, Anne havde tænkt at give hende i gave?»Det gik den forkerte vej. Hun havde i forvejen fået 25.000 kroner. Det begyndte at føles lidt prostitutionsagtigt, at hun ikke kunne sidde i huset uden os og til gengæld stillede sin krop til rådighed,« fortæller Anne.Så Anne og Thomas trak sig ud af aftalen. Drømmen om en baby bristede. Efterfølgende har Anne tænkt, at det egentlig var godt, rugemoderen forsøgte at få penge ud af dem så tidligt i processen. Var hun først blevet gravid, ville der ikke have været grænser for, hvad hun kunne afpresse dem for.Og Anne er langt fra den eneste dansker, der prøver at få børn på denne måde. Charlotte Kroløkke, lektor og Ph.d. ved Syddansk Universitet, har forsket i rugemødre og kommercialisering af kroppen. Ifølge hende er det ikke noget nyt, at kvinder hjælper hinanden med at få børn. Der er sket en udvikling inden for de seneste par årtier, hvor barnløse par i stigende grad ser det som en rettighed at afprøve alle muligheder:»Hvis lægen siger, man ikke kan få et barn, så går man hjem og googler det og finder så ud af, det måske kan lade sig gøre i Indien eller England,« forklarer hun.Tyge Trier oplever også den stigende tendens gennem sit advokatvirke:»Rugemødre er mere forekommende, end man officielt er klar over. Og det er steget over de sidste fem år,« påpeger han.Formand for Etisk Råd, Jacob Birkler, mener, stigningen skyldes, at der er ved at ske et skred væk fra de mangeårige etiske principper om, at man ikke kan købe et andet menneske. Gennem de seneste par år har en mere nyttemæssig betragtning vundet frem:»Der er en kvinde, der får et beløb for at leje sin livmoder ud, og så er der et par, der bliver lykkelige for at kunne købe det. Det er en win-win-situation. Men man glemmer det grundlæggende danske menneskesyn om, at kroppen ikke må blive en vare,« påpeger han.Ingen støtte fra lovenAnne fik aldrig de penge tilbage, som hun havde givet til sin potentielle rugemor. Og det er en vanskelig situation, man bliver sat i, når man indgår sådanne aftaler, fordi der ikke findes nogen officiel lov om rugemoderskab i Danmark. Men tre forskellige love sørger tilsammen for, det praktisk talt er umuligt: Børneloven, adoptionsloven og loven om kunstig befrugtning.Alligevel efterlades der en sprække i loven, så rugemoderskab kan lade sig gøre, hvis en bekendt vil gøre det af sit gode hjerte og med sine egne æg. Men loven giver ingen beskyttelse til barnløse, der ønsker at bruge den mulighed.Selv om parterne udformer og underskriver kontrakter med aftaler om alle tænkelige scenarier, er de ikke juridisk gyldige.Det stiller hvert år ufrivilligt barnløse i en penibel situation: Rugemoderen har alle juridiske rettigheder til barnet.Ifølge lovgivningen er hun juridisk mor til barnet, alene fordi hun har født det. Derfor har hun mulighed for at presse et forældrepar på både følelser og pengepung.Det får menneskeretsadvokat og ekstern lektor ved Københavns Universitet, Tyge Trier, til at pege på behovet for en lovændring:»Man bør lempe lovgivningen på det her felt, så det i større udstrækning bliver muligt at gennemføre sager med rugemoderskab i Danmark. Det er bedre, det foregår under ordnede vilkår,« vurderer han.Tyge Trier har repræsenteret mere end ti familier i sager, hvor deres barn er kommet til ved hjælp af en rugemor. Gennem sit møde med disse forældre har han erfaret, at den nuværende lovgivning får barnløse til at se sig nødsaget til at finde en rugemor i udlandet.»Samtidig er det en stor stressfaktor for nybagte forældre at sidde i New Delhi og vente på tilladelse til at komme hjem. De har rigeligt at se til med en lille ny,« påpeger han.Der findes ingen optælling af omfanget af både danske og udenlandske rugemoderaftaler, fordi emnet er så kontroversielt og ofte foregår gennem hemmelige aftaler.Ønsket om en familie på fireEn lille pige i lyserød kjole og en tyggegummitatovering på hver arm kommer ind i værelset. Anne smiler stolt af sin datter.For fire et halvt år siden fødte hun Ida. Anne vidste godt, hun havde cyster på nyren, da hun blev gravid. Hvad, hun ikke vidste, var, at graviditetshormonet fik cysterne til at vokse og dermed forværrede hendes sygdom drastisk.At blive gravid igen ville være at risikere livet. Men Anne havde altid ønsket sig to børn og at skabe det trygge familieliv, hun selv manglede i en hård barndom.Hendes mor begik selvmord, og som følge fik Anne en depression. Med det i tankerne havde Anne opgivet håbet om at blive godkendt til at adoptere.»Jeg er en fantastisk god mor, og jeg føler, jeg kan vende den sociale arv. Så jeg vil så gerne give Ida en bror eller søster, hun kan få glæde af, når Thomas og jeg en dag ikke er her længere,« fortæller Anne.Krop til salgMen modstanden mod rugemoderskab er stor. Jacob Birkler ser mange etiske problemer ved kommercielt rugemoderskab. Kroppen bliver en handelsvare, hvor rugemoderen sælger en kropslig ydelse, som kan sammenlignes med prostitution.– Men hvordan kan det være lovligt at sælge sin krop til sex, når man ikke må udleje sin livmoder i Danmark?»Det er netop barnet, der er den etiske forskel. Spørgsmålet bliver, hvem der egentlig er mor?« spørger Jacob Birkler.Han henviser til jordemødre og psykologer, der peger på, at tilknytningen mellem mor og barn begynder allerede efter undfangelsen. Desuden kan han forestille sig forskellige problemer ved en tingsliggjort graviditet:»Hvad nu hvis barnet bliver handicappet, eller rugemoderen har røget og drukket under graviditeten. Kan man så tale om, at hun ikke har leveret varen? Der er jo ikke ligefrem nogen fortrydelsesret.«Jacob Birkler vil ikke afvise, at man på nogle måder kan lave klare aftaler og en god proces med en juridisk kontrakt. Men man vil alligevel aldrig kunne sikre parterne på ét afgørende område: Følelserne.Tyge Trier mener, at man skal lave en etisk afvejning af de modhensyn, der er:»Vi skal forstå, at barnløshed for nogle betyder så uendeligt meget,« understreger han og fortsætter:»Verden er international, så det kan ikke nytte noget, vi lukker øjnene for den virkelighed, der er derude. Man må anerkende, at det foregår. Og det foregår ikke på en forsvarlig måde i dag,« fastslår han.Ifølge ham er der ikke noget juridisk til hinder for, at man kunne gøre rugermoderaftaler lovlige i Danmark. Dermed ville myndighederne kunne beskytte og hjælpe begge parter gennem hele processen.På vej til udlandetAnne vil strække sig langt for at få et barn mere. De sidste tre år har hun oprettet flere profiler på internettet: Hun har søgt rugemoder i udlandet og foreslået en ’delebarnsordning’ til Thomas: Her ville en anden kvinde blive biologisk mor, Thomas biologisk far, mens Anne ville blive papmor. Men Thomas brød sig ikke om tanken om at dele et barn med en anden kvinde end Anne.Håbet om en rugemor er nu tændt igen. Anne har hørt flere positive historier om indiske rugemødre. Selv om Anne tidligere søgte en dansk rugemor, der ville hjælpe af et godt hjerte, mener hun i dag godt at kunne forsvare brugen af en kommerciel rugemor i Indien. Det hele foregår under ordnede forhold med bindende kontrakter. Og hun har fået fordommene om udnyttelse af fattige kvinder afkræftet, for kvinderne melder sig frivilligt og må ikke være økonomisk trængte.Prisen er høj i indisk målestok: 130.000 danske kroner. Heraf får rugemoderen det, der for hende svarer til fem års løn. Med et så højt beløb føler Anne, det nærmer sig et ligeværdigt forhold: Anne kan hjælpe rugemoderen med at betale for hendes børns videre uddannelse, og rugemoderen kan hjælpe Anne med at få et barn.»De gør det også af et godt hjerte. Men kun i forhold til deres egne børn,« understreger Anne.Interessen stigerIndien er sidste chance, og Anne og Thomas regner med at tage afsted til Indien til september. Det bliver første del af et eventyr, som samlet set vil løbe op i 200.000 kroner. Men de er villige til at betale en langt højere pris.Lykkes det at få et barn her, skal det have godkendelse fra de danske myndigheder, før det kan komme med hjem. Det kan sagtens komme til at tage et halvt år.»Jeg er indstillet på, at jeg nok bliver fyret. Samtidig må jeg undvære Thomas og Ida. Men det er en pris, jeg er villig til at betale,« forklarer Anne.Lykkes det ikke, må de opgive den store drøm, for der er ikke flere penge at bruge:»Det er hårdt at gå og blive ved med at håbe. På et tidspunkt må man nok acceptere, at man ikke kan få alt, hvad man ønsker sig. Men jeg vil altid føle, der var et barn, vi ikke fik,« siger hun.Anne og hendes families navne er opdigtede. Redaktionen er bekendt med deres rigtige navne
