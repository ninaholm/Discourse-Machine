Skatteordførere kritiserer tidligere minister i sag om ejendomsvurderinger
Daværende skatteminister Kristian Jensen (V) bliver beskyldt for at have vildledt Folketinget i sagen om fejlbehæftede ejendomsvurderinger, og ifølge en professor i strafferet rejser forløbet spørgsmålet, om ministeransvarlighedsloven blev overtrådt. S og EL kræver en undersøgelse


I årevis vidste Skat, at der var massive problemer med de offentlige ejendomsvurderinger. Både Skat og Skatteministeriet har ved tre lejligheder konkluderet, at mange ejendomme var vurderet forkert, og for eksempel fremgår det af et internt notat fra 2007, at Skat i en foreløbig analyse vurderede, at »over halvdelen af ejendommene kan være vurderet væsentligt for lavt eller højt.«Men disse problemer nævnte daværende skatteminister Kristian Jensen (V) ikke, da han i en kvartalsrapport fra 2008 skulle forklare Folketingets Skatteudvalg om problemerne med store stigninger i ejendomsvurderinger.Det viser en gennemgang af forløbet, som Jyllands-Posten har foretaget, efter at Rigsrevisionen 21. august offentliggjorde en skarp kritik af Skat og Skatteministeriets måde at håndtere sagen på.Professor i statsret ved Aarhus Universitet Jørgen Albæk Jensen siger til avisen, at forløbet rejser spørgsmål om, hvorvidt Kristian Jensen har overtrådt ministeransvarlighedsloven.Og hvis Folketinget bevidst er blevet vildledt, er det »meget alvorligt«, siger Lisbeth Bech Poulsen, skatteordfører i SF, til Information.»Hvis man i mange år har været bekendt med fejl, og man bevidst vildleder Folketinget, har vi et stort problem,« siger hun. »Derfor må de centrale aktører komme på banen med deres forklaringer om, hvad der præcist er sket. Én ting er, at der bliver lavet fejl i systemet – noget andet er, hvis der bliver dækket over dem.«Lisbeth Bech Poulsen påpeger, at det dels handler om at få placeret et ansvar, og dels om at få ryddet op.Skatteordfører Thomas Jensen (S) kalder over for Jyllands-Posten forløbet grotesk og kræver en tilbundsgående undersøgelse af forløbet:»Vi vidste, at Skatteministeriet og Skat havde fejlet i sagen. Men nu ser det ud til, at man også har forsøgt at dække over det over for Folketinget. Det er meget, meget alvorligt.«En skandaløs sagEnhedslistens skatteordfører, Frank Aaen, er enig i, at der er behov for en dybtgående undersøgelse og kalder sagen »skandaløs«.»Selvfølgelig må man undersøge det« siger han. »Det er godt at få placeret det politiske ansvar, og det er også godt at få afsløret det hykleri, der har været i den forbindelse, at nogen har prøvet at løbe fra deres ansvar.«Man har forsøgt at få det til at se ud som om, at det »endnu engang bare er Skat, der har begået en fejl«, siger skatteordføreren.»Det er jo ikke bare én fejl, det er en hel stribe af fejl. Og det berører rigtig mange mennesker, så jeg er selvfølgelig enig i, at det bør undersøges til bund,« siger Frank Aaen. »Når man faktisk fik ret mange beskeder om, at noget var galt, hvorfor gjorde man så ikke noget ved det? Det synes jeg er meget vigtigt, og derfor må vi undersøge, hvilke politiske motiver der har været.«Konservatives skatteordfører, Mike Legarth, har ingen kommentarer til forløbet, og det er ikke lykkedes Information at få en kommentar fra Kristian Jensen (V). Over for Jyllands-Posten siger den tidligere skatteminister, at han ikke kendte til notatet fra 2007, der advarede om de mange fejl i de offentlige ejendomsvurderinger. Alligevel beklager han forløbet:»Der skulle være fundet en mere grundlæggende løsning på vurderingerne, end der skete,« siger han til Jyllands-Posten.
