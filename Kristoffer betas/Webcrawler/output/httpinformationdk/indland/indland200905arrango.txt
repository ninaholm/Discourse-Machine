Arrangør fralægger sig ansvar for hærværk
Hvis arrangørerne for festivalen 'Undoing the City' havde vidst, at gadefesten i Hyskenstræde ville ende med hærværk, var den ikke kommet på programmet. Men festivalledelsen føler sig ikke medskyldig i ødelæggelserne i den gamle gade


 Ledelsen bag festivalen Undoing the City mener ikke, den har et medansvar for ødelæggelserne i Hyskenstræde natten til lørdag. Gadefesten forud for hærværket var ellers en del af festivalen, som arrangeres af aktivistnetværket Openhagen, der arbejder for at modvirke privatisering og kommercialisering af byrummet.
"Vi kan ikke tage ansvar for det, der skete, for det er ikke noget, vi har været med til at arrangere. Vores festival var en paraply for mange forskellige grupper og mennesker, der havde lyst til at lave noget, der handlede om byrummet. Og da vi modtog henvendelsen fra arrangørerne af gadefesten, tænkte vi, at det lå godt i tråd med resten af festivalen," siger Lars Gaardsøe, der er medarrangør af Undoing the City.
- Men er det ikke jeres ansvar som arrangører, at projekter, der er en del af programmet, er i orden?
"Det er ikke den måde, festivalen er tænkt. Det var meningen, at en masse selvstændige grupper bød ind med aktiviteter, de havde lyst at lave."
- Så du mener ikke, det er jeres ansvar at sørge for, at de projekter, der er med i jeres festival, er i orden?
"Jo, det er det selvfølgelig på en måde. Og derfor må man også sige, at hvis vi havde vidst, hvad vi ved nu, så havde det ikke været en del af vores program."
- I vidste godt på forhånd, at der ville blive malet graffiti, der hvor festen skulle foregå. Det står i jeres program. Er det i orden?
"Vores projekt er at formulere en kritisk tilgang til byrummet. Og der er graffiti én af udtryksformerne."
- I Hyskenstræde er det fredede huse, det er gået ud over. Er det i orden?
"Jeg kan bare sige, at hvis vi havde vidst, hvad vi vidste nu, skulle det ikke have været en del af vores program."
- Men I vidste på forhånd, at der ville blive malet graffiti.
"Jo, men graffiti er mange ting. Og jeg vil ikke tage stilling til, om graffiti er godt eller dårligt. Jeg ser det som et udtryk for den kamp, der foregår om det offentlige rum."
Forskruet mediedækning
Lars Gaardsøe kan dog godt forstå, hvis danskerne har fået et dårligt indtryk af Undoing the City.
"Med den mediedækning, der har været, virker det rimelig vildt. Men denne her sag har altså været præget af en del mystificering. Det er for eksempel ret fantasifuldt at kalde festivalen for en autonom festival," siger arrangøren, der også peger på, at medierne har hævdet, at kommunen skulle have været med til at betale for ødelæggelserne i Hyskenstræde.
"Hverken Undoing the City eller Københavns Kommune har været med til at finansiere festen. Det er rigtigt, at vi har fået nogle penge fra kommunen. Men de midler, vi har brugt, er udelukkende gået til transportudgifter og forplejning til vores oplægsholdere ved de forskellige seminarer," siger han og tilføjer:
"Det her er en rigtig ærgerlig sag. For som helhed har festivalen været rigtig god og spændende."

Information ville gerne have talt med den gruppe, der planlagde gadefesten. Men de ønsker ikke at kommentere sagen

