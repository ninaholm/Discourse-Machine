Haarder i vidneskranken
Birthe Rønn Hornbech udpegede Bertel Haarder som medansvarlig for Statsløsesagen. Før onsdagens kommissionsafhøring af Haarder tyder intet dog på, at han bærer skylden for de mest alvorlige fejl i sagen
Statsløsekommissionen skal afhøre tidligere integrationsminister Bertel Haarder onsdag


 I juli 2003 modtog daværende integrationsminister Bertel Haarder (V) et ni sider langt notat fra sine embedsmænd i ministeriets Indfødsretskontor. Notatet handlede blandt andet om statsløse unges ret til statsborgerskab og vil med sikkerhed blive taget op, når Statsløsekommissionen onsdag skal afhøre den forhenværende minister.
I sommeren 2003 arbejdede VK-regeringen sammen med støttepartiet Dansk Folkeparti på at skærpe kravene til udlændinge, der søgte om dansk statsborgerskab.
Notatet fra embedsmændene til Bertel Haarder indeholdt en advarsel med reference til FN-konventionen om statsløshed: »Gøres erhvervelse af statsborgerskab for statsløse personer betinget af, at yderligere eller i forhold til konventionen skærpede krav er opfyldt, vil det ikke være i overensstemmelse med konventionen.«
Med andre ord ville der ske konventionsbrud, hvis statsløse ansøgere blev mødt med samme krav, som VKO var ved at indføre over for almindelige ansøgere. Derfor skulle det sikres, at ansøgninger fra statsløse blev behandlet særskilt.
Embedsværket skitserede to forskellige veje, som Haarder kunne følge. Enten kunne han sørge for, at FN-konventionen blev skrevet ind i indfødsretsaftalen mellem Venstre, Konservative og Dansk Folkeparti. Eller også kunne ministeren opfylde konventionen »ved konkret at forelægge ansøgninger fra personer omfattet af konventionen for Folketingets Indfødsretsudvalg«.
Da VK-regeringen i vinteren 2003-04 forhandlede med Dansk Folkeparti om en ændring af indfødsretsloven, lagde parterne sig fast på en tredje mulighed. Selv om det nu generelt blev sværere at blive dansk statsborger, skulle ministeriet optage statsløse omfattet af konventionerne på de halvårlige lovforslag, hvormed Folketinget tildeler statsborgerskab. Forinden skulle Folketingets Indfødsretsudvalg dog orienteres om sagerne.
Gode hensigter
Trods embedsmændenes advarsel og de erklærede gode hensigter om at overholde konventionerne gik det galt.
Integrationsministeriet begyndte i strid med konventionerne at give afslag på statsborgerskab til statsløse unge.
Præcis, hvornår fejlen begyndte, er fortsat uklart. Ifølge Informations oplysninger blev det første konventionsstridige afslag efter FN-konventionen om statsløshed givet i 2004, men muligvis skyldtes afslaget, at faktuelt forkerte oplysninger blev lagt til grund, og ikke at konventionen blev glemt eller tilsidesat. Og først i 2005 begyndte ministeriet mere systematisk at give afslag til statsløse. Samme år forlod Bertel Haarder Integrationsministeriet og blev undervisningsminister, og intet tyder indtil videre på, at han kendte til den fejlagtige praksis.
Alligevel har Birthe Rønn Hornbech (V) udpeget Bertel Haarder som en af de medansvarlige for skandalen. Hun sagde i marts 2011 til Morgenavisen Jyllands-Posten: »Jeg mener, at mine forgængere har forsømt at give nogle retningslinjer for Indfødsretskontoret, og den fejl har jeg så videreført uden at vide det.«
Når fejlen overhovedet kunne opstå, synes en del af forklaringen rigtignok også at være, at de statsløses rettigheder ikke blev skrevet ind i sagsbehandlervejledninger, lovteksten til indfødsretsloven eller den gældende indfødsretsaftale, det såkaldte indfødsretscirkulære, som er det primære arbejdsredskab for sagsbehandlerne. I bagklogskabens lys synes det således klart, at Haarder og hans embedsmænd burde have taget advarslen om risikoen for konventionsbrud mere alvorligt og burde have sørget for, at de statsløse blev skrevet ind de rigtige steder.
Selv om en sådan undladelsessynd kan være alvorlig, forekommer den lille i forhold til den mere sprængfarlige del af sagen, der handler om perioden efter sommeren 2008, hvor daværende integrationsminister Birthe Rønn Hornbech blev orienteret om den konventionsstridige praksis. Hun lod fejlen fortsætte i tæt på halvandet år og holdt sagen hemmelig for Folketinget.
’En fascistisk tankegang’
At Integrationsministeriet ikke var tilstrækkelig opmærksom på de statsløse, viser en konkret sag fra Haarders ministertid.
Skolelederen på Frederikssundsvejens Skole i Københavns nordvestkvarter blev i 2003 bedt om at udtale sig om nogle elevers færdighed i det danske sprog. Alle fire elever var statsløse, men ét af børnene var født i Danmark og dermed omfattet af Børnekonventionen.
Sprogkravet fik daværende skoleborgmester Per Bregengaard (EL) til at protestere og offentligt at beskylde Haarder for »en fascistisk tankegang«, for kun i »ekstremt fremmedfjendske og totalitære stater« skal et barn »gøre sig værdig til at blive statsborger«.
Den voldsomme beskyldning medførte, at sagen endte på ministerens bord. Derfor passerede sagens akter hele vejen fra Indfødsretskontoret via afdelingschefen over departementschefen til ministerkontoret, uden at nogen undervejs tillagde det betydning, at der på den allerforreste side i ansøgningen fra det barn, der var født i Danmark, var noteret ’statsløs’ – hvorfor der ifølge konventionerne ikke kunne stilles et sprogkrav.
De fire statsløse skoleelever endte med at få statsborgerskab, men først efter at de ved en »uformel samtale« havde vist, at de talte udmærket dansk.

