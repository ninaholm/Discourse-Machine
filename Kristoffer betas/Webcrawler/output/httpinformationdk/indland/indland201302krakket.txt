Krakket, der blev et kollektivt tabu
Et stovt og stolt folkefærd blev næsten blæst omkuld, da EBH Bank i Fjerritslev og omegn kollapsede. Den kollektive skam og tavshed, der ligger som en dyne hen over byen, forsøger indbyggerne at løfte, mens dommen mod bankens direktør er berammet til i dag
Ulf Nielsen (billedet) følte sig chikaneret, fordi han stillede kritiske spørgsmål til aktionærmøderne i EBH-bank i de gyldne år. I dag er det den tidligere bestyrelsesformand i banken, Egon Korsbæk, der oplever, at lakken på hans bil ridses, og han og hustruen har overvejet at flytte fra egnen.


 Jeg er ikke ude på hævn – og ønsker ikke for nogen, at de skal sættes i fængsel. Men det ville da ikke være helt urimeligt, om de velklædte og veltalende herrer fra EBH Bank (Egnsbank Han Herred, red.) delte deres millioner med nogle af de mennesker her på egnen, der har mistet deres penge,« fastslår Kristen Winther Sønderhaven.
For mere end et årti siden stillede han kritiske spørgsmål til ledelsen under et aktionærmøde i den lokale bank og fik så mange mishagsytringer, at han nærmest snublede ned fra podiet. Dengang blev aktionærmøderne regnet som den årlige folkefest i Fjerritslev.
»Det var ikke populært at stille kritiske spørgsmål til ledelsen, for de kunne jo nærmest gå på vandet,« husker den tidligere landmand. Han peger stolt op på billedet af slægtsgården, Sdr. Skovsgaard, som man også kan se liggende i funktionsduelig tilstand ud af køkkenvinduet fra retræteejendommen.
Også Kristen Winther Sønderhaven tabte penge på bankkrakket i november 2008. Dengang da ledelsen i EBH Bank måtte hejse det hvide flag og lade Det Private Beredskab til Afvikling af Nødlidende Banker overtage kommandoen, fordi fiktive milliardoverskud over natten blev konverteret til reelle milliardunderskud.
»Der er nogen, der har regnet ud, at jeg mistede en halv million. Men det regnestykke passer ikke helt, for det var jo slet ikke det, jeg gav for aktierne, der viste sig at være værdiløse. Og jeg skal såmænd nok klare mig. Det er værre med en af mine venner, der tabte hele pensionsopsparingen, men han vil ikke tale om det, for både han og mange andre skammer sig over deres godtroenhed. Vi var jo naive alle sammen,« siger han og virrer med hovedet.
Udsagnet bliver bekræftet af den pensionerede skoleinspektør Gunnar Ottesen på en landejendom ude på Ålegårds Hede: »Krakket har været hårdt ved egnens selvforståelse. Der er store børn i vor vennekreds, der ikke vil fortælle deres forældre, hvad de reelt har tabt på spekulationerne i EBH Bank. Dette er det unævnelige – et kollektivt tabu. Alle taler om bankens død i enhver forsamling, men ingen står frem med deres personlige tab. Det gør for ondt på folk! Vi forsøger alle at komme videre i livet og vil ikke ynkes,« siger Gunnar Ottesen, der måtte vinke farvel til cirka en halv million kroner, som skulle have forsødet alderdommen.
Hans hustru, Jette Jansen, serverer nybagte boller og ditto knækbrød til trods for, at det er mindre end ti minutter siden, min ankomst blev varslet.
»Det er 40 år siden, jeg flyttede her til egnen, men jeg er stadig tilflytter. Fordi jeg er gift med en lokal, er det dog lettere at blive accepteret. Og derfor kommer jeg alle mulige steder, hvor jeg mærker vreden og frustrationerne,« fortæller den tidligere børnehaveleder og bakkes op af husbonden.
»Finn Strier Poulsen (tidligere direktør i EBH Bank, red.) ville gøre banken til en supertanker, sagde han. Men i dag spørger vi alle, hvorfor den supertanker gik på grund? Og hvor alle værdierne er sevet hen? Vi er godt klar over, at der er spørgsmål, vi aldrig får svar på, men for os handler det om anstændighed og moral. Den kollektive skam og tavshed, der ligger som en dyne hen over byen, skal vi have løftet. Kun bankens tidligere ledelse kan gøre det ved at tale. Det var derfor, vi stillede op med vores papskilte foran retten i Hjørring forleden,« siger Gunnar Ottesen og fremdrager endnu et af de regnestykker, der fyger i Fjerritslev og omegn. Og som alle andre regnestykker afhænger facit af udregningen.
Gunnar Ottesens regnestykke viser, at borgerne på egnen hver og én har mistet over 600.000 kroner – om man da gør tabet op, da luftkastellerne var på deres højeste.
Luftkastellernes kraft
Alle disse regnestykker giver den tidligere bestyrelsesformand i EBH Bank Egon Korsbæk ikke en døjt for.
Nølende tager han imod den uventede gæst midt i frokosten på ’vingården’, som de lokale med foragt i stemmen benævner ejendommen i udkanten af Husby.
Udsigten fra middagsbordet fejler ikke noget denne klare vinterdag. Mod syd snurrer vindmøllerne nær Aggersund. Og til trods for at Egon og ikke mindst hans hustru, Kirsten, mange gange har haft lyst til at flytte væk fra sladderen, så bor de her endnu.
Egon Korsbæk er vokset op på egnen, hvor han blev regnet som en hædersmand inden bankkollapset.Det var her, han blev udlært som maskinsnedker – og siden handlede med døre og vinduer. Det var her, han opbyggede selskabet Vest-Wood, som i 2002 blev solgt for et milliardbeløb til kapitalfonde.
Siden helligede han sig et liv som professionelt bestyrelsesmedlem. Og en af posterne blev skæbnesvanger.
Korsbæk stemplede nemlig ind i EBH Bank kort tid efter, at den daværende direktør, Finn Strier Poulsen, – som nu er sigtet for kursmanipulation af bagmandspolitiet – havde indledt sin offensive strategi om at låne penge til folk uden for pastoratet. Folk, som ankom i firehjulstrækkere og førte slesk tale.
Ja, der er dem i Fjerritslev og omegn, der fortsat mener, at Korsbæk er et anstændigt menneske – om end lidt naiv – og at han havde en oprigtig interesse i EBH-Fonden, der i »guldalderen« pøsede millioner ud til det lokale idræts- og kulturliv. Problemet er blot, igen ifølge lokale tunger, at Korsbæk »lod sig rive med af luftkastellerne« og ikke formåede at dæmme op for katastrofen i tide.
»Lige til det sidste troede jeg på, at vi kunne klare skærene. Fra vi fyrede Strier i september 2008 og frem til det endelige kollaps i november, troede jeg på, at banken ville overleve. Dette var, hvad vi arbejdede for i døgndrift. Men det var, som om der var folk udefra, som havde besluttet, at vi skulle dø,« siger Egon Korsbæk.
I dag ridses lakken i hans bil, men ingen gør ham dog fortræd på gaden, hvor medborgerne ikke konfronterer ham med fortidens synder som uansvarlighed og den nepotisme, som mange mener prægede EBH Banks gøren og laden.
»Egon er sortlistet her i Fjerritslev – og i dansk erhvervsliv, så nu er han vicevært nede i Kino,« konstaterer Kirsten Korsbæk, der er frivillig i den lokale biograf.
»Og havde vi ikke haft den hobby og gode venner, var det uudholdeligt – så havde vi ikke overlevet mentalt. Vi er stemplet for livstid. Og nok skinner solen i dag, men der er også sorte dage, hvor det er svært at se en fremtid her. Løgnene i pressen gør det ikke bedre,« siger hun og ser over på sin mand, der stiltiende nikker og taler videre om »skyldfølelsen og det personlige vakuum«, han har befundet sig i siden krakket. Fjerritslev Kro befinder sig også i en art vakuum – eller måske snarere tidslomme. I slyngelstuen hænger et par lokale mænd i baren midt på eftermiddagen, men de skal ikke have noget klinket.
»I sidste uge kom der atter en flok journalister til byen. Du skulle lige have set, da de stillede deres kameraer op midt i hovedgaden. Folk flygtede ind i butikkerne,« bemærkes det med tilfredshed på klingende dialekt.
Bag banksektorens kulisser
Ved den grønne dug i restauranten serveres der eftermiddagste og stærke ostemadder med grøn peber og saltstænger lagt sirligt ovenpå.
På bordet ligger den lokale avis, der trækker nye overskrifter fra retten i Hjørring, hvor dommen over Finn Strier Poulsens mulige kursspekulationer er sat til i dag.
Allerede for et par uger siden dømte Vestre Landsret Strier Poulsen til at returnere tre en halv million kroner til EBH-fondens konkursbo, der fik medhold i, at fonden mellem 2004 og 2007 uberettiget havde udbetalt pengene til den tidligere direktør uden at have hjemmel til dette.
Men for at gøre dommen speget fik både Strier Poulsen og meddirektør Jens Nielsen, der også blev dømt til at tilbagebetale, lov til at beholde deres i alt 6,5 millioner bonuskroner, da dommerne ligeledes besluttede, at Finansiel Stabilitet skal holde de to direktører skadesløse, da de alligevel ville have fået deres bonusser via EBH Bank, hvis ikke EBH fonden havde udbetalt dem.
Om dette også vil gøre sig gældende – når dommen falder i retten i Hjørring – er uvist, men står det til Bagmandspolitiet, vil såvel den 60-årige direktør Svend Jørgensen fra Sparekassen Himmerland og den fire år yngre Finn Strier Poulsen fra EBH Bank få ubetingede fængselsdomme for den kursspekulation, som anklagerne mener at have påvist gennem lagrede telefonsamtaler – såkaldte voice-logs. På en af optagelserne kan man høre Strier Poulsen sige til en medarbejder, at man skal være »bagstopper« på aktien i Sparekassen Himmerland.
Det er netop påstanden fra Bagmandspolitiet, at EBH Bank i næsten otte uger i 2008 op til bankens krak kunstigt holdt kursen på sparekassens aktier oppe på kurs 600.
Manøvren lykkedes gennem køb af aktier for næsten ni millioner kroner, hævdes det.
Under retssagen er det kommet frem, at de to direktører aftalte at købe aktier hos hinanden. Men det var ganske uskyldigt og havde intet med kursmanipulation at gøre, mener de anklagede i en straffesag, der er et yderst interessant kig ind i banksektorens kulisser i forbindelse med finanskrisen.
Tid til tillid?
Skråt over for krostuen i Fjerritslev ligger solcentret, hvor man for en flad femmer kan nappe sig nogle minutter under lysstofrørene. Og selv om et ikke helt definerbart antal butikker har drejet nøglen rundt de senere år, så vidner navne som Slagter Palle, Hannes Blomster og Café Antalya om en vis driftighed i en by, hvor hovedgaden ligeledes huser adresser som Imerco, Matas, Kræmmerbiksen, Synoptik, KJ Fashion og et skilt mod Frøslev.
»Det er vanskeligt at gøre folks tab op – for kun de færreste ønsker at tale om det. Og det er ikke helt nemt at gennemskue, hvad der skyldes den generelle finanskrise, og hvad der skyldes bankens død,« fastslår EDC-mægleren Brian Sørensen, der sidder i et alt andet end prangende lokale – kun et stenkast fra den tidligere lokalt forankrede bank – og forsøger at sælge tomme ejendomme i Han Herred.
Anderledes fint skulle det være, da man byggede det nye EBH Bank-hovedsæde i Fjerritslev. I dag Sparekassen Himmerland. Damen ved kassen er primært interesseret i at vide, om den fremmede er i besiddelse af et kamera. Bag hende sidder de samme medarbejdere og vejleder de samme kunder, de i sin tid vildledte.
»Hvordan man kan have tillid til os? Ja, det er et prekært spørgsmål, som du burde tale med den administrerende direktør om. Men jeg kan da forsikre, at vi gør vores ypperste for at genopbygge tilliden til banken,« pointerer filialdirektør Allan Hansen, der hurtigt dukkede op i det pompøse ankomstlokale og inviterede inden for i et mere diskret møderum.
»Det er den sunde fornuft, der driver folk her. Og de har været loyale over for deres nye bank, selv om mange har fået et hak i tuden. Bankkrakket har gjort ondt på mange mennesker. Heldigvis er folk her vant til modgang og til at tage fat. Men som pengeinstitut skal vi selvfølgelig være ydmyge. For den enlige mor, der har mistet 30.000 eller 50.000 kroner, kan det godt være en formue, der vil tynge hende i årevis,« siger Allan Hansen og taler videre om den fortrolighed, der skal være mellem bank og kunde.
Men det bliver nu nok alligevel vanskeligt at opbygge tillid til byens tidligere gartner, der mistede alt efter at have sat sin formue i bankaktier, hotelbossen ved Slette Strand, fiskerne i Vester Torup og mange andre af de borgere, der brændte fingrene, da grådighedskulturen for alvor kom til egnen. Villy Thomsen, en tidligere bankrådgiver og tillidsmand i EBH Bank, anslår, at mere end to tredjedele af Fjerritslevs omkring 3.500 indbyggere (5.000 med opland, red.) har tabt penge.
På vejen ned mod havet for at besigtige Svinkløv Badehotel ved vintertide holder jeg ind hos Ulf Nielsen.Den lokale ’landsbytosse’, der i dag snarere regnes som synsk eller en art økonomiprofessor blandt de lokale. For som den mere spagfærdige Kristen Winther Sønderhaven var Ulf bestemt ikke populær i Fjerritslev inden ’katastrofen’, når han tog ordet under den årlige aktionærsammenkomst og stillede spørgsmål, som både forstyrrede den gode stemning og forsinkede tre-retters-menuen tilsat udvalgte vine, kaffe og kage.
Fra sin nybyggede glasudestue kan Ulf i dag skue ud på sine kreaturer og Jammerbugtens Golfbane som »de høje herrer fra banken og vennerne frekventerede i tide og utide«, mens deres sorte Audier og BMW’er holdt side om side på parkeringspladsen.
»Finn Strier Poulsen generede mig på det groveste før årtusindeskiftet, så jeg afbrød mit samarbejde med banken, men jeg beholdt nogle få aktier, så jeg fortsat kunne gå på talerstolen og holde ham lidt i ørerne. Men det lykkedes ikke rigtigt, for han løb jo helt løbsk. Det hele løb helt løbsk heroppe,« siger Ulf Nielsen og kigger mod horisonten, hvor solen for længst er gået ned over Han Herred.
 

