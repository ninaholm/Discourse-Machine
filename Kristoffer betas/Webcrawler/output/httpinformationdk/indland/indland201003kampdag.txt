Kampdag om købesex - danskerne er ligeglade
Er du for sexarbejdernes frie ret til at arbejde, så mød op på  Halmtorvet. Men går du ind for en kriminalisering af sexkunder  så kig forbi Rådhuspladsen. To af kampdagens demonstrationer  handlede om købesex, men ifølge en undersøgelse foretaget for  FOA, kunne det ikke rage danskerne mindre
Kampdagens demonstrationer var farvet af kampråb for og imod legaliseringen af købesex. Men danskerne går mest op i de ulige lønforhold.


 Under feminismens paraply og kampdagens paroler kan du kæmpe på begge sider af prostitutionsdebatten, og Information blev noget så forvirrede, da vi i går besøgte dagens demonstrationer. På Halmtorvet skulle stigmatiseringen af sexarbejdere stoppes, og på Rådhuspladsen var eliteapparatet mødt op for at fordømme de fornedrende forhold for de stakkels prostituerede og dømme sexkunder ude. Købesex var gårsdagens dominerende tema for demonstrationerne, og det var det, der bragte Information endnu mere ud af fatning, for ifølge en ny undersøgelse er det slet ikke købesex, der optager danskerne. I en gallupundersøgelse foretaget for FOA, mener kun tre procent af alle de adspurgte - mænd som kvinder - at manglen på kriminalisering af sexkunder er det største ligestillingsproblem i Danmark. Derimod mente hele 37 procent, at det store løngab mellem mænd og kvinder er Danmarks største problem.
I dag tjener kvinder i gennemsnit kun 82 procent af mænds løn, viser tal fra LO og DA, og det er tilsyneladende det, der i virkeligheden interesserer os. Men ligegyldigt hvad den brede befolkning bekymrer sig om, skulle der til Kvindernes Internationale kampdag demonstreres for og imod købesex.
Staten ud af vores trusser
Der var ikke flere prostituerede på Halmtorvet i går, end der plejer at være. Men i går skulle der ikke arbejdes, men kæmpes en kamp for basale rettigheder til de prostituerede.
I hvad der kunne minde om en forårssol på Halmtorvet, var en broget blanding af kvinder og transpersoner mødt op. Med røde paraplyer som værn mod de gloende tilskuere, tog de turen fra Halmtorvet ned af Istedgade -  op af Absalonsgade og Skelbækgade og tilbage til Halmtorvet. Ludernes domæne.
»Staten ud af vores trusser - det er vores egne kusser,« lød det fra forsamlingen af queers, genderbenders, sexarbejdere og ros. Demonstrationen var seperatistisk - kun for kvinder, eller dem, der definerer sig som kvinder.
Og som den lille demonstration råbende sneglede sig op af Istedgade, gik Susanne Møller, forkvinde for SIO, Sexarbejdernes Interesseorganisation, og råbte flokken op med en megafon:
»Det er en stor gåde for SIO, at man især på venstrefløjen taler så varmt for at tage rettigheder fra kvinder,« sagde hun. Blandt de fremmødte demonstranter blev 8. marts-initiativets demonstration for kriminalisering af sexkunder på Rådhuspladsen også mødt med undren.
»De tror måske selv, at de gør noget godt for sexarbejderne,« sagde en kvindelig demonstrant og fortsatte: »Men det handler jo i bund og grund om forargelse og formynderi. De taler på andres vegne, og de lytter ikke til sexarbejderne,« siger kvinden, der ikke havde lyst til at oplyse sit navn.
Regulering gavner
På Rådhuspladsen var billedet af demonstranterne mindre broget. En lille gruppe gymnasiepiger fnes, da dagens anden taler - den tidligere prostituerede Lita Malmberg - tog bladet fra munden:
»Det er grotesk, at det stadigvæk er tilladt at masturbere i andre menneskers kropsåbninger for penge i Danmark,« sagde hun, mens gymnasiepigerne spærrede øjnene ekstra op. Lyden af klappende vanter tog til, da Lita Malmberg nær enden af sin tale formulerede dagens pointe i en punchline:
»Rigtige mænd køber ikke kvinder, de scorer dem.«
En af gårsdagens talere på Rådhuspladsen Mette Frederiksen fra Socialdemokratiet mener ikke, at en politisk regulering af prostitutionsområdet har noget med formynderi at gøre:
»Vi som politikere går jo også ind og regulerer på, hvorvidt mennesker må kravle rundt på stilladser uden sikkerhedsudstyr. Det må de ikke, for det er ikke sikkert. Vi beskytter individet ved at regulere,« siger Mette Frederiksen.
Alle gårsdagens talere til 8. marts- initiativets demonstration på Rådhuspladsen gav de fremmødte mænd en særlig hyldest. For netop de mænd kan være med til at højne den etiske standard for, hvordan man behandler kvinder, mente talerne. Og det blev der klappet længe i vanterne over.
I sexarbejdernes demonstration blev der hujet og klappet af de kvindelige sexarbejdere. Ifølge Feministisk Initiativ, der sammen med Enhedslistens queerudvalg stod for gårsdagens demonstration, er en kriminalisering af sexkunder med til at fjerne rettigheder fra kvinderne. For de er selv i stand til at handle på deres liv og fag, mener Eini Carina Grønvold, talsmand for Feministisk Initiativ:
»Vi har ret til selv at træffe vores egne beslutninger. Og rettigheder og anerkendelse af sexarbejde øger sexarbejdernes selvbestemmelse og magt over deres eget liv.«


