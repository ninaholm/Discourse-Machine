Kæden er hoppet af i uddannelsespolitikken
Under ti timers undervisning er virkeligheden for mange lærer- og pædagogstuderende. Konsekvensen er mere uro og ringere undervisning i skolen og dårligere tilbud i daginstitutioner, vurderer eksperter, der mener, kæden er hoppet af i uddannelsespolitikken, når politikerne samtidig ønsker verdens bedste folkeskole
Det går ud over de små i børnehaven, når pædagogerne kun har otte timers undervisning om ugen gennem deres uddannelse. arkiv


 De pædagogstuderende har i gennemsnit otte timers undervisning om ugen, viser en ny undersøgelse lavet af Forbundet af Pædagoger og Klubfolk og Pædagogstuderendes Studieorganisation (PLS). På læreruddannelsen ser situationen ikke meget bedre ud.
De Lærerstuderendes Landskreds anslår, at en tredjedel af de studerende har under 10 timers undervisning om ugen. Det er så få timer, at det vil gå ud over kvaliteten af undervisningen i folkeskolen og aktiviteterne i daginstitutionerne, vurderer eksperter.
»Du kan ikke lære, hvordan du holder ro i en klasse ved at læse en bog. Det skal gennemgås med folk, der har forstand på det, derfor er der ingen tvivl om, at mindre undervisning vil give flere problemer med uro i klassen og ringere undervisning,« siger professor Niels Egelund, der er leder af Center for Strategisk Uddannelsesforskning og Kompentenceudvikling på Danmarks Pædagogiske Universitetsskole.
Professor på Institut for Grundskoleforskning på Aarhus Universitet, Per Fibæk Laursen, mener, at færre timers undervisning på læreruddannelsen vil betyde, at de nye lærere får sværere ved at håndtere jobbet.
»Når de studerende har mindre lærerkontakt, så vil de få problemer med at lede en klasse og opbygge gode relationer til elever, forældre og kolleger, fordi de menneskelige aspekter af lærergerningen er svære at tilegne sig ved at læse en bog, og det vil give mere uro i undervisningen,« siger Per Fibæk Laursen og tilføjer, at mindre undervisning erfaringsmæssigt også betyder større frafald.
Også i daginstitutioner og fritidstilbud vil det lave timetal på pædagoguddannelsen få alvorlige konsekvenser, mener lektor i småbørnspædagogik Stig Broström, der påpeger, at pædagoguddannelsen indtil for ti år siden var fuldtidsstudier med flere timers undervisning om dagen.
»Det er nærmest katastrofalt, fordi så få timers undervisning ikke giver de pædagogstuderende mulighed for at udvikle deres kundskaber og færdigheder. Og når de færdiguddannede pædagoger kan for lidt, så involverer de sig ikke eller sætter aktiviteter i gang for børnene og dermed kommer børnene i endnu højere grad til at passe sig selv,« siger Stig Broström.
Forskellig undervisning
Professionshøjskolerne, der huser lærer- og pædagoguddannelserne, er i øjeblikket ved at undersøge, hvordan timetallet ser ud på de pågældende uddannelser. Formand for rektorerne Laust Joen Jakobsen erkender, at gentagne nedskæringer har betydet færre timers undervisning. Han påpeger, at undervisning handler om mere end en lærer i en klasse.
»Det er en misforståelse at tro, at man som professionsbachelor skal have mange timers undervisning med en lærer foran en tavle. Projektarbejde, vejledning og gruppearbejde er også vigtige dele af lærer- og pædagoguddannelserne, men når det er sagt, så er det selvfølgelig bekymrende, at der er råd til så lidt undervisning,« siger Laust Joen Jakobsen. Professor i uddannelsesforskning fra Aalborg Universitet Palle Rasmussen bakker rektorformanden op:
»Det er en misforstået opfattelse, hvis det kun er det antal tavletimer, de studerende har, der tæller. Relevant undervisning er mange forskellige ting, hvor vejledning i forhold til projektarbejde og praktik er en del af det.«
I undersøgelsen på pædagoguddannelserne er det dog sparsomt med vejledningen.
De pædagogstuderende mener, at problemet er, at den traditionelle undervisning ikke er blevet erstattet af noget andet.
»Vi er ikke modstandere af projektopgaver og gruppearbejde, for det lærer vi også meget af, men vi oplever ikke, at de færre konfrontationstimer bliver konverteret til andre former for undervisning,« siger formand for PLS Katrine Bødker Tegllund.
Glem verden bedste
Niels Egelund mener dog ikke, at undervisningen bare kan erstattes af mere projekt- og gruppearbejde, fordi pædagog- og lærererhvervet er mere praksisorienteret end eksempelvis en humanistisk universitetsuddannelse.
»Du kan ikke lære, hvordan man interagerer med børn ved at læse dig til det eller diskutere det med dine medstuderende, fordi de mangler erfaring og praktisk viden om det,« siger Niels Egelund og sammenligner  med professionsuddannelserne på universitetet.
»Jeg ved ikke, hvor mange der ville have lyst til at lade sig behandle af læger og tandlæger, der havde opnået det meste af deres viden ved at diskutere med deres medstuderende,« siger Niels Egelund. Han har også svært ved at få det lave timetal på lærer- og pædagoguddannelse til at hænge sammen med ambitionen om at skabe verdens bedste folkeskole.
Stig Broström mener også, at godt man kan glemme ambitionerne, at pædagoger skal være med til at skabe kundskaber hos børnene allerede før skolen. »Kæden er hoppet helt af i forhold til at fremme læringsmiljøet i daginstitutionerne, når pædagogerne får så lidt undervisning i løbet af deres uddannelse,« siger han.

