Grønlandsk MF'er vil træde ud af Folketinget
Beskyldninger og trusler fra Dansk Folkeparti og regeringen er den direkte årsag til, at det grønlandske folketingsmedlem Lars Emil Johansen nu vil trække Grønlands repræsentation ud af Folketinget
Efter den seneste tids ophedede debat har den grønlandske politiker Lars Emil Johansen fået nok. Og det kan betyde, at både han og Grønlands nye MF-er, Juliane Henningsen, forlader Folketinget.


 De er blevet kaldt hyklere, og de er blevet truet med økonomiske sanktioner, hvis de brugte deres stemmer ved afstemning i Folketinget. 
Nu har et af de grønlandske folketingsmedlemmer fået nok. Han mener ikke længere, at Grønland skal have repræsentanter i Folketinget. Lars Emil Johansen er folketingsmedlem for det socialdemokratiske parti Siumut, og det var på partiets landsmøde den 6. februar, at han fremsatte sit kontroversielle forslag. 
"Jeg har fremlagt til Siumuts landsmøde, at vi fra officiel side overvejer at bringe repræsentantskabet i Folketinget til ophør, og debatten fortsætter i partiet," siger Lars Emil Johansen til Information. 
"Jeg ved godt, at det er en del af den danske Grundlov, men det er ligesom Danmarks problem, hvordan man slipper os ud af det her."
Lars Emil Johansens beslutning er konsekvensen af Dansk Folkeparti og Venstres seneste udtalelser om Grønlands repræsentation i Folketinget. I januar måned blev de grønlandske folketingsmedlemmers stemmer nemlig afgørende under afstemningen om Pia Christmas-Møllers (løsgænger) asylforslag. Lars Emil Johansen (SIU) og hans politiske kollega Juliane Henningsen (IA) oplevede at blive truet til tavshed af Dansk Folkeparti og flere medlemmer af VKO-regeringen.
Folkelig opstand
Senest har Kristian Thulensen Dahl (DF) i bestræbelserne på at iværksætte en "folkelig opstand" mod Selvstyrekommissionen sagt, at "grønlænderne kommer til at grine hele vejen til Nuuk". 
Selvstyrekommissionen og et bredt politisk flertal uden om Dansk Folkeparti vil overdrage retten til undergrunden og dens olieforekomster til Grønland, mens det danske bloktilskud udfases, hvis olien begynder at give overskud. 
Som reaktion på det politiske flertal har Kristian Thulesen Dahl rejst en forespørgelsesdebat og kaldt statsminister Anders Fogh Rasmussen i samråd den 19. februar, fordi han vil "forarge".
"Jo flere, der hører om det her i Danmark, jo flere bliver målløse. Jo flere, der når at blive involveret i det her, inden Selvstyrekommissionen afslutter sit arbejde, jo flere vil måske lægge pres på statsministeren," siger Kristian Thulesen Dahl. 
Odiøst
Dansk Folkepartis udmeldinger står til at blive afgørende for Lars Emil Johansens beslutning om sit mandat i Folketinget.
"På landsmødet referede jeg, hvad der er sket i den seneste tid især fra Dansk Folkepartis side. Men vi har aldrig bedt om at blive en del af den danske repræsentation eller Grundloven, vi har fået det pålagt, og nu skal det så også ligge os til last, at vi er der. Man kan ikke først i 1973 vedtage henover hovedet på folk, at vi skal være en del af Danmark og have repræsentanter i Folketinget, og når vi så har en holdning, der ikke passer magthaverne, så er det lige pludselig odiøst, at vi er der," siger Lars Emil Johansen (SIU), der har været folketingsmedlem for det socialdemokratiske Siumut først fra 1973 til 1979 og senest siden 2001.
I forbindelse med regeringens asylforslag sidst i januar truede Venstre og Dansk Folkeparti med de "langtrækkende konsekvenser det selvfølgelig ville få for blokpolitikken", hvis de grønlandske folketingsmedlemmer stemte imod regeringens forslag om maksimalt ophold i asylcentrene på tre år. De grønlandske folketingsmedlemmer blev af flere partier direkte bedt om at holde sig udenfor ved afstemningen om forslaget.
Det ignorerede de grønlandske folketingsmedlemmer og stemte imod forslaget, der dog blev vedtaget med støtte fra Ny Alliance. 
Politik fra indlandsisen
Venstres udenrigsordfører, Søren Pind, formulerede sin analyse af det grønlandske repræsentantskabs indflydelse på asylforslaget således: 
"Et alternativt flertal bestående af en konservativ renegat, to grønlandske politikere, som lige pludselig er kommet ned fra indlandsisen for at drive dansk indenrigspolitik, plus resten af det danske Folketing truede med at stemme imod regeringen."
Det var blot én i rækken af udmeldinger, der nu får Lars Emil Johansen (SIU) til at foreslå, at Grønland ikke længere skal være repræsenteret i det danske folketing. Ifølge Grundlovens paragraf 28 skal to af Folketingets 179 medlemmer være fra Grønland og to skal være fra Færøerne, men paragraf 31 siger, at særlige regler om Grønlands repræsentation kan gives ved lov. 
Det var i går ikke muligt at få en kommentar fra Grønlands anden repræsentant i Folketinget, Juliane Henningsen.


