Im-lov sætter barnets tarv i anden række
Den efterladte forælders evne til at integrere sig går i nyt lovudkast forud for barnets tarv i sager som den om syvårige Im Nielsen fra Thailand. Vi risikerer at svigte de børn, der har mest brug for hjælp, lyder kritikken
 
	en 11. november blev den 11-årige Im Nielsen og hendes thailandske mor udvist til Thailand, fordi hendes danske far var død af kræft. Det udløste et ramaskrig, som fik politikerne til at vedtage en særlov, som betød at Im kunne vende tilbage til Danmark. Foto: Mette Nielsen
	 


 
	Da samtlige partier i Folketinget på nær Dansk Folkeparti i november gik sammen om en lovændring, der skulle give syvårige Im Nielsen fra Thailand ret til at opholde sig i Danmark, var politikerne og den danske offentlighed optaget af at sikre lille Ims ve og vel og at hjælpe andre børn i samme situation.

	Men nu viser det lovudkast, som Justitsministeriet netop har sendt i høring, at barnets tarv kommer i anden række. Hvis et udenlandsk barns danske forælder dør, som det skete i sagen om Im Nielsen, er det nemlig først og fremmest den efterladte forælders evne til at integrere sig, der afgør, om barnet kan få lov at blive.

	I lovudkastet fremgår det således, at en inddragelse af den efterladte udlændings og dermed også barnets opholdstilladelse kan »undlades«, hvis »udlændingen har udvist vilje og evne til at integrere sig her i landet.« Derimod indgår barnets tarv i lovbemærkningerne som en faktor, der sammen med andre hensyn kommer i anden række. »Herudover forudsættes blandt andet hensynet til eventuelle børn,« som der står, »at skulle indgå i vurderingen«.

	Børnepolitisk rådgiver Inger Neufeld fra Red Barnet er kritisk over for lovændringen.

	»Det nytter ikke at lave sådan en lov, der kun tager hensyn til de børn, hvis forældre har overskud nok til at blive integreret. Vi risikerer at svigte de børn, der måske har allerstørst behov for hjælp,« siger hun.

	EL: Helt forkert

	Ifølge professor i jura på Aarhus Universitet Jens Vedsted-Hansen kunne man »få den tanke, at formålet er at begrænse praksisændringen til de tilfælde, hvor den efterlevende ægtefælle er særligt velintegreret i det danske samfund,« men som professoren påpeger, stemmer det »ikke helt med det indtryk, man kunne få af debatten om Im for fire uger siden.« Dengang udtalte eksempelvis SF’s udlændingeordfører Karina Lorentzen til DR om Ims situation: »Alle kan se, at det er urimeligt. Den her sag er så åbenlyst forkert, at vi skal have fundet en løsning på problemet.« I dag siger Karina Lorentzen, at man »måske« skulle »have lagt mere vægt på barnets behov,« men at barnets interesser ofte vil være »sammenfaldende med morens.«

	Enhedslistens Johanne Schmidt-Nielsen var med til at indgå aftale om en lovændring på baggrund af sagen om Im Nielsen. »Det er helt forkert, at loven lægger vægt på forældrenes evne og vilje til integration og ikke på barnets tarv. Jeg tog det op med Morten Bødskov, men der var ikke opbakning fra de øvrige partier til, at barnets tarv skulle være det afgørende,« siger hun.

