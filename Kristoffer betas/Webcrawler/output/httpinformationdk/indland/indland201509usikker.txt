Usikker økonomi risikerer at skabe kaos på fødegange
Regeringen er nu gået med til at tildele landets fødeafdelinger 34,5 mio. kr ekstra i år, som de var blevet lovet af den tidligere regering. Men hvis den sløjfer den kvarte milliard, der skulle styrke afdelingerne over de næste tre år, vil det ifølge hospitalerne få voldsomme konsekvenser


 Sundhedsminister Sophie Løhde (V) møder nu hård kritik fra landets hospitaler, der frygter for de kommende års finansiering af fødeafdelingerne. På et samråd i Folketingets Sundhedsudvalg annoncerede ministeren ellers i tirsdags, at hun vil tildele fødeafdelingerne 34,5 millioner, som oprindeligt var øremærket afdelingerne i år, men som der for to uger siden blev skabt tvivl om i medierne.
På samrådet afviste ministeren imidlertid samtidig at svare på, hvad der skal ske med de i alt 225 millioner, som den tidligere regering under sidste års finanslovsaftale satte af til fødeafdelingerne over de kommende tre år.
Og selv om det er glædeligt, at hospitalerne nu alligevel får de øremærkede penge, som de oprindeligt var tiltænkt for 2015, skaber det stor bekymring og usikkerhed, at den økonomiske ramme for 2016 altså langtfra er på plads. Sådan lyder det fra både Rigshospitalet, Aarhus Universitetshospital, Aalborg Universitetshospital og Odense Universitetshospital.
De vurderer, at det kan blive svært at leve op til Sundhedsstyrelsens vejledning, hvis ikke fødeafdelingerne får tilført de øremærkede midler, som de indtil for kort tid siden havde budgetteret efter. Det vil blandt andet betyde en større risiko for fejl i forbindelse med fødsler.
»Det er selvfølgelig godt, at vi nu får de penge, som vi var blevet stillet i udsigt for 2015. Men samtidig skaber det stor usikkerhed om, hvad der nu skal ske. Og det er rent ud sagt temmelig stressende. Vi hyrer jo ikke personale på dagsbasis. Derfor skaber det kaos, at vi ud fra de nuværende svar fra regeringen ikke har mulighed for at langtidsplanlægge,« siger Morten Hedegaard, der er klinikchef på Rigshospitalet.
Også på Odense Universitetshospital medfører den uafklarede situation et stort pres på en i forvejen presset fødeafdeling, fortæller Bjarne Kristensen, der er chef for fødeafdelingen på Odense Universitetshospital.
»Dengang vi af den daværende regering fik at vide, at vi ville få ekstra penge, begyndte vi at ansætte både jordemødre og speciallæger, og det giver en betydelig usikkerhed i forhold til, hvad der nu skal ske med de ansættelser,« siger han.
»I forvejen har vi skåret al overflødig service væk, og hvis vi skal skære yderligere, bliver det selve fagligheden, vi kommer til at skære i. Vi er i forvejen hårdt pressede, og jeg er ikke sikker på, at vi kan skære mere, uden at det går ud over sikkerheden.«
Lignende melding kommer fra formand for Jordemoderforeningen, Lillian Bondo. Hun mener ikke, at »man kan stramme skruen mere på fødeafdelingerne, uden at det får konsekvenser for de fødende familier«.
Men selv om Lillian Bondo er »mindre optimistisk med hensyn til de øremærkede midler for de kommende år«, så har hun alligevel »en tro på, at politikerne på Christiansborg vil holde fast i den linje, de tidligere har lagt, nemlig at Sundhedsstyrelsens anbefalinger for svangreomsorgen skal efterleves ude på fødeafdelingerne, hvilket kræver, at der tilføres øremærkede midler til fødslerne, så regionerne får mulighed for at prioritere opgaven«.
Fra oppositionen er der hård kritik af ministerens håndtering af sagen. Sundhedsordfører fra Enhedslisten Stine Brix mener, at »regeringen har håndteret den her sag ualmindeligt dårligt, hvilket forståeligt nok skabt en kæmpe usikkerhed på fødeafdelingerne«. En usikkerhed, som »kunne være undgået, hvis regeringen havde meldt klart ud fra starten, at hospitalerne ville få de penge, der oprindelig var sat af i 2015«.
Samtidig kritiserer Stine Brix sundhedsministeren for stadig ikke at komme med noget svar på, hvad der skal ske med de midler, der var afsat til fødeafdelingerne for de kommende år:
»Fødeafdelingerne står i en usædvanlig vanskelig situation, fordi de har søgt om at få flere penge til at ansætte flere jordemødre.«
Hun peger på, at flere af regionerne i deres ansøgning om at få del i de oprindeligt øremærkede penge har angivet, at de med pengene ønsker, at der skal være en jordemoder til stede under hele fødslen. Det indikerer ifølge hende, at der er et stort behov for, at fødeafdelingerne får tilført ekstra penge.
Hos Socialdemokraterne mener sundhedsordfører Flemming Møller Mortensen, at udmeldingen fra regeringen komme til at betyde »et meget stort tilbageskridt for den planlagte kvalitetsforbedring«.
»Jeg forstår godt, at fødeafdelingerne er meget frustrerede. Sundhedsministeren har i den grad skabt stor usikkerhed på området ved, at hun ikke før nu er kommet med en klar udmelding om, hvad der skulle ske med de penge, der allerede var besluttet skulle gives til fødeafdelingerne i 2015. Det er meget dårligt håndteret af ministeren,« siger han og understreger ligesom Stine Brix, at ansøgningerne fra regionerne viser, at der virkelig er brug for penge.
»Vi kan læse, at pengene blandt andet skulle gå til, at jordemødre ikke skal have vagter på 24 timer, sådan som det er tilfældet i dag. Så enten viser den her sag, at regeringen er utrolig dårlig til at lytte til en faggruppe, der er hårdt presset, eller også, at de her penge er blevet en del af et politisk spil, der kommer til at gå ud over dem, der sidder ude på fødeafdelingerne.«
Det har ikke været muligt at interviewe sundhedsministeren, men i et skriftlig svar til Information skriver hun: »Regionerne har nu fået tilsagn om de 35 mio. kr., der var afsat for 2015, og det er så op til de enkelte regioner at vurdere, hvordan pengene bruges bedst muligt på fødeafdelingerne. I den sammenhæng vil jeg gerne minde om, at regeringen lige har indgået en økonomiaftale med regionerne, som giver dem 1,5 mia. kr. ekstra i 2016. Og inden længe vil vi fremlægge vores finanslovsforslag, som jeg godt kan afsløre, vil indeholde et yderligere løft til sundhedsområdet. Der kommer altså flere, ikke færre, penge til sundhed i 2016.«

