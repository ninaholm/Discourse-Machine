Smykkenedtur kaster skygger over kapitalfonde
Smykkefirmaet Pandora lignede en succes, der kunne vokse ind i himlen. Men ikke ret længe  og efter sidste uges nedtur rejser både politikere og analytikere fornyet kritik af kapitalfonde
Pandora-smykkebutik på Strøget i København. Pandora er af kapitalfonden Axcel blevet omtalt som dens 'måske bedste investering nogensinde'. Axcel ejede 60 pct. af Pandora før noteringen, men solgte omkring halvdelen af deres aktier fra ved førstkommende lejlighed og tjente alene ved børsnoteringen 8,6 milliarder kroner. Det er et af de forhold, som i dag får flere til at rette kritik mod ikke blot Axcel, men kapitalfonde i det hele taget.


 Hvordan et firma, som sælger armbånd, pludselig kunne være mere værd end Danisco, Tryg og Jyske Bank, var der kun nogle få, som undrede sig over.
»Da jeg hørte, hvilken pris Pandora lagde ud med, troede jeg, det var en joke. Det mindede mig om de gamle IT-dage. Der blinkede så mange advarselslamper, at aktionærerne burde have overvejet at holde sig væk,« siger Johnny Madsen, som er investeringschef i Dansk Formue- og Investeringspleje.
Men han var ret alene med sit synspunkt, for som i en moderne fortolkning af Kejserens nye klæder turde de færreste analytikere pege fingre og lufte deres mistillid.
»Jeg har hele tiden sagt, at prisen var gal, selv om virksomheden var god. Men vi var kun et par stykker, som var kritiske. Der var stort set enstemmighed om, at det var et godt køb lige frem til sidste uge,« siger Peter Falk-Sørensen, senioranalytiker i Dansk Aktieanalyse.
Dykket
I sidste uge fik kritikerne så ret. Smykkefirmaet Pandora måtte nedjustere forventningerne til årets vækst gevaldigt, selv om de så sent som i foråret annoncerede fortsat fremgang. Men salget havde alligevel ikke udviklet sig som forventet, og direktøren fik en fyreseddel, mens andre aktionærer kunne se deres formuer falde sammen på ingen tid. Det mærkværdige er, at både banker, pensionskasser og private investorer indtil da var ovenud begejstrede. Derfor blev der handlet ikke så få aktier, da virksomheden blev børsnoteret i oktober sidste år. De blev udbudt til 210 kroner stykket, men steg og steg. Uanset realværdien rullede millionerne i bedste 'udbud- og efterspørgselsstil' ind i ejernes lommer, og dagen efter noteringen var Pandora 34,2 milliarder kroner værd.
Især kapitalfonden Axcel tjente på succesen og har senere omtalt smykkefirmaet som deres »måske bedste investering nogensinde«. Axcel ejede 60 pct. af Pandora før noteringen, men solgte omkring halvdelen af deres aktier fra ved førstkommende lejlighed. Ifølge business.dk kunne den samlede gevinst alene ved børsnoteringen opgøres til 8,6 milliarder kroner for kapitalfonden. Og selv om det lyder som den rene fest, er det et af de forhold, som i dag får flere til at rette kritikken mod ikke blot Axcel, men kapitalfonde i det hele taget.
»Kapitalfonde lever af at købe billigt og sælge dyrt. Axcel og andre hovedaktionærer benyttede børsnoteringen til at sælge deres aktier. Her scorede de kassen. Så kan man stille sig selv spørgsmålet: Er det attraktivt for hr. og fru Jensen at købe Pandora-aktier af en kapitalfond, som lever af at købe billigt og sælge dyrt?« siger Johnny Madsen og uddyber, hvorfor han mener, at Axcels såkaldte 'delvise exit' var betænkelig:
»Vi er meget, meget skeptiske, når en børsnotering primært drejer sig om, at der er nogen, som gerne vil tjene mange penge, og ikke om, at en virksomhed mangler penge til vækst. 9 ud af 10 af de solgte aktier var eksisterende aktier.«
Smykkenedturen risikerer at få langsigtede konsekvenser for kapitalfondenes forretning generelt, vurderer Johnny Madsen.
»Kapitalfondene betragtes i forvejen som grådige. Det her er et kæmpe selvmål for dem. Vi var også påpasselige før, men nu er vi endnu mere påpasselige. Jeg tror, at mange vil sige nej tak til samarbejdet med kapitalfonde fremover, og de får langt sværere ved at bruge børsmarkedet som exitmulighed.«
S vil stramme
Det er netop grådigheden, som er kerneproblemet, mener Socialdemokraternes europæiske leder og kapitalfondskritikkens grand old mand, Poul Nyrup Rasmussen:
»Det her lignede fra starten den model, som kapitalfonde ofte anvender. Først køber de sig ind i en hastigt voksende virksomhed som Pandora. Derefter koncentrerer man sig om at få virksomheden børsnoteret, så man selv kan høste en gevinst og delvist frigøre sig fra virksomheden. Det mønster genkender jeg hos Axcel, der stadig står som de store vindere med deres provenu fra børsdebuten,« siger han og tilføjer, at både det danske børsmarked, de små aktionærer, de ansatte i Pandora og pensionskunderne, som har formuer investeret i Pandora, taber stort på nedturen. Nedturen bliver dermed et vidt- rækkende problem, som ikke kun rammer smykkevirksomheden selv, mener Nyrup:
»Grådigheden har igen fået lov at tage overhånd i dette spil, og vi må have bedre spilleregler for børsintroduktioner og papirhandel med virksomheder.«
Hos de hjemlige socialdemokrater er der opbakning til Nyrups kritik fra finansordfører Morten Bødskov.
»Af alt, hvad vi har set fra kapitalfondenes side, er det her næsten det værste. Det er et klassisk grådigheds- projekt, hvor et selskab tømmes,« siger han og varsler ny regulering på området.
Blandt andre bankerne er i Socialdemokraternes søgelys, når reglerne skal gås efter i sømmene. For eksempel har Nordea vedholdende anbefalet Pandora-aktier, samtidig med at banken selv var med til at introducere selskabet på børsen. Nordeas kursmål har også ligget markant højere end andre bankers.
»Man må sige, at forholdet mellem banker og kapitalfonde gang på gang viser sig at være uskønt. Den rådgivning, bankernes aktieanalytikere giver, er påvirket af bankens interesser i kapitalfonden,« siger Morten Bødskov og foreslår en mere uafhængig vurdering af virksom- heder allerede ved børsnoteringen.
»Der bør fremover foreligge uafhængige vurderinger. Banken skal være med, men i så stort et projekt skal man også kunne læne sig op ad en sekundær vurdering. Det er nødvendigt, ikke mindst fordi kapitalfondene er omgærdet af så meget lukkethed.«
Imageproblemer
Kapitalfondenes branche- organisation, DVCA, efter- lyste tidligere på året et bedre image og ville imødegå udfordringen ved at skabe mere åbenhed og afmystificering. Men i dag, få måneder senere, tegner solstrålevirksomheden Pandora til at kaste skygger over hele branchen.
Meget i sagen virker decideret mystisk for udenforstående: Hvordan kunne salget vige så brat, og hvorfor kom så opjusteringerne i foråret? Hvorfor anbefalede de involverede banker dyre aktiekøb til det sidste? Hvordan kan ATP forsvare både at sælge aktier via investeringer i Axcel og købe dem selv?
Børsen har beskrevet, hvordan butikker følte sig pressede til at tage flere smykker ind, end de kunne sælge. Var det en måde at få salget til at se kunstigt højt ud på, og kan det passe, at kapitalfonden ikke kendte til udviklingen?
»Det hele er meget svært at gennemskue. Det kan udefra hvis man har de konspiratoriske briller på se ud, som om Axcel har pustet tingene op for at hente deres gevinst hjem. Det ville bare være kortsigtet, eftersom de på den lange bane skal fortsætte deres arbejde og har behov for tillid. Men jeg er ikke i tvivl om, at uanset deres ansvar vil der blive stillet endnu flere spørgsmål end tidligere, næste gang de er på banen,« siger Charlotte Lindholm, direktør i Dansk Aktionær- forening.
Ifølge hende er der mere behov for kritiske spørgsmål end for nye regler:
»Vi prædiker sund fornuft. Hvis man selv sad med sådan en biks, der lavede armbånd, ville man så tro på, at det smykkeeventyr kunne fortsætte med en vækst, der er second to none?« spørger hun.
Også Peter Falk-Sørensen fra Dansk Aktieanalyse peger på, at markedet måske lærer bedst af kriser:
»Det bedste er, at nogen får sig nogle knubs, så de bliver klogere. Det er på godt og ondt de frie kræfter, som får lov at operere på aktiemarkedet. Selv om Pandoras pris var dybt kunstig, er det konsekvensen af mekanismerne. Det er også det, man kan tjene penge på, hvis man er dygtig,« siger han.

