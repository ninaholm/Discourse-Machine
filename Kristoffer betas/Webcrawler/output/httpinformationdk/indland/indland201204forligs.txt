Forligspartier advarer Hækkerup mod enegang
Hvis forsvarsministeren vælger at gå uden om forsvarsforligets partier for at gennemtvinge en sammenlægning af Forsvarskommandoen og Forsvarsministeriet er det forligsbrud, siger både Konservative, Venstre og DF
Forsvarsminister Nick Hækkerup (S) har trådt både politikerkolleger og militæret over tæerne med sin plan om at lægge Forsvarskommandoen direkte ind under Forsvarsministeriet.


 Flere forsvarsforligspartier advarer i skarpe vendinger forsvarsminister Nick Hækkerup (S) mod at drible uden om Folketinget i sin iver efter at lægge Forsvarskomman-doen ind under Forsvarsministeriet.
»Jeg anser det for helt udelukket, at ministeren vil gøre noget så vanvittigt,« lyder reaktionen fra De Konservatives forsvarsordfører Lene Espersen. Og samme reaktion kommer fra Dansk Folkepartis forsvarsordfører Marie Krarup.
»En så væsentlig ændring af det danske forsvars organisering er naturligvis forligsstof,« siger hun. »Hvis ministeren vælger at gå uden om forligspartierne, får han godt nok svært ved at få ret meget igennem Folketinget fremover«.
Venstres forsvarsordfører, Troels Lund Poulsen, er ligeså arg: »Forsvarsministeren kan ikke gennemføre en sammenlægning uden at være enig med forligspartierne om det. Det vil være forligsbrud,« siger han.
Uden om Folketinget
De kraftige reaktioner fra højre side i Folketingssalen skyldes oplysninger om, at forsvarsminister Nick Hækkerup overvejer at gennemføre den upopulære sammenlægning af Forsvarskommandoen og Forsvarsministeriet ad administrativ vej, det vil sige uden om Folketinget, hvor alle partier med undtagelse af Enhedslisten er med i det gældende forsvarsforlig.
Rent formelt kan ministeren formentlig godt gennemføre den dramatiske organisationsændring uden at have forligspartiernes velsignelse, men det strider mod traditionen, mener de tre ordførere.
»Der er tale om en grundlæggende ændring af Forsvarets opbygning, og det er jo en tradition, at der er bred enighed om den slags store skridt,« siger Lene Espersen (K). »Det går ikke at anvende billige prokuratorkneb her.«
Liberal Alliance har som det hidtil eneste oppositionsparti været i audiens hos Hækkerup og er blevet overbevist om, at sammenlægningen faktisk er en god idé.
»Vi har fået forsikringer om, at de hidtidige kommandolinjer opretholdes, så Forsvarschefen også fremover refererer direkte til ministeren og ikke bliver underlagt departementschefen,« siger forsvarsordfører Villum Christensen.
Han mener, at det sikrer, at forsvarsledelsen ikke bliver en del af det politiske system.
»Desuden kan der spares 30 millioner kroner ved en sammenlægning, og det synes vi er en rigtig god idé, når man tænker på, at forsvaret i disse år skal spare rigtig mange penge,« siger han.
Dansk Folkeparti kan også gå ind for sammenlægningen, hvis kommandovejene holdes adskilt, men Konservative og Venstre er fortsat stærkt imod.
»Det vil være totalt ødelæggende for det danske forsvar. Som tid-ligere minister ved jeg desuden, at det vil blive fuldstændig umuligt for en mand at styre så stor en business. Det svarer jo til, at Forsvarsministeren får 16-18 styrelser under sig. Det vil aldrig fungere. Det vil blot føre til endnu flere beslutningslag, og det er bestemt det modsatte, der er brug for,« siger Lene Espersen.
Troels Lund Poulsen mener også at en sammenlægning er den forkerte vej at gå.
»Det har flere gange tidligere været undersøgt, om en sammenlægning giver en synergieffekt og det har man ikke kunnet påvise,« siger han. »Desuden synes vi ikke, man skal blande de politiske og de militærfaglige beslutninger endnu mere sammen, end de allerede er.«

