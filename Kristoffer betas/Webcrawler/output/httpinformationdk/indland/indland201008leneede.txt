Lene E. vil deltage i flere møder
Udenrigsminister Lene Espersen (K) skruer nu op for sin rejseaktivitet.
Selv om Lene Espersen, netop hjemvendt fra sin sommerferie i Italien, forsvarer sine afbud til to internationale møder i juli, erkender hun, at konsekvensen af den seneste tids kritik bliver, at hun fremover må deltage i flere af sådanne møder... 


 Udenrigsminister Lene Espersen (K) skruer nu op for sin rejseaktivitet.
Selv om Lene Espersen, netop hjemvendt fra sin sommerferie i Italien, forsvarer sine afbud til to internationale møder i juli, erkender hun, at konsekvensen af den seneste tids kritik bliver, at hun fremover må deltage i flere af sådanne møder.
»Det skal selvfølgelig stadig være en saglig grund til at deltage, men der vil være en højere sandsynlighed for, at jeg deltager i flere møder i den kommende tid, også flere end de tidligere ministre har gjort. Jeg må acceptere, at det er arbejdsvilkårene,« siger Lene Espersen.
Udenrigsministeren mener dog, at hun bliver bedømt ud fra en 'anden standard' end sine forgængere på posten, når hun bliver kritiseret for dels at have meldt afbud til et EU-udenrigsministermøde den 26. juli i Bruxelles, dels et weekendmøde tidligere på måneden i Polen i organisationen Community of Democracies. I ingen af tilfældene plejer danske udenrigsministre nemlig at deltage, lyder forsvaret.
Alligevel indrømmer Lene Espersen, at hun selv har givet sine kritikere blod på tanden med sit afbud tidligere på året til et møde i Canada, Arctic 5, hvor blandt andre den amerikanske udenrigsminister, Hillary Clinton, deltog. Et afbud, Lene Espersen beklager i dag.
»Hvis jeg vil være udenrigsminister, og det vil jeg, så er jeg nødt til at indrette mig efter virkeligheden. Så det her er ikke noget klynkeri. Det er en nøgtern konstatering,« siger udenrigsministeren.
Kritikken kommer ikke blot fra oppositionen. Dansk Folkeparti sætter også spørgsmålstegn ved, om Lene Espersen er egnet til at varetage posten som udenrigsminister. Og ikke mindst vender Lene Espersen hjem til kritik fra flere af sine egne partifæller, som ikke mener, at hun både kan passe arbejdet som partiformand og udenrigsminister.
De seneste meningsmålinger sender De Konservative ned på blot seks-syv procent af stemmerne, hvilket er den laveste opbakning siden slutningen af 1990'erne, hvor partiet var plaget af fløjkrige og flere formandsskift.
Udenrigsministeriet fremlægger nu en liste over de officielle møder, som Lene Espersen deltager i/har deltaget i - og hvilke hun melder afbud til/har meldt afbud til. Så kan danskerne selv bedømme, om Lene Espersen passer sit job som udenrigsminister.		                   

