Massiv kritik af Haarders skolestyring
Kun et formandskab direkte håndplukket af undervisningsministeren kan fremover bestille evalueringer af folkeskolen hos Danmarks Evalueringsinstitut. Ændringen møder massiv utilfredshed fra både KL, lærere, ledere, børnechefer og den politiske opposition. Ministeren afviser kritikken


 Smagsdommeri af værste skuffe, til skade for demokratiet, stærkt beklageligt. Sådan lyder reaktionerne fra et bredt udsnit af skolens interessenter om den lovændring, der betyder, at Danmarks Evalueringsinstitut (EVA) ikke længere på eget initiativ kan iværksætte evalueringer af folkeskolen. Med oprettelsen af det såkaldte Skoleråd er det nu alene rådets formandskab - fem folk håndplukket af ministeren - der har ret til at iværksætte disse evalueringer. Og det er stærkt problematisk, mener blandt andre formanden for landets børne- og kulturchefer, Per B. Christensen.
"EVA bør kunne tage uvildige initiativer til evalueringer på hele uddannelsesområdet. Når man ikke har en institution, der er uafhængig af både ministeriet og andre skoleinteressenter, vil den kritiske vinkel, som der er behov for, sande til," siger han.
Den kritik bakkes op af formand for lærerforeningen, Anders Bondo Christensen.
"Vi oplever i øjeblikket en centralisering og styring, som jeg ikke forstår, at politikerne accepterer. Mange husker statsministerens tale om, at vi skulle væk fra ekspertvældet. Nu oplever vi et ekspertvælde, som vi aldrig tidligere har set magen til," siger han og tilføjer, at den politiske debat bliver stærkt begrænset, når alene Skolerådets formandskab beslutter, hvad EVA skal undersøge. 
Legitimeringsinstitut
Formand for organisationen Socialdemokratisk Skoleforum, Niels Chr. Sauer er ikke mindre kritisk:
"Det har den konsekvens, at vi ikke længere kan få at vide, hvad der virker, men kun hvad ministeren synes, der skal ske. Glem alt om en forskningsbaseret skoleudvikling - det bliver et rent politisk projekt," siger han og tilføjer: "Det, der skulle være et evalueringsinstitut, bliver til et legitimeringsinstitut."
Undervisningsminister Bertel Haarder (V) undrer sig over den udmelding: 
"Hvis man vil have mere viden omkring folkeskolen, så kan man henvende sig i Skolerådet, Evalueringsinstituttet, Amternes og Kommunernes Forskningsinstitut eller hos en af de 226 forskere, der er på Danmarks Pædagogiske Universitetsskole. Vi har et meget pluralistisk system, når det gælder viden om folkeskolen," siger ministeren og tilføjer:
"Niels Chr. Sauer har nogle vrangforestillinger om skolerådet, men han har været imod alt, der bliver lavet på folkeskoleområdet." 
Men også den Socialdemokratiske uddannelsesordfører Christine Antorini er særdeles utilfreds med den nye lov.
"Det er smagsdommeri af værste skuffe. Der er ingen saglig grund til at indskrænke EVA's muligheder for selv at kunne iværksætte evalueringer," siger hun.
Bundet og topstyret
Ifølge ministeren er der intet odiøst i den nye praksis, der trådte i kraft sidste år.
"Skolerådet er ikke anderledes end alle de andre forskningsråd. Her er medlemmerne også håndplukkede af ministeren, men man skulle da være en meget dum minister, hvis man ikke udpeger et råd, som er meget bredt funderet," siger Bertel Haarder.
Begrænsningen af EVA's praksis, der blev gennemført med VKO-flertal, har heller ikke KL's opbakning. 
"Der er en stigende central styring af folkeskolens virksomhed (...) Efter KL's opfattelse er det ikke optimalt, at kun Rådet beslutter evalueringer på folkeskoleområdet. Det giver mindre dynamik og bredde og i sidste ende mindre demokrati på uddannelsesområdet. KL ser det som en svækkelse af EVA's uafhængighed," lød det i et høringssvar fra kontorchef Hanne Lumholt.
Og formanden for Skolelederne er tilsvarende skeptisk:
"Vi kan have en bekymring for, at Evalueringsinstituttet bliver mere bundet, mere topstyret og mindre uvildigt i udvalget af evalueringsprojekter," siger Anders Balle.
Ifølge Bertel Haarder drøftede forligskredsen omkring skolerådet nøje kritikken i høringssvarene:
"Vi var et bredt flertal, der var enige om at oprette et skoleråd bestående af skoleledere og forskere, der kunne fremme den højeste sagkundskab omkring folkeskolen, og vi mente, det var mest hensigtsmæssigt, at Skolerådet fik den overordnede ledelse af, hvordan forskningsmidlerne skulle fordeles, men jeg har aldrig hørt kritik af Skolerådets sammensætning," siger Bertel Haarder. 
Da loven trådte i kraft mistede EVA omkring fire millioner kroner årligt. Til gengæld får instituttet nu betaling for de evalueringer, som bliver bestilt. Direktør for EVA, Agi Csonka, vil ikke forholde sig til kritikken af den nye praksis, men henviser til, at beslutningen er truffet af et politisk flertal:
"Og det er det, jeg forholder mig til. Vi prøver så at lave ordentlige og sobre evalueringer på de betingelser," siger hun.


