Ingen grund til terrorpanik
PET har godt styr på de organiserede terrorister, og de, der forsøger terrorangreb på egen hånd, er typisk enfoldige amatører, der kvajer sig, inden de når målet. Sådan lyder eksperters vurdering af truslen mod Danmark
Det er langt fra sikkert, at den uidentificerede bombemand fra Ørstedsparken viser sig at være terrorist, eftersom hans indtil videre succesfulde forsøg på at skjule sin identitet ikke er særlig typisk for terrorister. Politiet offentliggjorde i går billeder af bombemanden, taget efter at han var blevet anholdt.


 Selv om Danmark angiveligt i nogle år efterhånden har ligget højt på internationale terrornetværks liste over terrormål, er der ingen grund til at gå i panik, når sager som den aktuelle med den mystiske bombemand fra Ørstedsparken rammer forsiderne. Det er nemlig ikke bare sådan lige at spadsere ind på eksempelvis Nørreport Station i København og sprede død og ødelæggelse med en bombe spændt om livet. Det siger Hans Jørgen Bonnichsen, der er tidligere operativ chef for Politiets Efterretningstjeneste.
»Det kræver en række ting såsom indkøb af ingredienser til brug for fremstilling af bomber, eller at du skal ud og stjæle kommercielt fremstillet sprængstof. Du skal have bundet det på din krop, og så kræver det observationer og overvejelser om, hvornår det er det bedste tidspunkt,« siger Hans Jørgen Bonnichsen.
Magnus Ranstorp, som er forskningschef ved Centrum för Asymmetriska Hot- och Terrorism Studier i Stock-holm, er enig i, at selv om de praktiske udfordringer hver for sig i princippet måske ikke er store, er det i forarbejdet, at de fleste terrorforsøg opsnappes af efterretningsvæsenerne. I den forbindelse peger Magnus Ranstorp på den mentale barriere.
»Det mest ekstreme er overhovedet at tænke tanken. Man skal overkomme det moralsk og psykologisk at gøre noget sådant. Det er ikke bare at gøre det og håbe på det bedste, og det er i de mentale forberedelsesprocesser, at PET og politiet ofte kommer ind,« siger Magnus Ranstorp. Derfor tror han heller ikke meget på, at den ny type terrorister, der arbejder helt alene uden kontakt til terrornetværk eller andre, der deler deres ekstreme synspunkter, er særlig udbredt.
»Der findes ingen rene ensomme ulve, der er altid nogen i baglandet. I hvert fald hos islamiske ekstremister er det sjældent, det opstår, uden at der er andre i nærheden. Det kan være katalysatorer eller andre, der er radikaliserede, som kan inspirere,« siger Magnus Ranstorp. Han pointerer, at han langt fra er sikker på, at bombemanden fra Ørstedsparken viser sig at være terrorist, fordi hans indtil videre succesfulde forsøg på at skjule sin identitet ikke er særlig typisk for terrorister.
Enfoldige amatører
Hans Jørgen Bonnichsen peger på, at de såkaldte ensomme ulve sjældent lykkes med deres terrorforsøg, fordi de typisk er amatører, der ikke kan håndtere eksempelvis sprængstoffer.
»De er enfoldige mennesker, som bliver drevet umiddelbart af deres følelser, og som ikke er særlig bevidste om deres færden, om flugtruter, om hvordan man skjuler ting, og så har de ikke den opperationelle duelighed,« siger Hans Jørgen Bonnichsen og nævner som eksempler manden, der overfaldt Muhammed-tegneren Kurt Westergaard, og det mislykkede bilbombeforsøg på Times Square i New York i maj.
Så mens de enlige terrorister måske er sværere at opsnappe for efterretningstjenesterne, er de til gengæld meget mere uprofessionelle end de store terrornetværk. De organiserede terrorister er de to eksperter til gengæld enige om, at efterretningstjenesterne har godt styr på i samarbejde med årvågenhed fra almindelige borgere - ikke mindst de muslimske.
»Blandt mainstream-muslimer i Europa er der en meget klar forståelse af, at Osama bin Laden ikke kan tilbyde dem noget som helst ud over død og ødelæggelse. Det medvirker til, at i de kredse, hvor der findes vækstgrundlag, er modstanden også til stede. Og i det øjeblik, den offentlige modstand er til stede, bliver det ekstremt svært for terroristerne at komme ind og få fodfæste og mulighed for at gennemføre deres forehavende,« siger Hans Jørgen Bonnichsen.


