Et lån fra de optimistiske oo’ere
Nykredit besluttede i denne uge at drosle ned for udbuddet af danskernes favorit, de afdragsfrie lån. Erhvervsminister Ole Sohn roste skridtet, men vil ikke overlade det til markedet at selvregulere. Men når de nu bærer så stor skyld for krisen, hvorfor så ikke sige farvel?
Realkreditinstituttet Nykredit besluttede i denne uge at begrænse adgangen til de afdragsfrie lån med lave start-ydelser og variable renter. Her er det deres hovedsæde i København.


 Køb et sommerhus! Spis mursten til pensionen! Så flyt dog sammen med kæresten! Eller gå fra konen!
Det var ikke så lidt, der pludselig blev muligt for danskerne, da regeringen i 2003 åbnede for de afdragsfrie lån. Og på mange måder blev den lånetype indbegrebet af de glade 00’ere. »Man talte jo om, at ejere nu blev lejere. De skulle bare betale renterne og trygt lade afdragene ligge, da de prisstigninger, som alle var overbeviste om bare fortsatte, ville klare dem. Sådan gik det jo langt fra,« siger Jens Lunde, økonom med speciale i boligmarkedet fra CBS.
Og de afdragsfrie lån blev også del af et ideologisk opgør, siger boligøkonom Morten Skak fra Syddansk Universitet: »Man så det i udbredt grad i USA og det spredte sig; man ville fjerne restriktionerne på finansiering, eliminere disse indgreb i markedsmekanismer som en del af en større liberalisering af økonomien, herhjemme også repræsenteret ved skattestoppet.«
Men lige så meget som lånetypen var et udtryk for tilliden til den buldrende økonomi, blev den, som det berygtede subprimelån, et symbol på krisen med bristet boligboble og dybt forgældede boligejere. Og i denne uge kan vi have set begyndelsen på enden for de populære lån, da Danmarks Realkreditinstitut, Nykredit, besluttede at begrænse adgangen til de afdragsfrie lån med lave startydelser og variable renter. Det blev i pressen udlagt således, at de afdragsfrie lån var helt på vej ud. Reelt er det lidt mere kompliceret, da det sandsynlige scenarium bliver, at realkreditlånet deles op i to lag, hvor kun de første 60 procent må bestå af afdragsfrie lån med variable renter. På den sidste del — fra 60 til 80 procent man kan låne som realkreditlån — vil Nykredit kun udbyde fastforrentede lån med afdrag.
Regulering?
Spørgsmålet er, om initiativet fra Nykredit ikke skal tages videre politisk? Om et lån fra de overoptimistiske, deregulerende 00’ere ikke bør anses for et uheldigt levn fra samme? Det mener Enhedslistens Frank Aaen.
»Vi mener, at man bør bruge anledningen til at afskaffe de afdragsfrie lån. Det var en dårlig idé i 2003 og det har vist sig at blive en endnu dårligere idé med tiden,« siger Frank Aaen, der tilkendegiver, at Enhedslisten vil tage spørgsmålet op med erhvervs- og vækstminister Ole Sohn (SF), men erkender, at der ikke umiddelbart er udsigt til et politisk flertal for en regulering af låneområdet: »Vi noteret os, at Ole Sohn mener, at det klarer markedet fint selv. Jeg skal ikke lægge skjul på, at det undrede os noget, at det skulle komme fra en SF-minister«.
Det forstår Ole Sohn ikke: »Branchen er på alle vigtige områder begyndt selv at regulere, så jeg ser ingen grund til at gribe ind politisk. Med Nykredits tolagslån skaber de jo både et mere stabilt fundament for deres virksomhed og er med til at stabilisere boligmarkedet.«
De pæne argumenter
— Men er du ikke enig i, at den her lånetype har været medvirkende til boligboblen og nu har gældsat så mange danskere ud over, hvad de kan overskue?
»Jeg er enig i, at vi har en interesse i at få et mere stabilt boligmarked. Og vi har jo også med finansloven besluttet at nedsætte et udvalg, der skal diskutere årsagen til finanskrisen og komme med bud på, hvordan vi minimerer risikoen for en gentagelse. Her tager vi selvfølgelig også boligfinansieringen med,« siger Ole Sohn.
SF stemte imod indførelsen af de afdragsfrie lån i 2003.
— Ville Ole Sohn ikke ønske, at flere havde gjort det, så vi ikke havde haft de lån?
»Det er et ’hvad nu hvis’-spørgsmål. Nu sidder jeg i en ministerstol og må tage udgangspunkt i virkeligheden. De her lån eksisterer. Min opgave er at stabilisere markedet og minimere risikoen.«
Men i bagklogskabens klare lys var det ikke den bedste idé at åbne for så mange afdragsfrie lån, er begge enige om.
Jens Lunde advarede i 2003 mod at have for stor tillid til at priserne ville fortsætte op, men dengang blev økonomer, der anfægtede denne præmis, anset for at være pessimister — ja, ligefrem fantaster. Og der var masser af ’pæne argumenter’ for de afdragsfrie tilbud til danskerne, som var svære at hamle op med.
»Man sagde, at unge under uddannelse skulle have lidt ro til det, at kvinder skulle have lov til at blive gravide, føde og gå på barsel uden at skulle belastes af afdragene. Men man kan altså nå at føde ret mange børn på 10 år,« siger Jens Lunde med smil i stemmen: »Virkeligheden var, at man ville booste økonomien og var relativ blind for de farer, der fulgte med. «
Morten Skak mener, at man ikke skal skyde skylden på nogen specifik. Men at der skulle have været handlet tidligere, er han ikke i tvivl om:
»Så straks man så, at det blev en folkesport, burde man have reageret. Man snakkede jo om, at det ville være godt for pensionisterne med stor friværdi, men da man så, at det var så mange mennesker, herunder folk, der med nød og næppe kunne få det til at hænge sammen, burde man have hugget bremsen i.«
Op … og ned
Priserne steg og steg frem til 2006-07. For så at falde kraftigt fra 2007 og frem til 2009, og i år er den helt gal igen. De afdragsfrie lån var en del af forklaringen på de kraftige stigninger.
»Noget af det alvorligste var jo, at lånemulighederne gjorde, at folk, der faktisk ikke havde råd til at blive i deres bolig, gjorde det og folk blev jo også skilt eller gik på pension i 2003. De ville tidligere have tilpasset sig den nye situation ved at sælge, men blev nu boende eller købte to lejligheder og begrænsede derved udbuddet af lejligheder til dem, der under en normal udlånssituation ville have udgjordt køberne.«
Dominoeffekt
Nykredits beslutning er en direkte konsekvens af finanskrisen og den kritik, der fulgte af de store ratingbureauers manglende evne til at forudse den.
»De fik jo voldsomt og retfærdigt på puklen for ikke at have reageret på de tvivlsomme partier og er derfor nu overforsigtige — nogen vil sige, at de ser spøgelser — når det kommer til f.eks. realkreditinstitutionernes obligationer,« fortæller Morten Skak. Når Nykredit nu begrænser deres udlånsrisiko, er det primært for at genvinde bureauernes tillid.
Begge økonomer er enige om, at de andre realkreditinstitutioner vil følge efter Nykredit: »I hvert fald hvis ratingbureauerne reagerer positivt,« vurderer Morten Skak.
Mellemløsning?
Jens Lunde kan godt forstå, at Ole Sohn ikke står klar med et lovindgreb.
»Det er ikke tidspunktet. Det er fint og nødvendigt, at priserne falder noget, hvilket de også vil gøre ved de tiltag, markedet selv tager, men jeg ville heller ikke gøre det, hvis jeg sad i Ole Sohns stol,« siger han.
Men med den manglende regulering følger et stort ansvar for, at sektoren selv regulerer sig.
»Det har den desværre ikke været særlig god til gennem krisen. Vi var jo længe i en situation, hvor man nærmest bare skulle trykke på en knap, så fik man et realkreditlån, der svarede til boligens pris. Det skabte en gigantisk boble,« siger Jens Lunde.
Heller ikke Morten Skak mener, at det er tid til at fjerne lånene i en tid, hvor boligmarkedet er gået næsten i stå. Og han kan også godt se fordelene.
»De skal ikke fjernes helt, men de skal bruges med fornuft og man kunne gøre noget for at begrænse deres enorme omfang,« siger Morten Skak, der foreslår, at Nationalbanken får mandat til at regulere omfanget: »Så kunne de stramme og åbne i forhold til konjunkturerne.«
Ole Sohn afviser, at et sådan kompromis kan komme på tegnebrættet inden for overskuelig fremtid: »Branchen lytter jo allerede til Nationalbankens anbefalinger. Jeg kan ikke umiddelbart se, at man skulle give dem mandat til pr. dekret at bestemme lånenes omgang.«

