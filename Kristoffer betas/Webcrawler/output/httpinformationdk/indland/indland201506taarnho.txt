Tårnhøje forventninger hos nyvalgte folketingsmedlemmer
58 medlemmer i det kommende folketing er nyvalgte. Nogle af dem har tidligere været medlemmer af Folketinget. Andre har sågar været ministre uden at være folkevalgt. Men for størstedelen er det første gang, de er valgt til at repræsentere vælgerne på Christiansborg. Casper Dall har talt med fem af de nyvalgte
 Jacob Mark, SF.23 år, ansat på Hastrupskolen i Køge og byrådsmedlem i Køge Kommune.Valgt i Sjællands Storkreds med 2.948 personlige stemmer.


 Rasmus Nordqvist (Alternativet): ’Vi skal blive klogere sammen’
»Jeg glæder mig virkelig meget til den politiske dialog, vi skal have i Folketinget. Jeg håber, at vi skal blive klogere sammen. Vi skal være med til at formulere en ny måde at arbejde på, og vi vil selvfølgelig tage den diskussion med oprejst pande.«
– Alternativet gik til valg på en »ny politisk kultur«, men hvis de 170 andre medlemmer af Folketinget ikke ønsker en ny kultur, hvad kan I så gøre med jeres ni mandater?
»Nu har jeg i tre uger haft mange debatter og diskussioner med de andre kandidater i Sjællands Storkreds, og jeg fornemmer, at de også ønsker en ny kultur. Men jeg er godt klar over, at det kommer til at kræve en indsats, men den er jeg selvfølgelig parat til at give.«
– De borgerlige partier fik et lille flertal. Risikerer I ikke, at I nu kan se frem til fire år, hvor I ikke kommer til at foretage jer noget som helst?
»Vi skal naturligvis arbejde hårdt for at få resultater igennem rent politisk. Vi er rimelig pragmatiske, og så vil vi forsøge at være en god bro ud af Christiansborg. Vi er en del af en bevægelse, og vi skal sørge for, at der bliver lyttet til den bevægelse. Vi skal fortsætte med at lave politiske laboratorier, så vi hele tiden får fornyet viden og nye løsningsforslag fra folk. Men der er selvfølgelig en risiko for, at vi ikke bliver hørt. Vi er dog parate til at samarbejde, og så må vi jo se, hvor langt vi kommer.«
Mette Abildgaard (Konservative): ’En spade skal kaldes for en spade’
»Uh, jeg glæder mig bare til at få fingrene ned i sagerne. Til at komme i gang med udvalgsarbejdet, og hverdagen på Christiansborg. Det er vigtigt for mig at være mig selv. Jeg vil sige tingene, som jeg tænker dem. Selv om Christiansborg er meget formel, skal man ikke altid være så politisk korrekt. En spade skal kaldes en spade.«
– Så vi vil se dig kritisere partilinjen, hvis du er uenig?
»Der er selvfølgelig et helt andet ansvar, når man er kommet i Folketinget, og det er nemmere at stritte ud, når man kommunikerer fra Christiansborg, men jeg vil selvfølgelig komme til at sluge nogle kameler, men så må jeg prøve at påvirke partiets holdning på de indre linjer. Det får jeg en stor mulighed for nu.«
– Det Konservative Folkeparti fik et historisk ringe valg i torsdags. Hvordan vil du være med til at sikre partiet fremgang ved næste valg?
»Vi bliver en meget lille folketingsgruppe, så vi kan umuligt komme til at dække alle områder, og det bliver svært for en som mig, der er håbløst pligtopfyldende, men det er ganske enkelt ikke praktisk muligt at komme til alle møder, når vi er så få. Derfor skal vi vælge nogle områder, som er de vigtigste for os, og så skal vi forsøge at brænde igennem på dem. Hvis vi gør det og prioriterer vores kræfter, så er jeg sikker på, at vi nok skal få fremgang.«
Kaare Dybvad (Socialdemokraterne): ’Der skal yderligere gang i opsvinget’
»Vi er nødt til at få et Danmark, der hænger sammen. Der skal yderligere gang i opsvinget i hele landet, og det ser jeg virkelig frem til at kæmpe for. Det er nødvendigt med bedre bredbånd, flere statslige arbejdspladser uden for København og mere uddannelse til hele landet. Når Dansk Folkeparti står stærkt i nogle af kommunerne væk fra de større byer, så er det, fordi de kommer folk til undsætning. De forstår bedre bekymringerne. Det skal vi være langt bedre til.«
– Hvad betyder det for dig som nyvalgt medlem af Folketinget og gruppen, at I samtidig får en ny formand?
»Jeg er meget glad for, at der nu kommer en stabil overgang mellem Helle Thorning-Schmidt og Mette Frederiksen. Det er første gang i mange år, at der kommer til at ske i Socialdemokratiet. Mette Frederiksen blev valgt i enighed, og man må sige, at de partier, der har haft fremgang ved dette valg, også har haft ro omkring ledelsen, så det betyder helt bestemt noget. Men for mig betyder det ikke noget. Jeg vil fortsat gå til jobbet med ydmyghed og arbejdsomhed.«
–  For godt et år siden kom du og andre partifæller med kraftig kritik af Helle Thorning-Schmidt og ledelsen om, at partiet var i en »historisk krise«. Kommer du nu til at være et loyalt medlem, eller vil du fortsat kritisere partitoppen?
»Efter april 2014, hvor kritikken var på sit højeste, blev kursen fra partitoppen lagt om, og vi gik til valg på et helt anderledes grundlag, som folk kunne identificere sig med. Men kommer partiet for langt fra det, så vil jeg sige det, for jeg står fuldt og fast bag mine synspunkter.«
 Laura Lindahl (Liberal Alliance): ’Nu skal der føres borgerlig politik’
»Nu skal der føres borgerlig politik i Danmark. Jeg har længe drømt om at få lov til at stemme for borgerlig politik i folketingssalen. Hvis jeg om fire år kan se tilbage på, at der er givet skattelettelser i både bunden og toppen samt at registreringsafgiften er fjernet, så har valgperioden været en succes.«
– Men den parlamentariske situation er jo, at Dansk Folkeparti er blevet det største parti blandt de borgerlige partier. Men Dansk Folkepartis økonomiske politik er ikke så borgerlig. Risikerer du ikke at blive skuffet?
»Jeg er ikke så bekymret for Dansk Folkeparti. De har været med til at afskaffe efterlønnen og indgå dagpengereformen, så når de økonomiske reformer har været nødvendige, har Dansk Folkeparti været der. Men jeg håber da, at vi kan være med til at presse dem til yderligere reformer. Der venter en stor opgave for Lars Løkke Rasmussen, men jeg tror, at Dansk Folkeparti har en række værdipolitiske ønsker, som er meget vigtige for dem, og så er det måske mindre vigtigt, hvordan den økonomiske politik er.«
– Du er kommunalpolitiker på Frederiksberg. Hvordan vil du bruge den erfaring på Christiansborg?
»Det er vigtigt, at man har føling med, hvad der sker i kommunerne. Jeg er formand for arbejdsmarkedsudvalget i Frederiksberg kommunalbestyrelse, og her har jeg kunne se, hvordan forvaltningen er blevet presset af flere store reformer på området. Intentionerne fra reformerne har været gode nok, men det har været en stor opgave at få det ført ud i livet. Der, håber jeg, at jeg kan bygge bro mellem de to verdener.«
Jacob Mark (SF): ’SF skal genopbygges og vi må se fremad’
»Vi fik et meget dårligt valg, og nu er det så tid til at kigge fremad. SF skal genopbygges. Jeg er egentlig glad for, at jeg er blevet valgt til Folketinget på dette tidspunkt, fordi der nu er plads til at lave politik og bygge SF’s organisation op. Det kræver det, hvis vi skal have et bedre resultat næste gang. Jeg er en politisk hund, så jeg trives med at lave og tænke politik. Vi er nødt til at finde vores position i det politiske Danmark, fordi Alternativet er løbet med klimadagsordenen, mens Enhedslisten presser os fra venstre.«
–  Hvorfor har vælgerne fravalgt jer til fordel for eksempelvis Alternativet og Enhedslisten?
»Vi er nødt til at finde nogle SF’ske områder, som vi vil være de stærkeste på. Vi er nødt til at blive mere visionære. Det har vi manglet i valgkampen. Vi har manglet at fortælle, hvad vi vil med samfundet. Det har f.eks. Alternativet gjort. Men vi har bedre løsninger, fordi vi har konkrete forslag, vi kan koble vores visioner op på. Og det er realiserbare visioner.«
– I er blevet en meget lille folketingsgruppe. Risikerer I ikke at drukne i arbejde?
»Det er kun skægt at få mulighed for at arbejde med nogle områder, man ikke er vant til. Fra mit arbejde i byrådet i Køge er jeg vant til at beskæftige mig med ting, jeg måske ikke har en naturlig interesse i. Men vi har brug for stabilitet. Det vil give os mulighed for at bygge nogle nye profiler op på politikområderne, så jeg frygter ikke arbejdspresset.«

