Fogh-doktrinen videreføres i bredeste forstand
Irakkrigen rumsterer som et spøgelse i debatten om en mulig militæraktion mod Syrien. Pludselig har regering og opposition byttet roller med hensyn til holdningen til FN-mandat og dokumentation
Barack Obama og Helle Thorning-Schmidt er på vej til at videreføre angrebsdoktrinen fra deres forgængere, våbenbrødrene George W. Bush og Anders Fogh Rasmussen.


 
	Magtens åg skaber mærkelige holdningsskred. Ingen havde forudset, at to af de fremmeste kritikere af Irakkrigen i dag forenes i Stockholm i fælles vilje til at gribe til våben: Når statsminister Helle Thorning-Schmidt (S) i aften mødes med USA’s præsident, Barack Obama, står de sammen, men helt alene, i ønsket om ville involvere sig i en ny krig i Syrien uden FN-mandat og på et hemmelighedsstemplet bevisgrundlag.

	De to tidligere krigsskeptikere er på vej til at videreføre angrebsdoktrinen fra deres forgængere, våbenbrødrene Anders Fogh Rasmussen og George W. Bush. De øvrige nordiske statsministre står stadig, hvor de stod både før, under og efter Irakkrigen, præcis som de fleste andre EU-regeringschefer også afviser militær indgriben i den syriske borgerkrig.

	Kursskiftet, hvor både S og SF har brudt med deres hidtidige multilaterale linje, er ved at isolere Danmark. Paradoksalt nok står Helle Thorning-Schmidt med blot én allieret her i Europa, den anden socialistleder, Frankrigs præsident, François Hollande, som også var modstander af grundlaget for Irakkrigen.

	Rollerne er byttet rundt: Europas få socialdemokratiske stats- og regeringschefer, som var modstandere af Irakkrigen, opildner til at videreføre tabte kampe, mens flertallet af borgerlige politikere over hele kontinentet synes at have brændt sig på nederlagene i Irak og Afghanistan.

	Ideologisk tilbagetog

	Her i de nordeuropæiske lande anføres kritikken særligt af socialdemokrater. Den konservative britiske premierminister David Cameron blev nedstemt i Underhuset, fordi Labour-partiet ikke lod sig overtale til at gå i krig. Igen. Spindet af løgne fra optakten til Irakkrigen spænder ben for ny militæraktivisme. Flere målinger tyder på, at de danske vælgere – særligt regeringspartiernes egne – heller ikke har ladet sig overbevise af statsminister Helle Thorning-Schmidt. Tværtimod er et stort flertal imod endnu et krigseventyr i Mellemøsten. Men signalet er sendt, og SRSF-regeringen risikerer dermed at fjerne en af de få politiske forskelle, der stadig kunne hævdes at være i forhold til VK-regeringen.

	På den udenrigspolitiske front har SRSF forsøgt at lægge afstand til den tidligere regering – med omprioriteringen i retning af humanitær bistand og nedsættelsen af en Irak-kommission, der skal kulegrave grundlaget for krigsbeslutningen. Men efter kursskiftet sidste tirsdag, hvor statsminister Helle Thorning-Schmidt offentligt undsagde udenrigsminister Villy Søvndals folkesocialistiske betoning af FN-sporet, er det blevet vanskeligt at se forskel på før og nu.

	Embedsværket består

	Regeringspartierne besluttede først at videreføre »VK-regeringens økonomiske politik i bredeste forstand«, og de seneste dages tumult afslører, at statsminister Helle Thorning-Schmidt også har flyttet sig i udenrigspolitikken. S og SF’s kritiske linje fra oppositionstiden er erstattet med en klassisk statsræson, der indebærer føjelighed over for vores vigtigste allierede, USA.

	Prisen betales på hjemmefronten. De seneste dages dødvande sammenlignes i regeringskredse med forløbet omkring betalingsringen i foråret 2012, nu blot i større skala, med uindfriede løfter. Kursskiftet slider – som en gentagelse af balladen om betalingsringen – særligt på SF, personificeret af udenrigsminister Villy Søvndal, som har svært ved at finde en grimasse, der kan passe til hans markante udmeldinger i op- og efterspillet til Irakkrigen. Den ideologiske retræte er svær at forklare og derfor at forsvare for SF’erne.

	Flere kilder tæt på forløbet vurderer, at Thorning-Schmidts desavouering af Søvndal kan ses som et første resultat af udnævnelsen Ulrik Vestergaard Knudsen som Udenrigsministeriets departementschef. Han var nærmeste rådgiver for udenrigsminister Per Stig Møller (K) under forberedelserne til Irakkrigen og blev senere blev departementsråd i Statsministeriet.

	Mens SRSF-regeringen trækkes ydmyget og baglæns gennem historien, toner en gammel sandhed frem: Ministre kommer og går, mens embedsværket består. Foghdoktrinen hersker tilsyneladende stadig bag kulisserne.

