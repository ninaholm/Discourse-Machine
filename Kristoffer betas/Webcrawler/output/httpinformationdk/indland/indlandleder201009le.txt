LEDER: Historiens dom



 Mener Fidel Castro, at hans revolution har fejlet, som overskriften har lydt i medier kloden over? Nej, det gør Fidel Castro ikke. Revolutionen, der nu i mere end 50 år har holdt Cubas befolkning i et jerngreb, er Fidel Castros livsværk. Og til trods for enkelte detaljer, som forfølgelsen af homoseksuelle og den i bakspejlet set helt unødvendige missilkrise i 1962, så fortryder Fidel Castro tilsyneladende intet. Og hvis nogen synes at høre Fidel Castro sige noget andet, så er det en stor misforståelse.
Men det er givetvis rigtigt, som en af Fidels nære venner har ytret - og som gengivet her i Information - at Fidel Castro gerne ser enkelte dele af sin revolutions historie skrevet i et noget blidere skær.
For selv om der igennem alle årene er gjort gode forsøg på at retfærdiggøre revolutionen ved at stille den i opposition til USA og den frie kapitalismes nådesløse hærgen; og selv om Fidel Castro gang på gang har høstet stående ovationer for sine optrædener som ustoppelig taler rundt om i verden; og selv om Fidel Castro qua sin tidligere kampfælle, Ernesto Che Guevara sandsynligvis har solgt flere T-shirts, bøger og souvenirs end den lille havfrue, Frihedsgudinden og Eiffeltårnet tilsammen, så er slutresultatet, at Cuba er et diktatur.
At Fidel Castro kun få gange i løbet af fem årtier har måttet slå hårdt ned på sin egen befolkning, at han aldrig har holdt mere end et par hundrede politiske modstandere fanget ad gangen, og at Fidel Castro rundhåndet har sendt sine læger ud til verdens brændpunkter, hjælper ikke på den historie.
Ligegyldigt hvad Fidel Castro finder på her i livets efterår, så vil historien dømme ham. Ret sikkert falder dommen, når Castro engang er borte, og hans system er smuldret væk, men den falder. Alt for mange har betalt prisen for revolutionen til, at den blot skal stå i historiebøgerne som et forsøg på smuk socialisme ude i Caribien.

