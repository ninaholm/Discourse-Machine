'Vor mor' styrer Københavns Rådhus med hård hånd
Københavns socialdemokratiske overborgmester, Ritt Bjerregaard, får drøje hug for sin kontante ledelsesstil fra medarbejdere og politikere i Københavns Kommune. Hun praktiserer en klassisk nulfejlskultur og tåler ikke at blive sagt imod, lyder kritikken
Københavns overborgmester, Ritt Bjerregaard, beskyldes af flere tidligere og nuværende medarbejdere og politikere på Københavns Rådhus for at have indført topstyring og en nulfejlskultur på rådhuset.


 Ved kommunalvalget 15. november 2005 blev socialdemokraten Ritt Bjerregaard med sloganet "ingen slinger i valsen" kåret som Københavns nye bydronning med hele 60.329 personlige stemmer. 
Som chef for omkring 250 medarbejdere i Økonomiforvaltningen i Københavns Kommune tolererer hun heller ingen slinger. Det fremgår af Informations samtaler med omkring 20 nuværende og tidligere kommunalpolitikere og medarbejdere på rådhuset. Ingen af dem har ønsket at stå frem ved navns nævnelse af frygt for deres videre karriere. 
Der tegner sig et billede af en dagligdag på rådhuset præget af topstyring, nulfejlskultur og en overborgmester, der foretrækker at omgive sig med folk, der giver hende ret.
Det er for eksempel tilfældet ved middage i Økonomiudvalget. Her kan man tydeligt se, hvem der er inde og ude, alt efter hvor tæt man bliver placeret på "vor mor", som er internt rådhusslang for Ritt Bjerregaard. 
"Hvis man tilbeder hende, har man det godt. Men jeg kender ingen chefer, som har sagt hende imod. Der er ingen forståelse for medarbejdere, der ikke gør tingene præcist, som hun vil have det," siger en tidligere medarbejder fra Økonomiforvaltningen. 
Usikkerhed og frygt
Ritt Bjerregaards ledelsesstil har også sat sine aftryk på resten af rådhuset.
"Hele miljøet har forandret sig, siden Ritt kom til. I krogene bliver der snakket en del om, at folk har svært ved at holde det ud. Men ingen tør gøre oprør, og Ritt får trynet folk på plads hver gang," lyder det fra et medlem af Borgerrepræsentationen. 
"Ritt praktiserer en gammeldags nulfejlskultur. Man må ikke lægge ni gode sager og én dårlig frem for hende. Embedsmændene tør kun præsentere sager, som de er sikre på, at Ritt godt kan lide. Det er en kultur præget af usikkerhed og frygt," siger en tidligere mangeårig medarbejder i Økonomiforvaltningen. 
Den udtalte kritik af Ritt Bjerregaard til trods findes der også medarbejdere, som er godt tilfredse med de nye tider på rådhuset. 
En af dem peger på, at den store utilfredshed bl.a. skyldes, at to organisationskulturer støder sammen: En traditionel embedsmandskultur er blevet afløst af en projektstyret og kampagneagtig kultur med mange nye politiske initiativer. Og det er faldet mange af de mangeårigt ansatte medarbejdere for brystet. 
"Men jeg synes, at det har været stærkt tiltrængt med forandring," lyder det fra medarbejderen. 
En anden årsag til utilfredsheden hos medarbejdere med lang anciennitet er, at Ritt Bjerregaard i høj grad henter rådgivning uden for rådhuset. 
Hun har et omfattende netværk fra et langt liv i politik, som hun trækker på og bruger til at udvikle sin politik - ofte på bekostning af sin egen forvaltning. 
Ritts kontante stil er blevet praktiseret samtidig med, at der har været en meget stor omsætning af medarbejdere i hendes stab. 
Ifølge Økonomiforvaltningens egne tal var den eksterne afgang i 2006 på 18,6 procent, hvilket svarer til omkring 50 medarbejdere. De foregående fire år lå afgangen kun på mellem syv og ni procent. 
Siden Ritt Bjerregaard trådte til, er stort set hele ledelsen i Økonomiforvaltningen skiftet ud, og hele kommunikationssekretariatet nedlagde også arbejdet og sagde op synkront.
Rød stue
Nye medarbejdere er der også kommet i Ritt Bjerregaards eget sekretariat - der til daglig omtales som "rød stue". Her har Ritt Bjerregaard fået "sine egne proselytter ind," som det lyder fra en tidligere ansat i Økonomiforvaltningen. Mindst seks af disse medarbejdere er også medlemmer af Socialdemokratiet. 
At arbejdsmiljøet er blevet langt værre under Ritt Bjerregaard dokumenteres også af de arbejdspladsvurderinger (APV), der hvert år bliver lavet i Økonomiforvaltningen, og som Information er kommet i besiddelse af.
Ifølge den seneste APV fra 2007 erklærer kun 15 procent af medarbejderne sig "meget tilfredse" med deres arbejdsliv. Året før var tallet endnu lavere, mens der under Ritt Bjerregaard forgænger, Lars Engberg, i 2005 var hele 46 procent, der svarede ja til dette spørgsmål. 
Ifølge APV'en var det i 2007 også under en fjerdedel af medarbejderne, der vil anbefale deres venner at søge en stilling i Ritt Bjerregaards forvaltning. 
"Før Ritt kom til, viste ledervurderingerne meget stor tilfredshed blandt medarbejderne i Økonomiforvaltningen. Men det faldt markant i 2006. Det tror jeg i høj grad hænger sammen med de store strukturændringer, som forvaltningen har gennemgået de senere år, hvor mange hurtigt skulle finde sig til rette med nye chefer," siger en nuværende medarbejder i Økonomiforvaltningen.
Strukturændringerne har blandt andet betydet, at kontorer er slået sammen til nye centre med kollektive ledelser.
Samlet set er resultatet af APV'en dog mere positivt i 2007 end i 2006 og flere peger også på, at arbejdsklimaet er blevet en del bedre det seneste år.
Planchefen er savnet
Da Ritt Bjerregaard vandt sin overbevisende sejr i 2005, var det ikke mindst med løftet om at skaffe Københavnerne 5.000 boliger til 5.000 kroner om måneden. 
Projektet er senere røget ind i store vanskeligheder, blandt andet fordi det er svært for kommunen at komme til at bygge rundt om boldbanerne på Kløvermarken på Amager. 
Siden Ritt Bjerregaard trådte til, har valgløftet haft højeste prioritet på rådhuset, hvilket har ført til mange frustrationer hos de ansatte. Flere føler, at deres faglighed er blevet kompromitteret i takt med, at Ritt Bjerregaard har fået stadig sværere ved at få indfriet sit valgløfte.
Det var også balladen om de billige boliger, som pressede den højt respekterede planchef Holger Bisgaard ud af rådhuset i slutningen af 2007. 
Han blev bedt om at søge sin egen stilling, og da han nægtede, skulle han rydde skrivebordet med dags varsel. 
"Det er et meget stort tab, at Holger stoppede. Han er den person, der har drevet byfornyelsen i København. Han har fået internationale arkitekter til byen, byggede metro og var central i at kvalitetssikre havneområderne," siger en tidligere central medarbejder i Økonomiforvaltningen.
Ritt Bjerregaard vil ikke deltage i denne artikel og oplyser gennem sin pressechef, at hun ikke ønsker at forholde sig til anonym kritik.


