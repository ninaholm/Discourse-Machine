'Vi vader i kanyler og afføring i vores skolegård'
På Rysensteen Gymnasium på Vesterbro i København flyder det med brugte kanyler, blod og fixende narkomaner. Det er konsekvensen af, at kommunen har placeret et sundhedsrum og en café for stofmisbrugere tæt på gymnasiet og flere børnekulturinstitutioner. Lokalområdet råber nu på hjælp
Eleverne på Rysensteen Gymnasium på Vesterbro i København skal kigge sig godt for, når de har frikvarter, for siden Københavns Kommune opførte en sundhedsrum for stofmisbrugere lige op ad gymnasiet har det flydt med brugte kanyler, afføring, blod og fixende narkomaner


 På Vesterbro i København går eleverne fra Rysensteen Gymnasium i sko med tykke såler. Og om sommeren bruger de slet ikke sandaler. Chancen for at træde i en inficeret kanyle eller en klump frisk afføring er for stor.
»Jeg har konstant paranoia, og jeg kigger hele tiden ned i jorden, når jeg går rundt i skolegården. Tænk, hvis jeg overså noget og kom til at træde i det?«
Sofie Steen Bagger går i 3c. Hun ser stofmisbrugere, der fixer foran klasselokalerne hver dag. Det samme gør skolekammeraten Anne Kirstine Winding:
»De sidder og skyder sig i låret med bukserne nede. Ellers sidder de og skider eller tisser lige der, hvor vi skal stiller vores cykler og holder frikvarter,« forklarer hun.
Begge piger har i det seneste år oplevet, hvordan der er kommet flere og flere stofmisbrugere ved deres skole.
»Der er kommet så mange, at man ikke kan undgå dem. De sætter fuldstændigt dagsordenen i området,« siger Sofie Steen Bagger.
8-12.000 kanyler om ugen
I 2008 vedtog borgerrepræsentationen i Københavns Kommune, at der klods op ad Rysensteen Gymnasium og flere børnekulturinstitutioner skulle ligge et sundhedsrum for stofmisbrugere med en tilhørende café - Café Dugnad. Siden december har stofmisbrugere kunne komme og få rene nåle, sprit til at rense huden med og et gratis måltid mad. Det har betydet, at der kommer mange flere narkomaner og pushere i området.
»Vi har 80-120 brugere hver dag i tidsrummet 12-21, hvor vi har åbent. Caféen er det eneste sted, som har et toilet, stofmisbrugerne må benytte. Det tiltrækker mange, så koncentrationen af misbrugere er blevet enorm,« forklarer Michael Lodberg, der er leder af Café Dugnad.
Inden klokken er blevet 12 har flere stofmisbrugere allerede banket på caféens vinduer. De skal tisse. De vil låne noget sølvpapir, så de kan ryge deres medbragte heroin. De er sultne.
En mørk pige med et hvidt fleecetæppe viklet omkring sig bliver lukket ind før tid. Hun sætter sig rystende ved et bord og venter utålmodigt på, at varmen skal omfavne hendes spinkle krop.
Hun må nøjes med varmen, fordi stofmisbrugerne hverken må fixe i sundhedsrummet eller i caféen. De er tvunget til at gøre det på gaden. I området samler man derfor 8-12.000 brugte kanyler sammen hver uge.
Tre bloddråber
En stor del af kanylerne bliver samlet op foran Rysensteen Gymnasiums naturvidenskabslokaler, hvis gård kun er adskilt fra sundhedsrummet og Café Dugnad af et stakitlignende hegn med en åben port i midten. Klokken 13 vælter eleverne fra 2.c ud af de mørkeblå trædøre for at få en tiltrængt pause fra fysik. I hjørnerne ligger der brugte kanyler. Der er tre bloddråber ved siden af den ene. Få centimeter derfra ligger afføring forsøgt skjult af servietter.
Få meter derfra ligger en kvinde på jorden. En anden kvinde stikker hende i halsen.
»Det er dét, 620 elever ser hver dag. Når jeg taler med rektorer fra andre gymnasier, så nægter de simpelthen at tro det. De nægter at tro, at kommunen kunne komme af sted med at lægge det ved siden af os,« forklarer Gitte Transbøl, der er rektor på Rysensteen Gymnasium.
Hendes kolleger rundt omkring i landet ruller øjne, når de hører, at eleverne skal bede om en nøgle for at komme på toilettet på skolen. Ledelsen bliver nødt til at låse dem af, for at stofmisbrugerne ikke fixer der.
»Det virker heller ikke som om, politikerne tror os. Er det billeder, de vil se, før de gør noget,« spørger Gitte Transbøl.
Trafikkontrol
Lige over for sundhedsrummet og Café Dugnad bor Jens Nielsen. For ham er det også uforståeligt, at der ikke bliver gjort mere. Ud af hans vindue kan man se to politimænd stoppe en mand på en rød knallert. Han får en fartbøde. Blot en halv meter derfra, på den anden side af en mørkstenet mur, står tre pushere og handler med et par narkomaner.
»Det er svært at blive ved med at tro, at politiet og kommunen gør, hvad de kan. Beboerne her i opgangen ringer ofte til politiet, når de observerer stofhandel, men de kommer mange gange ikke. Det er forstemmende, at politikerne bare kan tage en beslutning og så vende ryggen til og efterlade regningen til lokalområdet,« siger Jens Nielsen, der har boet i sin lejlighed i 30 år og har været medlem af følgegruppen, der skulle evaluere projektet.
»Udviklingen har været eksplosiv. Handlen er meget voldsom. To af mine underboere flytter nu på grund af det hele,« forklarer han.
Gitte Ballesheim, der er leder af børnekulturinstitutionen Teaterbutikken tæt ved sundhedsrummet og caféen, mener også, at politikerne mangler at sige b, efter de har sagt a.
»Politikerne har truffet den knap så smarte beslutning at placere det her midt mellem børn og unge, og så må de tage ansvar og løse de problemer, der følger med. Det gør de bare ikke,« siger hun.
Afgrund
Sundhedsrummet og caféen blev oprettet som en treårig forsøgsordning. Det var et forsøg på at begrænse de 250 narkorelaterede dødsfald, der sker i Danmark hvert år. I den statistik er Danmark kun overgået af Estland og Luxembourg.
Det tog dog de københavnske politikerne flere år at beslutte, hvor sundhedsrummet og caféen skulle ligge. Undervejs advarede beboere, institutioner og erhvervsdrivende om at lægge det i Den Brune Kødby, hvor det ligger nu. Men advarslerne blev overhørt, og nu må lokalområdet leve med konsekvenserne.
»Beslutningen om at placere det her har sendt området ud ved afgrunden. En afgrund, de har efterladt os på, fordi de bare har ladet stå til, siden projektet kom op at køre. Nu er grænsen nået,« siger Gitte Transbøl og tilføjer:
»Der har altid været problemer med stoffer på Vesterbro, og dem forsøger politikerne så at løse med en 70 kvadratmeter stor café og noget plaster. Det kan jeg kun tage som et tegn på, at man ikke finder det vigtigt nok at løse det her.«
Hun vil gerne have, at man finder nogle større lokaler til cafeen med ordentlige toiletforhold, som i fremtiden også skal kunne rumme et fixerum.
Fixerum
Michael Lodberg mener heller ikke, at politikerne kan være deres indsats bekendt.
»Stofmisbrugerne har jo værre forhold end burhøns. Enten skal indsatsen decentraliseres, sådan at de får flere steder at opholde sig, ellers skal vi have mere plads. I sidste ende håber vi jo alle sammen på, at der kan blive etableret et fixerum, hvor misbrugerne kan gå ind og tage stofferne, så vi kan få dem og kanylerne væk fra gaden,« siger han.
Fixerum er dog ulovligt i Danmark, selv om man i mange europæiske lande har indført fixerum med færre dødsfald blandt misbrugere til følge.
I Frankfurt faldt antallet af døde fra 150 til 30 i løbet af de første fire år, efter der blev etableret fixerum. Eksperter anslår, at man kunne nedbringe antallet af døde med 50 personer, hvis man indførte fixerum i Danmark.
SF, Enhedslisten, Socialdemokraterne og Radikale Venstre foreslog i marts, at man indfører fixerum, men regeringen og DF spærrer for det, til trods for at en undersøgelse fra Altinget viser, at 72 procent af befolkningen går ind for fixerum.
»Vi ved, at det virker, men det bliver bremset politisk. Det er som om, man ikke vil acceptere, at misbrug er en del af vores samfund, selv om vi ser det gennem vores vindue hver dag,« siger Michael Lodberg.
Coke?
Gennem vinduet fra lejlighederne over for kan man se, at brostenene foran gymnasiet er løse. Flere af dem er endda gravet helt op. Narkomanerne og pusherne gemmer stofferne nedenunder. Gymnasieeleverne har ofte fået tilbudt heroin og coke. Derfor hænger narkopolitiets telefonnummer synligt fremme på skolen.
»Det er en ydmygende situation for stofmisbrugerne. Vores opråb er ikke en kamp mod narkomanerne, men en kamp med politikerne. Det ender jo netop med, at man kommer til at hade stofmisbrugerne, selv om det er dem, det er synd for,« fortæller Sofie Steen Bagger.
Hendes rektor stemmer i.
»Det er svært at blive ved med at være socialt bevidst og tilgivende,« siger Gitte Tronsbøl.
Men en form for social bevidsthed får eleverne ifølge Gitte Transbøl med sig.
»Jeg tror ikke, der er nogen af de afgående elever fra Rysensteens Gymnasium, der bliver narkomaner i deres liv. De er simpelthen blevet vaccineret imod det, med det de oplever her hver dag.«

