Farhiya Khalid

 Farhiya Khalid, 31 årJournalist- og historiestuderende på RUCFra Somalia


 Farhiya Khalid, 31 år, Journalist- og historiestuderende på RUCFra Somalia
Jeg kom til Danmark den 9. april. På Besættelsesdagen. Jeg var 9 år. Jeg kom hertil sammen med min mor, min lillebror og min lillesøster. Min mor havde sagt, at vi bare skulle på ferie. Der var koldt i Danmark. Efter en måned savnede jeg min familie, og så var det ikke så sjovt længere, men så vænner man sig til det.
Vi tog et fly, og så landede vi i Sandholm, hvor vi boede i fire måneder. Sandholm var ikke så rart. Der var mange forskellige nationaliteter – mange fra Balkan – og der var mange spændinger imellem asylansøgerne.
Vi flygtede for at få bedre muligheder.. Min mor gjorde det for vores skyld, så vi kunne få et godt liv. Hun har været meget ambitiøs på vores vegne, ikke på egne vegne.
Så blev vi flyttet til Brøns nær Tønder i Sønderjylland. Det var et asylcenter kun for somaliere. Det var hyggeligt og sjovt at bo i asylcenteret, lidt ligesom at være på lejr. Der var geder og heste.
Efter et halvt år fik vi asyl og så flyttede vi til Fredericia. Dengang måtte man selv bestemme, hvor man ville bo. Når man fik ophold fik man en prioriteringsseddel, hvor man skulle skrive de tre byer, man helst ville bo i.
Min mor skrev Fredericia, fordi hun synes, at det lød flot.
I Fredericia var vi udover en tamilsk familie de eneste flygtninge. Vi kom i en modtageklasse. Det var hyggeligt. Og vi sprang bare ud i det – pegede på tingene og gentog efter læreren. Og pludselig kunne vi tale dansk.
Efter fem års asyl fik vi permanent opholdstilladelse, og så flyttede vi til Odense. Siden er vi alle flyttet til København.
Jeg er med til at lave Informations særavis, fordi jeg selv er tidligere asylansøger og flygtning. Jeg har lavet meget politisk arbejde og asylarbejde. Og jeg synes, at det er vigtigt, at man kan fortælle nogle historier på en anden måde ved at have nogle andre vinduer og andre indgange til folk. Og så er det vigtigt, at de her historier bliver fortalt. Det er nogle mennesker, vi taler meget om, men som ingen rigtig ved, hvem er. Der bliver talt meget om migranten som fænomen – men han eller hun er ofte usynlig som menneske.
- Farhiya Khalid, fortalt til Anne Witthøft. Foto: Sigrid Nygaard

