Milliardunderskud fører til massefyringer i Vestas
Vindmøllekoncernen Vestas fyrer 300 medarbejdere i Danmark, oplyser koncernen i regnskabet for andet halvår 2010


 Forsinkelser i ordrebogen hos vindmøllekoncernen Vestas får nu alvorlige konsekvenser for de ansatte. Vestas fyrer 300 medarbejdere i Danmark, oplyser koncernen i regnskabet for andet halvår 2010. 
Et tilsvarende antal kontraktansatte medarbejdere i koncernen får ikke deres kontrakter forlænget, og nogle fabrikker i Europa inklusiv Danmark vil indføre arbejdsfordeling efter behov. 
Det oplyser koncernen i regnskabet for første halvår 2010, som samtidig bød på et dundrende milliardunderskud og nedjusterede forventninger til resten af året.
Så sent som i maj meddelte ledelsen ellers, at et par hundrede job i Danmark ville blive genbesat, efter koncernen havde fyret over 1000 medarbejdere i 2009.
Dengang sagde chefen for forholdet til investorerne Peter Wenzel Kruse sådan om muligheden for flere stillinger i Danmark:
- Årets resultat på jobsiden vil afhænge af tilgangen af ordrer og udviklingen i det hele taget, som koncernen ikke har overblik over her og nu, lød det.
Det var ventet på forhånd, at Vestas ville præsentere et underskud i halvårsregnskabet, men tabet viste sig at være overraskende stort. 
Vestas tabte 1,5 milliarder kroner efter skat i første halvår af 2010 og har nedjusterer forventningerne til årets omsætning med næsten 7,5 milliarder kroner. Det skyldes, at en række forventede ordrer til levering i USA, Spanien og Tyskland nu falder så sent på året, at de ikke vil blive talt med i regnskabet for i år.  Medarbejderstaben vil ved udgangen af 2010 i alt udgøre omkring 23.500. 
Vestasaktien taber 20 procent og har med et slag tabt 12 milliarder kroner af selskabets værdi. Det svarer til, at selskabets værdi med et trylleslag er forvandlet fra 64 milliarder kroner til omtrent 51,8 milliarder kroner - et tab i aktiernes værdi på ca. 12 milliarder kroner, siger chefanalytiker Morten Kongshaug, Danske Bank.
Branchen kalder nye Vestas-fyringer triste
Hos brancheorganisationen Vindmølleindustrien havde man håbet, at det var slut med fyringsrunderne.
- Det er meget trist, at det er nødvendigt at fyre medarbejdere i Danmark. Jeg havde håbet, at vi kunne undgå dem, siger Jan Hylleberg, direktør i Vindmølleindustrien.
Han understreger, at alle i branchen er bevidste om, at i år er meget vanskeligt for vindmølleproducenter efter et blodigt 2009. 
Derfor glæder det Jan Hylleberg, at Vestas i samme ombæring som meldingerne om fyring af 300 ansatte forventer at ansætte 500 nye i forskning og udvikling-afdelingerne.
- Det er et meget vigtigt signal. Vi skal vise, at vi i Danmark fortsat er i stand til at udvikle den fremtidige teknologi inden for vindbranchen, siger han.
Det vil nemlig smitte af på de ansatte i produktionen, hvor der er blevet skåret hårdt de seneste år, understreger Jan Hylleberg.
- Hvis vi er i stand til at fastholde nye teknologi i Danmark, så vil meget af produktionen også være herhjemme, siger han.
Jan Hylleberg er derfor meget optimistisk for antallet af job i sektoren i 2010.
- Der er ingen tvivl om, at der vil være flere ansatte i Danmark ved årets udgang, end da vi begyndte året. For der er mange af de virksomheder, som sidste år skar ned, der er begyndt at ansætte igen - også i produktionen, siger han.

