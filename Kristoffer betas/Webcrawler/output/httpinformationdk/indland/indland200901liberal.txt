Liberalister er lykkeligst
Liberalister er mere tilfredse med tilværelsen, fastslår forsker. 'De venstreorienterede er forbitrede folk,' siger Venstres Peter Christensen. Enhedslistens Line Barfod peger på, at krig og sult står i vejen for hendes lykke
Statsminister Anders Fogh Rasmussen på løbetur med sine Facebook-venner. Ny undersøgelse viser, at borgerlige-liberale er mere lykkelige end andre. De mange tilfredse danske liberalister forklarer forskeren med, at ulighed i samfundet ikke i samme grad generer højrefløjen.


 Liberalisme er måske nok et fyord i dansk politik, men de borgerlig-liberale er de lykkeligste. Det viser flere undersøgelser fra såvel ind- som udland. Lektor og ph.d. i Nationaløkonomi ved Handelshøjskolen i Århus Christian Bjørnskov er ophavsmand til flere lykkeundersøgelser, og hans konklusioner er klare: Størstedelen af de tilfredse borgere skal findes til højre for midten på den politiske skala.
"Dokumentationen er massiv, og det er noget af det, der overrasker os i lykkeforskningen. For umiddelbart er der ingen grund til, at lykke skulle hænge sammen med, hvordan man stemmer," siger han.
Men de seneste tal viser, at mens 72 procent af de danskere, der placerer sig til venstre for midten, erklærer sig rigtig godt tilfredse med tilværelsen, så gælder det samme for hele 83 procent af de højreorienterede. 
Christian Bjørnskov er gået nærmere ind i de internationale statistikker, der igen og igen placerer danskerne som verdens lykkeligste. De tilfredse danske liberalister forklarer forskeren med, at ulighed i samfundet ikke i samme grad generer højrefløjen:
"Det ser ud til, at vælgere på venstrefløjen er mere følsomme over for forskelle i samfundet, eksempelvis i forhold til indkomst," siger Christian Bjørnskov.
Glad for ikke at bære åg
Venstres finansordfører, Peter Christensen, glæder sig over de 'interessante' konklusioner. Han peger på, at liberalisternes tilfredshed skal findes i erkendelsen af, at ansvaret for lykke er deres eget. 
"Hvis man venter på, at staten skal gøre en lykkelig, kommer man til at vente forgæves," siger Peter Christensen og tilføjer:
"Folk uden en borgerlig observans kan godt se glade ud, men jo længere ude på venstrefløjen, man ligger, desto mere forbitret og ond, synes man, verden er. Jeg er glad for ikke at bære det åg." 
På tilfredshedsskalaen, der går fra et til 10, placerer Venstre-ordføreren sig selv på en ni: "For der skal være plads til at stræbe efter mere," siger han.
Enhedslistens Line Barfod tror gerne, at de venstreorienterede er lidt mindre lykkelige, men det skyldes omsorg for andre og et mere langsigtet perspektiv på tilværelsen:
"Liberalisterne bekymrer sig ikke så meget om klima. Deres lykke er kortsigtet, og sult og nød rammer ikke dem personligt," siger hun.
Line Barfod vægter sin egen tilfredshed som mellem syv og otte på skalaen. Hun har en god familie og lider ingen nød, men krigen i Gaza og sulten i Afrika er med til at trække ned.
"Vi kan jo se, hvor meget bedre det kan blive, og teknologien og produktionsmuligheder er til stede. Jeg mener ikke, at verden er hverken ond eller god, men mennesker kan gøre godt eller skidt," siger Line Barfod.
Penge giver kort lykke
Peter Christensen hæfter sig ved, at lykkeundersøgelser også dokumenterer, at størrelsen af den offentlige sektor ikke spiller en rolle for borgernes tilfredshed. Det faktum forklarer Christian Bjørnskov med, at vi meget hurtigt vænner os til de statslige omfordelingsmekanismer.
"Den danske offentlige sektor søger primært for at omfordele indkomst, og det vænner folk sig hurtigt til. Hvis man pludselig får en uventet højere indkomst, bliver man lykkelig i en kortere periode, men den lykke kan kun spores i et par år," siger han.
Så længe vi har en relativ høj levestandard, spiller omfanget af velfærdsydelser heller ikke ind på lykken.
"Det er en af de materielle ting, vi hurtigt vænner os til. Velfærd er noget, folk opfatter som gratis, der er en uendelig efterspørgsel, og derfor bliver folk aldrig nogen sinde tilfredse," siger Christian Bjørnskov. Når Danmark gentagne gange udråbes til at være verdens lykkeligste land, beror det ifølge undersøgelserne på omfanget af tillid til medborgerne. Derfor hører det særdeles liberale USA ikke til blandt de mest lykkelige, forklarer forskeren. Bjørnskov afviser desuden, at der i Danmark som i USA er en klar sammenhæng mellem personlig rigdom, og hvor man sætter sit kryds - og altså hvor lykkelig man er. Til gengæld er skandinaver, som for generationer siden immigrerede til USA, blandt de mest tilfredse amerikanske borgere. Det kan ifølge forskerne skyldes, at tilliden er grundlagt helt tilbage i vikingetidens normer.
Som Information beskrev lørdag, er der ikke ret stor politisk vilje til i Danmark at betegne sig som liberalist. Liberal eller socialliberal går bedre an - for liberalist smager af, at "enhver må klare sig selv og Fanden tager de sidste", som Liberal Alliances landsformand, Leif Mikkelsen, forklarede. 
Hvorvidt Peter Christensen er liberalist, går han ikke meget op i - han betegner sig selv som 'et borgerlig-liberalt menneske, der arbejder for den personlige frihed'. Og selv om han glæder sig over at høre til i det mest lykkelig politiske segment, tror Venstremanden dog ikke, at det ændrer ret meget i det politiske liv på Christiansborg:
"Men man kan smile over at læse noget, man nok i forvejen havde på fornemmelsen," siger han.


