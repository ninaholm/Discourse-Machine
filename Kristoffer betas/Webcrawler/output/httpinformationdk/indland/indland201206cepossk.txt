Cepos: Skattereform straffer rige kvinder med børn
Regeringens forslag om at regulere børnechecken efter indkomst ødelægger ligestillingen i Danmark, mener den liberale tænketank Cepos. Ligestillingsforsker mener dog, kritikken er overdrevet
En hjemmegående kvinde, hvis mand har 750.000 i årsløn kan bevare børnechecken, men får kvinden mest i løn forringes checken.


 Kvinders kamp for ligestilling bliver bombet 60 år tilbage med regeringens udspil til en reform af skatteområdet. Så skarp er kritikken fra den liberale tænketank Cepos.
Regeringen foreslår i sit udspil til skattereform at nedtrappe børnechecken, så ægtepar med en indkomst over 760.000 kr. om året ikke længere er berettiget til den fulde børnecheck. Men er man ikke gift – og blot samlevende – er det kvindens lønindkomst, som ikke må overstige 760.000 kroner om året, før der bliver trukket i børnechecken.
»Forslaget om at indkomstnedtrappe børnechecken er skævvridende og indebærer f.eks., at en hjemmegående kvinde, som er samlevende med en vellønnet mand kan bevare børnechecken, mens f.eks. en familie, hvor det er kvinden, der tjener mest, bliver straffet. På den vis emmer forslaget snarere af et kønsrollemønster anno 1950 end 2012,« siger Henriette Kinnunen, erhvervsjuridisk seniorkonsulent hos Cepos.
Skatteminister Thor Möger Pedersen (SF) har tidligere forklaret, at det er teknisk umuligt for Skat at beregne børnechecken, så også samboende par blev ramt på samme måde som ægtepar.
I dag får alle familier det samme beløb, uanset om far eller mor er gift eller ej. Har man børn mellem nul og to år får alle således 4.266 kr. i kvartalet pr. barn. Ifølge regeringen skal reduktionen i børnechecken bidrage med 300 millioner kroner til den samlede finansiering af skattereformen.
»Det skriger til himlen, at regeringen, der normalt profilerer sig med ønsket om ligestilling mellem kønnene, øger marginalskatten for de kvinder og familier, hvor det er mor, der er familiens hovedforsørger, når det samme ikke gør sig gældende, hvis det er manden, der har den høje indtægt. En sådan ændring vil formentlig afholde nogle af de veluddannede kvinder, som man gerne vil have til at arbejde længere, fra at gå på fuldtid,« vurderer Henriette Kinnunen.
Venstres skatteordfører, Torsten Schack Pedersen, mener, at regeringens skattereform ser »noget besynderlig« ud, når det gælder ligestilling.
»Der er flere ting i regeringens skattereform, som lægger op til, at det er en god idé at være skilt – og ikke at være gift. Det virker jo besynderligt, at det er ens samlivssituation, der skal være afgørende for, om man bliver ramt eller ej,« siger Torsten Schack Pedersen med henvisning til regeringens forslag om øget beskæftigelsesfradrag for enlige forsørgere.
Men ifølge ligestillingsforsker Karen Sjørup, lektor ved Roskilde Universitet, behøver Henriette Kinnumen og Torsten Schack Pedersen ikke at være bekymrede for kvinderne og ligestillingen. Ifølge hende er kritikken overdrevet.
Det er få og overdrevet
»For veluddannede og vellønnede kvinder betyder børnechecken ikke ret meget. Cepos har den opfattelse, at vi altid sidder med lommeregneren fremme og regner på, hvad der bedst kan betale sig. Sådan forholder det sig sjældent. Kvinder foretager ofte valg, som ikke er økonomisk hensigtsmæssige. De prioriterer eksempelvis ofte at få mere fritid end mere i løn,« siger Karen Sjørup.
Hun erkender dog, at de nye grænser kan få samlevende par til at spekulere i, om de rammer grænsen for, hvornår der bliver skåret i børnechecken.
»Når man nærmer sig grænsen, kan man selvfølgelig godt begynde at regne mere nøjagtigt på det, hvis det er hensigtsmæssigt at holde sig lige under grænsen. Men det er næppe noget, der går ud over ligestillingen i Danmark. Jeg kan ganske enkelt ikke forestille mig, at der er en sammenhæng,« siger Karen Sjørup.
Heller ikke SF’s finansordfører, Jonas Dahl, kan se sammenhængen mellem indkomstreguleret børnecheck og kvinders ligestilling.
»Hvis man har et deltidsjob og er i nærheden af at ramme loftet, så er det et meget vellønnet deltidsjob. Jeg vil ikke afvise, at der kan findes eksotiske eksempler på det, men det argument køber jeg ikke i denne sammenhæng. Velfærdssamfundets økonomi er presset, og derfor må de mest velstillede børnefamilier også bidrage,« siger Jonas Dahl.

