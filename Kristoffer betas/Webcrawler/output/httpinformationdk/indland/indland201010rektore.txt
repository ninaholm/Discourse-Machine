Rektorer: Løkke måler universiteter med forkert målestok
En række af landets rektorer kritiserer statsministerens målsætning om, at Danmark skal have mindst et universitet i top 10. De ranglister, som skal sikre, at målet nås, er forsimplede, skadelige og direkte forkerte, lyde kritikken


 Snobbet og uovervejet. Sådan lyder det fra en række af landets universiteter, som retter en skarp kritik af statsministerens målsætning om, at Danmark skal have mindst et universitet i top ti på den internationale Times Higher Education-rangliste (THE).
Listen har for nylig skiftet metode og lægger overvejende vægt på forskningsresultater, som kun er en del af universiteternes arbejde. Rektor på Syddansk Universitet, Jens Oddershede, mener således, at statsministerens målsætning er med til at gøre universiteterne ringere.
»Det virker gennemført uigennemtænkt. Jeg synes, målingerne gør skade på universiteterne. Vi er nødt til at være forskellige for at samfundet, som betaler for os, får det fulde udbytte. Men det her ensretter universiteterne,« siger han til Ugebrevet A4.
Samme melding kommer fra universitetsdirektør Peter Plenge, Aalborg Universitet, og fra rektor på Roskilde Universitet (RUC), Ib Poulsen.
»Jeg ved ikke, hvem der har klædt statsministeren på. Jeg tror ikke, det er noget, han personligt har fundet på, men jeg synes ikke, det er det mest velovervejede mål,« siger Peter Plenge, der kalder ranglister for »snobberi«.
Rektor Ib Poulsen, RUC, siger ifølge Ugebrevet 4A:
»Jeg synes, det er problematisk, at regeringen bruger Times Higher Education som målestok for gode og dårlige universiteter, fordi de passer på nogle få - København og Aarhus Universitet. Hvis regeringen bruger ranglister som sit primære parameter, er det en ommer. Relevansen af det parameter, synes jeg ikke, er tilstrækkelig høj.«
Information har tidligere talt med videnskabsminister Charlotte Sahl-Madsen, som betoner, at regeringen vil se på, hvorvidt man fortsat skal bruge THE som målestok for ambitionerne. EU får næste år sin egen liste: U-Multirank, som vil måle på seks parametre, der blandt andet siger noget om, hvor internationalt orienteret et universitet er, og hvor godt universitetet er til at være synligt i det regionale område, universitetet ligger i.
  / Ugebrevet  A4

