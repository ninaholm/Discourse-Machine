Thorning tordner frem og er nær 30 procent
Ny meningsmåling viser, at oppositionen udbygger sit flertal. Fremgangen skyldes især, at Socialdemokraterne går klart frem, og Venstre tilsvarende tilbage
Vælgerne synes at have tilgivet Helle Thorning-Schmidt balladen om hendes mands skattebetaling, og nu fører hun igen markant i meningsmålingerne.

Socialdemokraternes formand, Helle Thorning-Schmidt, har ikke alene lagt sin skattesag bag sig.En ny meningsmåling, som Voxmeter har lavet for Ritzau, afslører, at hvis der var valgt i dag, ville Socialdemokraterne få 29,2 procent af stemmerne mod 26 procent i september - og 25,5 procent ved folketingsvalget i november 2007.Socialdemokraternes fremgang betyder, at den røde blok står til 89 mandater mod 86 mandater til blå blok. For en måned siden førte oppositionen blot med ét enkelt mandat, med 88 mod 87 mandater.Socialdemokratiets politiske ordfører, Henrik Sass Larsen, tøver dog med at gætte på, om det er Skats frifindelse af Helle Thorning-Schmidt eller VK-regeringens problemer som er årsag til fremgangen.»Det er svært at svare entydigt på, hvad som præcist rykker. Men det er klart, at vi kom styrket ud af den situation, hvor vi ikke længere skulle stå og forsvare os overfor ret grove anklager på hele skatteområdet. Det er da tilfredsstillende. Sådan er det,« siger Henrik Sass Larsen.Når statsminister Lars Løkke Rasmussen (V) står til at måtte aflevere nøglerne til Statsministeriet til Helle Thorning-Schmidt skyldes det nemlig også, at han - og vicestatsminister Lene Espersen (K) - ikke kan holde på deres vælgere.Venstre står nu til at få 22,4 procent af stemmerne mod 25 procent i september og 26,2 procent ved folketingsvalget. Endnu værre står det til for De Konservative.Lene Espersen har - i forhold til valgresultatet på 10,4 procent - tabt en tredjedel af de Konservative vælgere og får i den seneste meningsmåling kun 6,5 procent af stemmerne (mod 6,6 procent i oktober).SF taber pustenValgforsker Johannes Andersen fra Aalborg Universitet har svært ved at huske et tidspunkt siden folketingsvalget, hvor det har set sværere ud for VKO-blokken.»Vælgerne tror atter på Socialdemokraterne som et regeringsalternativ. Og her er det afgørende, at vælgerne tror på Socialdemokraterne både som et troværdigt og ansvarligt alternativ. Til gengæld tror vælgerne lige nu nok på blå bloks økonomiske ansvarlighed, men troværdigheden kniber det mere med,« siger Johannes Andersen.Lars Løkke Rasmussen kan dog trøste sig med, at efter Liberal Alliance i september dykkede til 2,9 procent, så er VK-regeringens støtteparti atter tilbage på 6,1 procent, en fordobling i forhold til de 2,8 procent ved folketingsvalget.Til gengæld har SF tabt pusten i meningsmålingerne. Godt nok får folkesocialisterne 14,8 procent af stemmerne mod 13 procent ved folketingsvalget - men for blot en måned siden var tallet 16,6 procent.For både Dansk Folkeparti, De Radikale og Enhedslisten er svingningerne i forhold til både folketingsvalget og til den seneste meningsmåling begrænsede, mens Kristendemokraterne stadig ikke klare spærregrænsens to procent.Meningsmålingen baserer sig på interview foretaget mellem den 4. og 9. oktober 2010 med 1002 repræsentativt udvalgte personer over 18 år.Usikkerheden på målingen er på +/-2,7 procent.
