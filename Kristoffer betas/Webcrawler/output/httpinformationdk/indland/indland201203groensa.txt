Grøn satsning bag bittert opgør i Dong
En strid i Dongs ledelse om selskabets strategi inden for havvindmøller førte til fyringen af Anders Eldrup


 Dramaet i energiselskabet Dong handler om langt mere end lønninger i millionklassen og en magtkamp mellem bestyrelsesformand Fritz Schur og den tidligere administrerende direktør Anders Eldrup.
Det fremgår ifølge Berlingske af den advokatundersøgelse, som Dongs bestyrelse bestilte i kølvandet på fyringen af topchef Anders Eldrup.
Advokatundersøgelsen ventes at blive fremlagt tirsdag. Ifølge Berlingskes oplysninger viser undersøgelsen, at der gennem det seneste halve år har været dybe uenigheder i toppen af Dong omkring energiselskabets satsning inden for havvindmøller.
Berlingske erfarer, at Anders Eldrup angiveligt var parat for at investere langt mere i energiselskabets grønne strategi, end Fritz Schur mente var en god idé.
Bestyrelsesformanden ville i stedet fastholde Dongs investeringer i havvindmøller på samme niveau som tidligere.
Anders Eldrup stod derfor alene med sin grønne satsning i både ledelsen og bestyrelsen, hvilket ifølge Berlingske resulterede i hans exit fra topposten.
På baggrund af de nye oplysninger handler balladen i Dong ikke bare om høje millionlønninger, men også om et opgør i toppen af energiselskabet om investeringer for 100 milliarder kroner set over en femårig periode.
Ifølge Berlingske viser den kommende advokatundersøgelse også, at økonomidirektør Carsten Krogsgaard Thomsen var dybt skeptisk over for Anders Eldrups idéer om en ekspansiv grøn strategi i Dong.
Carsten Krogsgaard Thomsen gik derfor bag om ryggen på Anders Eldrup og udleverede oplysninger om økonomien i Dongs vindafdeling til bestyrelsesformand Fritz Schur.

