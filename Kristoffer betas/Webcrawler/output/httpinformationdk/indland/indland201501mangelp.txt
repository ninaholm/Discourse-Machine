Mangel på arbejdskraft truer væksten i industrien
Ledigheden blandt Dansk Metals medlemmer er nu så lav, at fagforeningen frygter flaskehals på arbejdsmarkedet, og det kan i værste fald true væksten i branchen, mener forbundsformand Claus Jensen. Eksperter vurderer dog, at det er en isoleret udfordring for industrien
 Der er behov for en tilgang af nye unge metalarbejdere. Ledigheden blandt Dansk Metals medlemmer er nemlig nu så lav, at industriens vækst er truet, og det skyldes både fremgang, men også at der går flere på pension, end der kommer ind i branchen.


 Hvis man skal bruge en industritekniker eller metalarbejder i området omkring Ringkøbing og Skjern i Vestjylland, skal man virkelig lede godt. For her var ledigheden i december sidste år landets laveste: Kun 2,1 procent af Dansk Metals medlemmer var arbejdsløse. Og tendensen fra Ringkøbing-Skjern-egnen slår igennem over hele landet. Med en samlet ledighed for den sidste måned af 2014 på 4,0 procent, skal man helt tilbage til begyndelsen af 2009 for at finde så lav en ledighed blandt Dansk Metals medlemmer. Den udvikling glæder naturligvis forbundsformand Claus Jensen:
»Det er naturligvis dejligt, at vores medlemmer får arbejde. Som fagforening er det en af vores vigtigste opgaver. Men det betyder selvfølgelig også, at vi skal have flere af vores unge mennesker til at vælge en faglært uddannelse, ellers kan det risikere at blive væksthæmmende,« siger han. Den lave arbejdsløshed i industrien er ikke områdets eneste udfordring i forhold til at levere nok arbejdskraft til et kommende opsving. Områdets demografiske udfordring er også stor. Ifølge tal fra Dansk Metal gik 1.627 industriteknikere på pension fra 2011-2013. I samme periode blev der blot udlært 756 personer. Det giver en forskel på 871 personer. Tilsvarende for smede: Fra 2011-2013 gik 2.120 smede på pension. I samme periode blev der blot udlært 2.035 – en forskel på 85.
»Vi kommer snart til at opleve flaskehals på industriområdet, hvis der ikke bliver taget flere lærlinge. Der skal simpelthen ske noget med antallet af praktikpladser, hvis ikke det skal gå ud over virksomhedernes vækstmuligheder inden for ganske få år. Nu har vi efterhånden nået en situation, hvor vi er konkurrencedygtige med resten af verden, så vil det da være forfærdeligt, hvis virksomhederne bliver nødt til at flytte til udlandet – ikke på grund af at de kan få arbejdskraften billigere eller bedre, men simpelthen fordi de mangler kvalificeret arbejdskraft,« siger Claus Jensen.
Få vækst, når den er der
Samtidig anslår Dansk Metal i en prognose, at der i 2020 vil være skabt 25.000 flere industrijob end i dag.
»Vores industri har klaret sig godt, siden den økonomiske krise satte ind. Nu begynder der at blive skabt arbejdspladser, og det er vel første gang i rigtigt mange år, det er sket. Derfor er det ekstra vigtigt, at vi sørger for, at der er tilstrækkelig med kvalificeret arbejdskraft, så vi kan få den vækst, der er mulighed for,« siger Claus Jensen.
Tidligere overvismand og økonomiprofessor ved Aarhus Universitet, Torben M. Andersen, er enig med Claus Jensen i, at der på specifikke områder af det danske arbejdsmarked kan være udsigt til flaskehalstendenser.
»På enkelte, specifikke områder vil man inden for en kort periode kunne se flaskehalsproblematikken. Det kan både være på virksomhedssiden, at der lige pludselig er brug for nogle medarbejdere med særlige kvalifikationer, men det kan også være udbudssiden, hvor vi siger farvel til store generationer på arbejdsmarkedet, og det er nogle små generationer, der er til rådighed,« siger Torben M. Andersen.
Flaskehalse i fremtiden
Chefanalytiker Erik Bjørsted fra Arbejderbevægelsens Erhvervsråd vurderer, at det især er på grund af for få uddannede faglærte, at der vil opstå en mangel på arbejdskraft:
»Generelt har vi fået uddannet for få faglærte gennem de seneste år, fordi den type af uddannelser ikke har været i høj kurs hos de unge, så på det faglærte arbejdsmarked, hvor der også typisk vil være store årgange, som trækker sig tilbage, kan man forvente, at man snart vil begynde at se flaskehalsproblemer. Det behøver ikke kun at være hos Dansk Metal,« siger Erik Bjørsted. Han vurderer dog, at det først »vil være ude i fremtiden, at der for alvor kommer flaskehalsproblemer på hele det danske arbejdsmarked«.
»Beskæftigelsen i industrien er overraskende positiv i lyset af, at væksten ikke har været større, end tilfældet har været. Men vækstudsigterne for Europa er ikke gode, og det vil typisk ramme en eksportorienteret industri, så jeg er ikke sikker på, at væksten i industrien kan fortsætte. En anden indikator er lønstigningen, som plejer at eksplodere, når der er flaskehals, men det ser vi heller ikke i øjeblikket,« siger Erik Bjørsted.
Ifølge Torben M. Andersen er det heller ikke givet, at det vil blive industrien, som først vil komme til at opleve problemerne med manglende arbejdskraft.
»Det afhænger af, hvor opsvinget sætter ind. Bliver det eksporten, der trækker, eller bliver det virksomhedernes eller privates investeringer, der bliver motoren i et opsving? Bliver det privatforbruget, vil det i første omgang være koncentreret om forbrugsvarer, og det er ikke fokuseret omkring industrien, som det vil være, hvis det var eksporten eller virksomhedernes investeringer, der i højere grad vil drive væksten i industrien,« siger Torben M. Andersen.

