Irakere: 'Vi bliver truet'
Den irakiske delegation, der skal fastslå irakiske asylansøgeres identitet, truer med fængselsstraffe, lyder det fra irakerne selv. Bisiddere må ikke være til stede, så ingen kan be- eller afkræfte kritikken


 Den irakiske delegation, der er ankommet til Danmark for at fastslå identitet og nationalitet på 34 afviste asylansøgere fra Irak, går hårdt til værks. Det fortæller flere af Informations kilder blandt de uidentificerbare irakere, der er indespærret i Ellebæk Fængsel ved Sandholmlejren.
»De råber af folk. De siger, de lyver, og de truer,« siger en af de afviste asylansøgere og fortæller, at de er blevet endnu mere bange for at blive tvangshjemsendt, efter de har hørt, hvordan delegationen, der angiveligt består af tre embedsmænd, opfører sig:
»De sagde til en af os, at han ville komme to måneder i fængsel, når han kommer til Irak, hvis han ikke fortæller, hvad han i virkeligheden hedder. Til en anden sagde de, at de ville sørge for at tage fat i ham hjemme i Bagdad, fordi han har været så fræk, mens han var væk.«
Informations kilde var imidlertid ikke så nervøs på egne vegne, da Information talte med ham tirsdag. Selv var han ikke blevet afhørt endnu, og hans advokat ville være til stede, når han skulle møde for delegationen, forklarede han. Og så ville de tre irakere vel ikke turde være så brutale.
Sådan skulle det imidlertid ikke gå. Dansk Flygtningehjælps jurister og de advokater, der ønskede at være til stede under afhøringen sammen med deres klienter, fik tirsdag aften besked på, at den irakiske delegation havde udbedt sig, at der ikke er bisiddere til stede under samtalen - og at Rigspolitiet ville efterkomme anmodningen.
Over for Information fortæller en repræsentant for Rigspolitiet, at en dansk politimand samt en tolk fra Danmark også er til stede under afhøringerne.
Rigspolitiet vil imidlertid ikke kommentere, hvad der konkret foregår under de afviste asylansøgeres møde med den irakiske delegation.


