Fra politik til politi-sag
Lederen af Danmarks Nationalsocialistiske Bevægelse i næsten tyve år trådte i weekenden  tilbage. Jonni Hansen forvandlede de danske nynazister til en kamporganisation, men noget politisk projekt formåede han dog aldrig for alvor at formulere


 Jonni Hansen har forladt førerbunkeren i Greve efter næsten tyve år som leder Danmarks Nationalsocialistiske Bevægelse (DNSB). Lørdag meddelte han Det Nationalsocialistiske Råd, at han »af personlige grunde ønskede at trække sig fra det politiske arbejde.«
Jonni Hansen fik for alvor DNSB på alles læber i slutningen af 80'erne og igennem 90'erne, da DNSB under stor tumult marcherede i gaderne, fik førerbunker og skabte Radio Oasen. Og han var manden, der forvandlede DNSB fra en støvet forening til en nazistisk kamporganisation, skriver redox.dk, der leverer nyheder fra og analyser af det ekstreme højre i Danmark og Nordeuropa.
To domme
Jonni Hansen blev medlem af DNSB som 20-årig og blev hurtigt en del af inderkredsen. I 1989 overtog han ledelsen, da stifteren Povl Heinrich Riis-Knudsen blev sat på porten, fordi han havde fundet sig en fremmedartet kæreste.
Men på trods af at kontanthjælpsmodtageren Jonni Hansen stillede op til kommunal- og regionsvalg i 2005 med sin egen liste Å, så har han aldrig for alvor formået at formulere DNSB som politisk projekt, mener arkivar og forfatter Frede Farmand, der er mangeårig iagttager af den yderste højrefløj.
»Jonni skulle videreføre arven, men havde hverken det samme organisationstalent eller det samme intellekt som Riis-Knudsen. Derfor gik DNSB fra at være en politisk sag til at være en politi-sag.«
Jonni Hansen er dømt for vold to gange: I 1999 fik han halvandet års fængsel for bevidst at påkøre og kvæste nogle autonome demonstranter, og i 2007 fik han 60 dages fængsel for at slå en politibetjent under en march i Kolding.
Den nu tidligere DNSB-formand blev dog så sent som i år frikendt for at have bedrevet racistisk propagandavirksomhed.
Vikingepolitik
Danskerne skal genfinde vikingeånden og kæmpe, skrev Jonni Hansen om sin politik på DNSB's hjemmeside:
»Vi danskere har en stolt historie. Specielt i Vikingetiden markerede vi os som kæmpende mennesker, medens vi i moderne tid har behandlersystemet, svaghed, krisehjælp såvel som de nye danskeres rettigheder i højsædet.«
Og det er netop dilemmaet mellem kamp i gaderne og politik, der har stækket Jonni Hansen, vurderer Frede Farmand:
»Jonni Hansen har aldrig haft problemer med at markere sig på gaden som slagsbror, men da DNSB begyndte at bruge vold som et middel, blev de samtidig neutraliseret af politiet. Det har slidt ham ned, samtidig med at hele den intellektuelle proces gik i stykker, og det har på mange måder gjort ham til en ufarlig leder.«
DNSB's nye leder Esben Rohde Kristensen hører til det samme kuld unge som Jonni Hansen.
At dømme efter cv'et, er der ikke lagt op til de store forandringer i DNSB: Esben Rohde Kristensen blev i 1999 idømt 40 dages ubetinget fængsel for at true med en økse. Året efter angreb han den sydafrikanske præsident Thabo Mbeki med racistiske skældsord, skriver redox.dk.


