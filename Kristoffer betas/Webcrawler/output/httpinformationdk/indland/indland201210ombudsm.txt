Ombudsmanden: 16 måneder om at besvare aktindsigt er uacceptabelt
Mens Folketinget afventer justitsministerens forslag til en ny offentlighedslov, har Ombudsmanden udtalt skarp kritik af Socialministeriet, der var 16 måneder om at besvare en aktindsigt


 I februar sidste år bad Information om aktindsigt i en række dokumenter fra den såkaldte Burka-arbejdsgruppe, der henhørte under Socialministeriet. Men på trods af at Ombudsmanden i foråret 2011 opfordrede ministeriet til at besvare aktindsigten, skulle der alligevel gå et år og fire måneder, før Information modtog de ønskede dokumenter.
Så lang en sagsbehandlingstid er »helt uacceptabel«, fremgår det af en aktuel udtalelse fra ombudsmanden. Ligeledes finder han det »meget beklageligt«, at ministeriet ikke undervejs underrettede Information om status for sagsbehandlingen.
Ifølge pressejurist Oluf Jørgensen fra Danmarks Medie- og Journalisthøjskole er Ombudsmandens ordvalg ikke »hverdagskost«.
»Ombudsmanden giver her udtryk for meget stærk kritik,« lyder hans vurdering.
Ombudsmanden henviser i sin udtalelse til forarbejderne for offentlighedsloven fra 1985, der fastslår, at offentlighed i forvaltningen kan »betragtes som et led i demokratiet«, og at »en hurtig behandling og afgørelse af sager om aktindsigt er en væsentlig forudsætning for, at offentlighedsloven kan opfylde sine intentioner om, at pressen og andre nyhedsformidlende institutioner skal have mulighed for ved anvendelse af loven løbende at orientere befolkningen om aktuelle sager, der er under behandling i den offentlige forvaltning.«
Bliver undergravet
Kort sagt understreger ombudsmanden, at myndigheder skal behandle sager om aktindsigt »med særlig hurtighed«, og det gælder »særligt sager, der er rejst af pressen«.
Men med så lang en sagsbehandlingstid er Ombudsmanden overbevist om, at »sagen har ’ligget død’ i lange perioder. Det vil sige, at der i disse perioder ikke er foretaget ekspeditioner i sagen«.
Ombudsmandens kritik kommer på et tidspunkt, hvor Folketinget og offentligheden afventer justitsminister Morten Bødskovs (S) udspil til en ny offentlighedslov, der forventes fremsat til februar næste år.
Endnu er formuleringen af lovforslagets paragraffer ikke kendt, men ifølge Oluf Jørgensen er der ingen tvivl om, at myndigheder må besvare aktindsigter så hurtigt som muligt, hvis offentlighedsloven skal leve op til sit navn.
»Offentlighedsloven bliver undergravet, når aktindsigt må vente måned efter måned,« siger han.

