Ugens bommert: Fabulator Mogensen
I sit kildefri rum har dagbladet Politikens redaktionschef for politisk analyse udviklet sin egen journalistiske genre
Peter Mogensen rapporterede så sent som i fredags: 'Løkke vil beholde Rønn, hvis han kan.' Nu bebrejder Mogensen Løkke, at Løkke nølede med at fyre Rønn.


 Mangfoldige er de journalistiske genrer. Nogle af dem er bastarder. For eksempel kommentagen. Den genrekrydsning opstår, når en reportage kammer over i at blive en kommentar.
Dagbladet Politikens redaktionschef for politisk analyse, Peter Mogensen, har videreudviklet kommentagen til en ny afart: fabulagen - den frit fabulerende kommentage, skabt i Mogensens kildefri rum.
Sit særlige talent har redaktionschef Mogensen senest vist i Birthe Rønn-affæren.
For en ti dages tid siden begyndte Christiansborgs journalister at rapportere, at Rønns ende var nær. Denne efterretning havde udspring i kilder tæt på regeringstoppen, der ivrigt lod sive Rønns manglende fremtid - formentlig med det formål at tvinge hende til at gå frivilligt. Det var hun for stolt til. Hvorpå Løkke afhaspede faldlemmen. Alt som forud rapporteret.
Dog ikke af Peter Mogensen. Fra sit minarettårn på Rådhuspladsen forkyndte han så sent som i fredags: »Birthe Rønn bliver - nok. Statsministeren ryger næppe med på folkestemningen og fyrer Rønn.«
Mogensen fastslog: »Løkke har faktisk ikke de store motiver til at ekspedere hende ud ... Rønn er inde i varmen hos Dansk Folkeparti ... En ministerfyring på den offentlige menings alter er en stor indrømmelse til oppositionen.«
Mogensen opsummerede sin indsigt således: »Løkke vil beholde hende, hvis han kan.«
Uden bund
Det viste sig jo så i tirsdags, at intet af dette havde bund i nogen virkelighed. Løkke fyrede Rønn.
Hvad gjorde Mogensen? Sagde han be-be? Nej, nej. Til det rullende kamera i sit minarettårn udredte han sagen således:
»Man kan jo undre sig såre. Sagt ligeud: Der er gået to-tre uger nu, hvor det er helt utænkeligt, at Statsministeriet ikke i hele træskolængder har været klar over, hvad der har været bundlinjen i det her.«
Hvorpå Mogensen bebrejder Løkke, at han har nølet og »ikke været cool nok i det her«.
Sammenfattende fastslår Mogensen: »Nu virker det lidt, som om Løkke er sluppet af krogen ved at fyre Rønn Hornbech. Og os, der følger det tæt, kan jo godt forstå, at det er en lettelse i princippet at komme væk fra problemet.«
»Os, der følger det tæt«! Hvor må det være tungt for Politikens Christiansborg-journalister hver dag at styrte rundt med notesblok og mikrofon - når der hjemme i minarettårnet sidder én, der følger langt tættere med, og som forstår lettelsen ved i princippet at komme væk fra problemet.


