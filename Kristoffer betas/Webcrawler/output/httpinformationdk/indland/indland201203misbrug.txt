Misbrugte børn bliver hjulpet af at møde deres krænker
Når et seksuelt misbrugt barn møder den person, der er skyld i misbruget, hjælper det i de fleste tilfælde barnet med at komme videre. På Rigshospitalet vil et stigende antal børn fremover få et tilbud om at møde deres krænker
Det hjælper ofte børn videre fra et misbrug, når de får mulighed for at møde krænkeren igen.


 Selv om et barn har været udsat for et seksuelt misbrug eller seksuelle krænkelser, er det ikke ensbetydende med, at barnet har bedst af aldrig at se den voksne krænker igen. Det kan tværtimod hjælpe barnet med at komme videre, hvis han eller hun bliver konfronteret med den person, der har forvoldt skaden, fortæller daglig leder for Rigshospitalets Center for Seksuelle Overgreb, Anette Baadsgaard:
»Der er mange børn, der bliver ramt af en skyldfølelse, når det er blevet opdaget, at de har været udsat for et seksuelt overgreb. I de tilfælde kan det være en stor hjælp for dem, hvis de møder krænkeren og får at vide, at han eller hun tager det fulde ansvar for det, der er sket,« siger hun.
Siden 2010 har det været muligt for voksne ofre og gerningsmænd at møde hinanden via et konfliktråd, som politikredsene rundt i landet tilbyder. Den ordning har vist sig at være en succes, og idéen med at lade offer og gerningsmand mødes har nu også spredt sig til sager, der omhandler seksuelt misbrugte børn. På Rigshospitalet gik de første forsøg med ordningen i gang for to år siden, og indtil videre har det givet gode resultater, forklarer Anette Baadsgaard.
»Ofte går børnene derfra lettede, fordi de har fået en mulighed for at spørge krænkeren, hvorfor han eller hun gjorde det. Det er ikke sikkert, de har fået et svar, men alene det at give udtryk for deres følelser og komme af med den vrede, de måske har, er en hjælp for dem,« siger hun.Anette Baadsgaard understreger, at det kun giver mening at arrangere et møde mellem de to parter, hvis den voksne har erkendt, at overgrebet har fundet sted og påtager sig det fulde ansvar for det. Forældrenes holdning er også vigtig, for mødet kan ikke lade sig gøre uden deres opbakning.»De fleste forældre har opbygget en stor vrede mod den pågældende person, og i første omgang er der mange, der ikke synes, det er acceptabelt, at deres barn skal møde krænkeren igen. Derfor er det vigtigt, at forældrene får bearbejdet deres egne tanker,« siger hun og tilføjer, at forældrenes skepsis ofte hænger sammen med, at de er bekymrede for, om barnet kan klare det.
Det er Anette Baads-gaards erfaring, at mødet mellem barnet og krænker især en god idé, hvis barnet enten er i familie med krænkeren eller på en anden måde har haft en tæt relation med vedkommende. Det hænger sammen med, at børnene ikke altid kun er vrede på krænkeren.
»De har måske også haft nogle positive oplevelser med vedkommende, og derfor kan de sagtens være bekymrede for, hvordan han eller hun har det. Barnet kan også have en forestilling om, krænkeren er vred på dem, eller hvis krænkeren er kommet i fængsel, kan de være nervøse for, om han eller hun nu har det skidt,« siger hun.
Anette Baadsgaard tilføjer, at opdagelsen af et seksuelt misbrug også kan være forbundet med et tab for barnet, hvis det eksempelvis er barnets far, der er skyld i krænkelserne.
»Selv om det er en far, der har gjort noget, han ikke skulle, kan det være voldsomt for barnet pludselig at skulle undvære sin far. Barnet er måske bekymret for, hvordan faren har det i fængslet, eller måske gør de sig nogle forestillinger om, at han er meget vred på dem,« siger hun og tilføjer, at barnet i de situationer kan slippe af med sin skyldfølelse ved at møde sin far under kontrollerede forhold.
Rigshospitalets Center for Seksuelle Overgreb behandler årligt omkring 150-200 børn, som har været udsat for seksuelle overgreb, og indtil videre har der været ni sager, hvor barnet har mødt sin krænker. Anette Baadsgaard er dog ikke i tvivl om, at antallet af møder vil stige.
»Vi kommer helt klart til at bruge den noget mere, fordi det har vist sig at være så godt for barnet,« siger hun og nævner et eksempel på et møde mellem et barn og en krænker, hvor krænkeren sagde til barnet, at han var glad for, at barnet havde afsløret misbruget, så han nu kunne få noget hjælp.
Det er den type erfaringer, der har overbevist Anette Baadsgaard om, at metoden virker:
»Når børnene slipper af med deres skyldfølelse, er det meget lettere for dem at komme videre«.

