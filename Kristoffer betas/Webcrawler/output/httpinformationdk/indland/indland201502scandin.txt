Scandinavian Star-efterforskningen: Optræder norsk politi for klodset?
Den stil, som norsk politi har anlagt over for den tidligere skibsmaler Mike Axdal ved at få beslaglagt alle hans dokumenter og computere, virker kontraproduktiv i forhold til at få sat punktum for katastrofen, der for snart 25 år siden kostede 159 personer livet


  
Det har vakt mere opmærksomhed i Norge end i Danmark, at norsk politi i samarbejde med dansk politi ved to kendelser afsagt på et lukket retsmøde i Københavns Byret mandag formiddag den 19. januar fik tilladelse til at ransage og beslaglægge computere og kassevis af dokumenter hos to danske statsborgere.
 
Hos Mike Axdal, der overlevede branden på Scandinavian Star, beslaglagde politiet samme formiddag bl.a. otte computere og 120-130 ringbind på hans bopæl i Korsør. I Slagelse hos Oluf Husted, formand for den danske støtteforening for Scandinavian Star, beslaglagde politiet en flyttekasse med papirer og én computer. En norsk journalist, der dækkede retsmødet for Oslo-avisen Dagbladet, har senere beskrevet oplevelsen på sin blog: »Da dommer Lisbeth Christensen underskrev kendelsen om ransagning både hos Axdal og lederen af den danske støtteforening, Oluf Husted, måtte jeg gnide mig i øjnene. På det tidspunkt føltes København som Albanien.«
Mike Axdal har været i spil som en af de personer, som norsk politi måtte have kontakt med, efter at den norske rigsadvokat i sommer tilsluttede sig Oslo politimesters anbefaling om at åbne efterforskningen af bl.a. ejer-, reder- og forsikringsforholdene bag Scandinavian Star. Som Information tidligere har beskrevet, var beslutningen opsigtsvækkende, fordi den var i strid med konklusionen fra en nedsat specialistgruppe under Oslo Politi, der efter mere end et års undersøgelser netop havde konkluderet, at der næppe var udsigt til at opklare brandene ved fornyet efterforskning.
»Det, som har været afgørende for mig, er sagens alvor, og at vi i størst mulig udstrækning må prøve at undgå, at der er uafklarede spørgsmål, som det kan være muligt at finde svar på,« som politimester Hans Sverre Sjøvold sagde i juni på en pressekonference.
I årevis har Mike Axdal på egen hånd indsamlet dokumenter og oplysninger om katastrofen, og han har flere gange tilbudt at stille sit omfattende materiale til rådighed for norsk politi: »Hvis norsk politi kommer her til Korsør og sammen med mig gennemgår min dokumentation, vil branden på Scandinavian Star formentlig kunne opklares i løbet af et par måneder. Jeg tror, at det er gennem ejerforholdet, at vi kan dokumentere brandstiftelsen,« sagde han således til Information i september.
Et vidne skal ikke have penge
Norsk politi har valgt at betragte Mike Axdal som et vidne, og det er kommet til at spille en central rolle for det videre forløb, der førte til ransagningerne.
I november foreslog Mike Axdal pr. mail Oslo politimester, at han blev frikøbt fra sit arbejde i seks uger, således at han kunne gennemgå sit materiale for det norske politi. Så vidt vides, har Mike Axdal i den forbindelse foreslået et ’konsulenthonorar’ på 100.000-150.000 kr.
Men ifølge norsk politi er Mike Axdal ikke en konsulent, der skal have honorar, men derimod et vidne, som skal afhøres. Og vidner skal ikke regne med betaling:
»Det er besluttet, at man ud fra en efterforskningsmæssig vurdering ikke anser det som god efterforskningsskik at bruge personer, som har status som vidne i sagen, som konsulenter,« hedder det således i et brev til Mike Axdal fra en norsk politichef den 9. december.
Det brev fik Mike Axdal, da han dagen efter blev afhørt af norsk politi. Det skete under tilstedeværelse af dansk politi hjemme hos føromtalte Oluf Husted i Slagelse. Information har haft adgang til en båndoptagelse af afhøringen, som varede knap tre timer. Det fremgår bl.a., at det norske politi vil høre Mike Axdal fortælle om sine oplevelser, fra han første gang kom om bord på Scandinavian Star som skibsmaler, til han blev evakueret fra den brændende færge midt om natten nogle dage senere.
Det er altså det, at Mike Axdal selv var om bord på den brændende færge, der gør ham til et vidne, som ikke behøver at få betaling for at stille sin viden og sine gennem mange år indsamlede oplysninger og dokumenter til rådighed.
Under afhøringen understreger Mike Axdal, at han ikke kan fortælle noget nyt om sine oplevelser fra dengang i forhold til, hvad han tidligere har forklaret politiet lige efter katastrofen. Det var ret beset jo også først i de efterfølgende år, at Mike Axdal dedikerede sine kræfter på at indsamle materiale om skibets ejerkreds og katastrofen, der kostede hans far og storebror livet.
Men selv om Mike Axdal under afhøringen opridser mange af de temaer, som han gerne vil dele med norsk politi, virker de tre tilstedeværende norske betjente afmålte, ja næsten uinteresserede. Og som sagt afslår de at hyre Mike Axdal som konsulent ved at overrække ham brevet fra den norske politichef dateret dagen før.
Politiet bidrager til myter
Spørgsmålet er, om norsk politi har handlet klogt, selv om de efter ransagningerne den 19. januar har adgang til kopier af alle Mike Axdals dokumenter, forsikringspolicer, mails, fotos osv., som han i årevis har indsamlet om katastrofen.
Lad os se på sagen ud fra to forskellige vinkler: Den første er, at norsk politi mener, at der et sted inde i Mike Axdals mange indsamlede dokumenter findes en slags nøgle til brandkatastrofen. Sådan kunne den kendelse, som forrige mandag blev afsagt i byretten, og som Information siden har fået aktindsigt i, godt tolkes:
»Ransagning ønskes som led i efterforskning vedrørende Scandinavian Star, og der er bestemte grunde til at antage, at bevis i sagen eller genstande, der kan beslaglægges, kan findes ved ransagningen.«
I så fald må et konsulenthonorar på det angivne beløb siges at være en yderst beskeden betaling for at få opklaret den 25 år gamle katastrofe. Sæt nu, at nøglen virkelig findes i materialet, men at politiet ikke kan overskue de mange sider og finde nøglen?
Den anden vinkel er den stik modsatte: Norsk politi tror ikke Mike Axdal over en dørtærskel, og det har man nu sat sig for at bevise, inden de strafferetslige muligheder for at rejse tiltale for brandstiftelse efter norsk lovgivning udløber den 6. april, altså om præcis 61 dage.
I så fald vil norsk politi formentlig stå langt stærkere i offentligheden, hvis de – efter at have betalt Mike Axdal for både dokumenter og gennemgangen af materialet – skulle nå til den konklusion, at materialet ikke fører nogen vegne hen, og at Mike Axdals udgydelser kun har været praleri eller tom luft.
Med den nu valgte fremgangsmåde har norsk politi i samarbejde med dansk politi gjort alt, hvad man næsten kunne, for at få myter og konspirationsteorier, som næsten uundgåeligt klæber til store uopklarede katastrofer, til at leve videre i bedste velgående.
Uden at de overlevende, de pårørende eller resten af den skandinaviske offentlighed af den grund behøver at være kommet et eneste skridt nærmere en opklaring.

