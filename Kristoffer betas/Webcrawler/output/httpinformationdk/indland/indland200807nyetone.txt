Nye toner i Forsvarets top
Han har politisk tæft, er lun og fordomsfri lyder karakteristikken af Danmarks nye forsvarschef, der ser det som sin fremmeste opgave at gøre Forsvaret til en attraktiv arbejdsplads og dermed vende personaleflugten
Afskedsparade på Kastellet mandag 24. juni 2008 for forsvarschef Jesper Helsø, der forlader posten efter næsten 40 år i forsvaret. Viceadmiral Tim Sloth Jørgensen (billedet) bliver den nye forsvarschef fra i dag.


 Når 56-årige Tim Sloth Jørgensen i dag ved en reception ved Forsvarskommandoen på Holmen bliver indsat som chef for Forsvarets godt 26.000 ansatte, er det de store problemer med rekruttering, der står øverst på dagsordenen.
"Hvis ikke vi har det rette personel i kvalitet og mængde, så er resten umuligt," siger Tim Sloth Jørgensen. 
Som afgående forsvars-chef, Jesper Helsøs, højre hånd gennem de seneste seks år har han været med til at udarbejde 'Operation Bedre Hverdag' med 66 forslag til, hvordan Forsvaret kan blive bedre til at rekruttere og fastholde personale. 
Og her kan den nye forsvarschef - og nyudnævnte admiral - rykke ind i tjenesteboligen på Kastellet med gode nyheder i bagagen. 
Det er nemlig lykkedes at tiltrække 900 flere menige soldater og konstabler end for et år siden ifølge nye tal fra Forsvarets Personeltjeneste. 
Forsvaret mangler dog stadig 350 officerer, 750 befalingsmænd og omkring 1.000 menige for at være fuldtallige.
Kritik af ngo'er
De seneste dages tur rundt i medierne har ellers mest handlet om Afghanistan. 
Når ngo'er ikke tør rykke ind i nyligt befriede dele af Afghanistan, skal private og offentlige myndigheder i højere grad blive en del af det danske, civile engagement i det krigshærgede land, har budskabet lydt fra Tim Sloth Jørgensen. 
"Vi har ikke været gode nok til at tænke bredt, når det kommer til vores engagement i Afghanistan," siger han.
Forsvarschefen understreger, at indsatsen i det krigshærgede land er en "dansk samfundsopgave", hvor det militære bidrag kun er ét af midlerne. 
Men heller ikke det hidtidige samarbejde med ngo'er om at bygge skoler, hospitaler, etc. har altså været tilstrækkeligt, lyder kritikken. 
"Hvis genopbygningen skal fungere, så skal dem, der genopbygger, gå ti meter bag soldaterne, når de har befriet et område. Og når ngo'erne ikke er i stand til det, så må vi åbne blikket for at inddrage flere i den civile indsats," siger Tim Sloth Jørgensen. 
Han ser derfor gerne, at både offentlige myndigheder og private virksomheder i langt højere grad deltager i den civile del af den danske tilstedeværelse i Afghanistan.
Anden ledertype
Med hvad er det for en type person, som soldater og officerer får som deres chef?
Stor politisk tæft, lun og fordomsfri er nogle af de prædikater, som den nye forsvarschef får hæftet på sig af de kolleger og politikere, som Information har talt med. 
Selv betegner Tim Sloth Jørgensen sig som en noget anden type end sin forgænger, Jesper Helsø: 
"Vi er forskellige både som personer og som ledertyper. Måske hænger det sammen med, at han er vant til at lede hærenheder, mens jeg har en fortid som leder af mindre skibe, hvor man hele tiden er tæt på soldaterne," siger Tim Sloth Jørgensen. 
Men den nye forsvarschef får ikke kun brug for sine kompetencer internt i Forsvaret. Som medlem af Forsvarskommissionen skal han være med til at komme med anbefalinger om køb af nyt kampfly. 
Direkte adspurgt om, hvilket fly han foretrækker, værger han sig klogeligt nok ved at komme med en anbefaling af en af de tre kandidater: JSF, Gripen eller Boing. Det ville simpelthen være for politisk kontroversielt. 
Men han har ikke spor imod, at komme med sin mening om, hvad sådan et fly skal kunne. 
"Når man tænker kampfly i dag tænker man snævert i militære operationer. Jeg ser gerne, at de nye fly har en teknologi, som gør, at de er bredere anvendelige. For eksempel kan de bruges til redde nødstedte op fra Nordsøen," siger Tim Sloth Jørgensen. 


