Økonomer: Vi har andel i, at folk opfører sig egoistisk
Økonomers troværdighed har fået et dyk ovenpå finanskrisen. Økonomiprofessor Torben M. Andersen mener, at pressen og politikere bør lytte bedre efter økonomers forbehold, mens overvismand Peter Birch Sørensen slår til lyd for, at økonomer skal være mere forsigtige med, hvor de anvender deres modeller


 Økonomer blander sig i flere og flere samfundsanliggender, men er de også klædt på til det? Eller har de en tendens til at udtale sig mere skråsikkert, end de egentlig har belæg for, når det gælder områder fjernt fra varemarkeder og skattepolitik?
I et indlæg i Nationaløkonomisk Tidsskrift skyder økonomiprofessor på RUC Hans Aage med skarpt mod udbredelsen af økonomisk tænkning og rådgivning inden for områderne kunst, miljø og sundhed. 
»Økonomisk tænkning og rådgivning har naturligvis sin berettigelse (…) hvis den kender sin plads. På en lang række områder gør økonomisk pris- og incitamentsideologi mere skade end gavn (sundhed, kunst), og i de store spørgsmål (fremtiden, livets mening) har den intet at bidrage med andet end forfladigelse,« skriver han og argumenterer:
»Forfladigelser er farlige, hvis ubefæstede sjæle fæster lid til dem. Der lyttes jo meget til økonomer. Derfor ville det være ønskeligt, hvis de havde lidt mere blik for deres begrænsninger på områder med uoverskuelige, moralsk betændte og langsigtede problemer som prioriteringer i miljøspørgsmål eller i sundhedsvæsnet.«
Men skytset fra Hans Aage rammer helt uden for skiven, synes økonomiprofessor ved Aarhus Universitet Torben M. Andersen. 
»Som jeg læser debatindlægget, er det sådan en kalejdoskopisk uklar tur rundt i butikken,« kritiserer han og uddyber: »På side et i en hvilken som helst introducerende lærebog har man en afvejning af reelle og ikke materielle hensyn. Så den der stråmand med, at økonomi kun handler om penge og er meget materielt fokuseret, det er simpelthen misvisende.«
Usikre anbefalinger
– Men gør økonomer tilstræk­keligt opmærksom på deres begrænsninger? Før finanskrisen stod økonomer jo ikke ligefrem i kø for at advare mod udviklingen på kapitalmarkedet?
»Det med, at økonomer altid siger, at kapitalmarkeder er perfekte, er notorisk forkert. Der findes en meget stor litteratur om likviditetsbegrænsninger, og hvordan det påvirker forbrug og opsparing og alle mulige andre ting,« fremhæver Torben M. Andersen.   
– Husker økonomer også at gøre opmærksom på forbeholdene, når de kommer med anbefalinger i for eksempel medierne? 
»Det kan man altid diskutere. Jeg mener absolut ikke, at økonomer er perfekte eller ufejlbarlige, eller at kommunikationsprocessen er det for dens sags skyld. Men som Hans Aage fremstiller det, er det måske lidt naivt i opfattelsen af, hvad der sker i krydsfeltet mellem det faglige og det anvendt politiske,« siger den århusianske professor og fortsætter: 
»Jeg læser det, som at det går fra økonomerne ind i det politiske system, men det er jo lige så meget, politikere og medier, som kaster sig over tingene og ser bort fra nuancer og forbehold.«
Også overvismand og professor på Københavns Universitet Peter Birch Sørensen peger på begrænsninger i den offentlige debat som en årsag til, at økonomer ikke altid får fremhævet, hvor usikkert et grundlag deres analyser ofte hviler på. Men han medgiver samtidig, at økonomer givetvis også selv indimellem glemmer forbeholdene. 
»Vil man have gennemslagskraft, er man desværre tit nødt til at forenkle. Ofte er grundlaget for vores anbefalinger usikkert, men ville det være bedre, at vi helt tier stille,« spørger han retorisk. 
Efter overvismandens opfattelse kan økonomer bidrage med noget fornuftigt også på sundheds- og miljøområderne, men generelt mener han, at man skal være mere forsigtig med at anvende økonomiske modeller uden for deres traditionelle kerneområder. 
Blåstempler egoisme
»Vi skal være mere opmærksomme på, at normer af forskellig art spiller en rolle for folks adfærd og også har en vigtig funktion med hensyn til at regulere adfærd i sociale sammenhænge,« understreger Peter Birch Sørensen. 	
I den forbindelse stødte det ham, da han læste om politikere, der ville give bøder til forældre, hvis børn ikke passer deres skole, fordi det er så komplekst et område. 
»Der mener jeg, at man går alt for vidt i brugen af økonomisk tankegang. Bøder er for primitivt i sådan en sammenhæng, og jeg kan sagtens forestille mig, at man bare kommer til at forarme dem, der har de største problemer, uden at opnå den tilsigtede effekt,« siger han. 	
Torben M. Andersen mener ikke, at økonomer kan tage ansvaret for, at politikere måske finder på at bruge økonomiske incitamenter på en tåbelig måde. 
»Hvor der sker et fornuftigt brug, vil der også altid være et misbrug. Knive er nyttige i et køkken, men bliver misbrugt ude i samfundet,« illustrerer han sin pointe. 
– Kan det virke demorali­serende at styre lægers arbejde med økonomi­ske incitamenter i stedet for at tale til deres faglige moral? 
»Hvis vi begynder at regulere med økonomiske instrumenter på stadig flere områder og antager, at folk i alle mulige sammenhænge opfører sig som rationelle egoister, så kommer vi måske også til at legitimere, hvis folk så rent faktisk begynder at opføre sig som rationelle egoister frem for at lade sig styre af normer for anstændig adfærd,« ræsonnerer Peter Birch Sørensen og tilføjer, at mange ikke-økonomers kritik af økonomer måske skyldes denne mulige legitimering af nedbrydning af nogle sociale normer, som lægger en nyttig begrænsning på omfanget af egoistisk adfærd. 
Adfærdsøkonomi
»De senere år er der vokset en ny gren frem inden for økonomisk teori, nemlig adfærdsøkonomien der har til formål at kortlægge en række områder, hvor adfærden afviger fra de traditionelle økonomiske modeller,« svarer Peter Birch Sørensen. Men det tager tid at indarbejde de nye indsigter i modellerne. 
»Økonomer vil jo gerne formalisere deres teorier, fordi det sikrer konsistens og skarphed i analysen. Ikke alle resultater fra adfærdsøkonomien er lige robuste, og det er langt lettere at modellere rationel end irrationel adfærd. Der er jo uendeligt mange måder at være irrationel på,« forklarer overvismanden.
Økonomiprofessor Torben M. Andersen mener, at de bredere tilgange til adfærd er et fremskridt, som afspejler en positiv udvikling inden for faget, og at det er en naturlig del af videnskabelig progression. 
»Det afspejler, at de ældre modeller ikke er tilstrækkelige, men derfra og til at erklære det hele for ubrugeligt, synes jeg, at der er et meget stort spring,« siger han.

