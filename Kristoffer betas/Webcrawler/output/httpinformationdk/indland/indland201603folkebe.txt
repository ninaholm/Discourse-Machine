Folkebevægelsen mod EU trues på livet af Enhedslisten
’Enhedslisten er en del af Folkebevægelsen, men bestemt ikke hele Folkebevægelsen,’ lyder det fra bevægelsens EU-parlamentariker Rina Ronja Kari, som afviser, at det er et ’dødskys’, hvis – når! – Liste Ø vælger selv at stille op til Europa-Parlamentet


 Når Folkebevægelsen mod EU lørdag indleder sit landsmøde på Grønnemose Skole, i Søborg, vil det samtidig være starten på en underskriftsindsamling for at få en folkeafstemning om Danmarks medlemskab af EU. Som Folkebevægelsen konstaterer, er det EF, danskerne sagde ja til 1972, politiske lysår fra dagens EU. I Storbritannien bliver vælgerne nu spurgt, så hvorfor ikke også spørge de danske? Et spørgsmål, som Folkebevægelsen tror, at både EU-tilhængere og -modstandere i det mindste bør kunne enes om at svare ja til.
Optimismen kan dog ikke skjule, at Folkebevægelsen er truet på livet, fordi Enhedslisten sandsynligvis beslutter for første gang at stille op til Europa-Parlamentet ved det kommende parlamentsvalg i 2019. I forvejen skal Folkebevægelsen kæmpe med SF og Dansk Folkeparti om de danske EU-modstandere, ligesom Alternativet måske også kan tiltrække nogle af disse (selv om Uffe Elbæk & Co. går ind for EU, går de ind for et »bedre« et af slagsen).
Da spærregrænsen er 7,7 procent – og Folkebevægelsen fik 8,1 procent ved europaparlamentsvalget – har det fået BT til i en leder at kalde den nye konkurrence for »et dødskys«.
’Vi lever stadig’
I et interview med Folkebevægelsens enlige EU-parlamentariker, Rina Ronja Kari, kalder hun dog rygterne om Folkebevægelsens død for stærkt overdrevne. Ifølge Rina Ronja Kari, som selv er medlem af Enhedslisten, er der både et liv med og uden Liste Ø.
