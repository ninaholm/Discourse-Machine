Afghanske tolke kan få prøvet deres sager igen
Flere af Forsvarets afghanske tolke, der har fået afslag på hjælp fra Danmark, får nu mulighed for at få deres sager genoptaget. Amnesty savner stadig reelle klagemuligheder


 Selv om de i første omgang fik afslag på hjælp fra Danmark, har en række afghanere, der har arbejdet som tolke for danske soldater, nu fået mulighed for at få genoptaget deres sager.
Det oplyser Forsvarsministeriet som svar på en forespørgsel fra Information.
Ifølge ministeriet er der hidtil omkring 15 tolke, der enten har været eller er indkaldt til fornyet samtale med henblik på at afgøre, om deres sager skal genoptages. Det er omtrent en tredjedel af de 42 tolke, der oprindeligt fik afslag.
Af disse 15 har to på nuværende tidspunkt fået deres sager genoptaget og er blevet bevilget økonomisk støtte til at flytte til et mindre farligt område af Afghanistan.
Ifølge svaret har alle tolke, der efter at have fået afslag har henvendt sig igen, fået tilbudt en samtale med de danske myndigheder med henblik på at vurdere, om deres sager skal genoptages.
Når de afghanske tolke har mulighed for at søge om hjælp, skyldes det en aftale indgået af et bredt flertal i Folketinget. Afhængig af den enkeltes behov kan hjælpen eksempelvis bestå i adgang til at søge asyl i Danmark eller støtte til en lokal løsning i Afghanistan. Aftalen skyldes frygt for, at tolkene som følge af deres arbejde for danskerne er blevet et mål for Taleban.
Aftalen har imidlertid været kritiseret for ikke at leve op til sit formål om ikke at lade nogen tolke i stikken. Blandt kritikerne er Amnesty International, der har påpeget, at tolkene ikke har tilstrækkelig adgang til at klage over afslag. Vicegeneralsekretær Trine Christensen tager på den baggrund pænt imod nyheden om, at der er tolke, der har fået genoptaget deres sager.
»Det tyder på, at der er tale om en reel mulighed og ikke bare noget, der kun eksisterer på papiret,« siger Trine Christensen. Når det er sagt, finder hun dog stadig behandlingen af tolkenes sager betænkelig.
»Man kan kun få genvurderet sin sag, hvis der er kommet nye oplysninger frem, og det er ikke det samme som klageadgang. Hvad hvis det er myndighedernes vurdering af, om de foreliggende oplysninger viser, man er truet, der er problemer med? Det kan man ikke få foretaget en uvildig afprøvning af,« siger Trine Christensen.
Forsvarsminister Nicolai Wammen (S) svarer i en skriftlig kommentar, at han mener, »der er god mulighed for at komme til en fornyet samtale med henblik på eventuelt at få sagen genoptaget«.

