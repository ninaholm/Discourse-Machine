’Nu er det statens tur til at effektivisere’
Staten har ikke leveret de samme effektiviseringer som kommunerne. Derfor må staten nu bidrage med en reduktion i antallet af statsansatte, mener formanden for Kommunernes Landsforening, Erik Nielsen
Når den offentlige sektor skal slankes, må staten have noget at byde ind med. Jeg synes, at staten mangler at vise, den også vil bidrage, mener formand for Kommunernes Landsforening Erik Nielsen.


 
	Mens kommunerne gennem de sidste fire år har reduceret antallet af medarbejdere med omkring 20.000 personer, er antallet af statsantatte i samme periode steget med 4.000 personer, og det får nu formanden for Kommunernes Landsforening, Erik Nielsen (S), til at opfordre finansminister Bjarne Corydon (S) til også at tage ansvar for at trimme den offentlige sektor og levere en reduktion i antallet af medarbejdere ansat i staten.

	»Når den offentlige sektor skal slankes, må staten have noget at byde ind med. Jeg synes, at staten mangler at vise, den også vil bidrage. Måske har den haft for travlt med at opbygge bureaukratier og kontrollere kommunerne, så de har måske for mange ansatte i staten. Staten bliver nødt til at effektivisere. Staten har jo slet ikke leveret den samme effektivisering, som man har kunnet i kommunerne,« siger Erik Nielsen, som til daglig er borgmester i Rødovre Kommune.

	Meldingen kommer samme dag, som KL samler landets borgmestre og medlemmer af kommunernes økonomiudvalg til konference i Aalborg, hvor Erik Nielsen og Bjarne Corydon blandt andet skal diskutere, hvordan kommunerne skal bidrage med at nå regeringens moderniseringskrav til den offentlige sektor på 12 milliarder kroner inden 2020.

	De kommunalt ansatte udgør ifølge Danmarks Statistik fortsat omkring 60 procent af det samlede antal offentligt ansatte, og derfor har det ifølge Erik Nielsen også været naturligt, at kommunerne er gået forrest i at reducere antallet af medarbejdere.

	»Ser man på tallene, så fylder kommunerne meget – og det er vi glade for – men der er andre, som har muligheder for forbedringer. Det gælder både regioner og især staten. Jeg vil sige til Corydon, at det er forunderligt, at det er kommunerne, som trækker det store læs. Vi har nu vist, at vi kan levere, så nu er det de andres tur,« siger Erik Nielsen.

	Forslag vækker ikke begejstring

	KL-formandens opfordring til finansministeren vækker langtfra begejstring hos de to faglige organisationer, som primært organiserer de statsansatte – FTF, som organiserer eksempelvis politibetjente, soldater og undervisere, samt DJØF, som organiserer embedsmændene.

	»Der er allerede foretaget besparelser i ministerier, departementer og styrelser, så vores medlemmer kan sagtens mærke, at de skal løbe hurtigere, fordi der er sagt farvel til mange kolleger. For eksempel på skatteområdet er der langt færre til at inddrive skatter, og det forringer jo mulighederne for at inddrive skat til at betale for velfærden,« siger Bente Sorgenfrey, formand for FTF.

	Hun mener, at der bag den mindre stigning i antallet af ansatte i staten gemmer sig fyringer. Ifølge Bente Sorgenfrey er der blevet fyret blandt de statsansatte, som har borgernære arbejdsopgaver, mens hun er enig med Erik Nielsen i, at der så er kommet flere »kontrollanter og bureaukrater«.

	Den opfattelse deler Lars Qvist-gaard, formand for de offentligt overenskomstansatte i DJØF, imidlertidig ikke.

	»Det er en alt for simpel måde at se det på, hvis man bare ser på antal af medarbejdere. Det handler om, hvilke opgaver der skal udføres. Det er Folketinget, som vurderer, at der er opgaver til det antal medarbejdere, der er. Statsadministrationen vil også blive ramt af de effektiviseringskrav, der ligger, men det er vigtigt, at politikerne sørger for at prioritere, hvilke opgaver der skal løses, og hvilke der ikke skal, når der skal effektiviseres. Indtil nu har vi ikke oplevet den villighed til at prioritere, men i stedet oplevet en grønthøster,« siger han.

	Corydon afviser opfordring

	Finansminister Bjarne Corydon afviser dog at følge opfordringen fra partifællen Erik Nielsen:

	»I forhold til staten er der gennemført effektiviseringer af den statslige administration på i alt fem procent i 2012 og 2013 som led i ’effektiv administration’. Men samtidig har det øgede optag på uddannelserne og en markant forskningsindsats givet anledning til flere statsligt ansatte, særligt i uddannelsessektoren. Den samlede statslige beskæftigelse har således været omtrent uændret de senere år, men det dækker over modsatrettede bevægelser,« siger han i en skriftlig kommentar og understreger, at »med til denne her historie hører, at kommunerne de seneste år har tilpasset deres økonomi efter væsentlige budgetoverskridelser i 2009 og 2010. Det afspejler sig også i udviklingen i den kommunale beskæftigelse.«

	Ifølge Bjarne Corydon vil der i de kommende år ske en samlet stigning i antallet af offentligt ansatte:

	»Regeringen prioriterer at løfte velfærden i de kommende år inden for rammerne af en ansvarlig økonomisk politik. Derfor lægger vi samlet op til. at antallet af offentligt ansatte kan øges med 9.000 frem mod 2020,« siger finansministeren i en skriftlig kommentar.

