Forbudsfeminisme
Den danske ligestillingsdebat er en underlig fisk. På den ene side er det, hvis man tager de globale sammenlignende briller på, glasklart, at de skandinaviske lande på mange områder kan bryste sig af en forbilledlig diskurs, især når det drejer sig om familieforhold og børn


 DEN danske ligestillingsdebat er en underlig fisk. På den ene side er det, hvis man tager de globale sammenlignende briller på, glasklart, at de skandinaviske lande på mange områder kan bryste sig af en forbilledlig diskurs, især når det drejer sig om familieforhold og børn. Det er normen i Danmark i dag, at begge forældre interesserer sig for deres afkom og del-tager aktivt og interesseret i deres  poders liv og udvikling. På den anden side dokumenterer rapport efter rapport, at arbejdsmarkedet fortsat er præget af en solid ulighed. Mændene sidder på langt de fleste ledende stillinger over en bred kam, både i den offentlige og den private sektor. Og den lavtlønnede del af omsorgs- og  uddannelsessektoren er fortsat  massivt domineret af kvinder.
SÅ LANGT så godt - eller skidt. Debatten om, hvorvidt tilstanden på arbejdsmarkedet er 'naturlig' (kvinderne vil simpelt hen hellere være mere sammen med børnene og fravælger chefjob med åbne øjne) eller strukturel (barselsorloven som den ser ud  i dag favoriserer kvinderne, og når mændenes løn oftest er højere, kan det ikke betale sig for familierne at dele barslen mere ligeligt) har gået på krykker i årevis. Men ingen kan betvivle tingenes tilstand. Som økonomiprofessor Nina Smith sagde i Politiken  i weekenden, så er »blålyset inden  for det ligestillingsøkonomiske, at danskere tror, vi har ligestilling på  arbejdsmarkedet. Vi har det formelt, for man overtræder sjældent lovgivning. I praksis er vi meget langt fra reel ligestilling på arbejdsmarkedet«.
MEN DISKUSSIONEN HEROM er  ofte præget af en sær ubalance. Den traditionelt venstreorienterede, feministiske retorik har det med at fylde mest i det offentlige rum, hvorimod fortalerne for, at familierne skal have lov til at opføre sig så gammeldaws, som de nu har lyst til, holder en lavere profil. Her kan man spidst bemærke, at de sidstnævnte ofte har bukserne på, så måske udtrykker ubalancen i virkeligheden bare, at de mænd, som sidder på flæsket, har travlt med at arbejde og udøve indflydelse, hvorimod alle de sure elitefeminister pr. definition har mere tid til overs til at kæfte op. Højrefløjen har imidlertid mæle. Og de  talende er ikke altid mænd. Camilla-Dorthea Bundgaard og Lea Stentoft, der bestyrer det borgeligt-liberale debatforum www.damefrokosten.com advarede i weekendens Berlingske  Tidende mod venstrefløjens lige- stillingsforståelse, der hos dem karakteriseres som evig ensretning:
»Lige så mange mænd som kvinder skal på barsel, alle kvinder skal ind på direktionsgangene - og sexarbejde skal være en saga blot. De borgerlige må vågne op,« advarer de. Og spår, at menuen fra en kommende S-SF- regering vil stå på »goddag til kvoter og forbud og farvel til kønnenes frihed og mangfoldighed. Kvinden som mangfoldig størrelse vil blive trådt under fode i en misforstået 'søstersolidaritet' og i stedet blive betragtet som offer, der skal holdes i hånden«. Via statslig indblanding skal kvinderne hjælpes til at træffe det rigtige valg, der for venstrefløjen »kun handler om magt og bestyrelsesposter«.
DAMEFROKOSTEN har helt ret i , at mennesker ikke er ens. Naturligvis skal alle kvinder (og mænd) have lov til, med de to damers ord, at være »seje bag kødgryderne, hvis de reelt selv ønsker det«. Der, hvor de to går galt i byen, er i deres konklusion, hvor det hedder: »Kvinder i Danmark har opnået retten til at stemme, retten til uddannelse og er sikret lighed for loven (...) og det betyder, at vi i dag har ligestilling mellem kønnene i Danmark«.
MEN DET er ikke 'statslig tvang', hvis man giver mændene en særlig kvote som f.eks. i Island, hvor fædrene er sikret en længere barselsperiode. Det er et tilbud til mændene, som de er frit stillet til at tage eller lade være. Hvorfor skal kvinderne tvinges til at tage en længere barsel, som i Danmark, hvor en nybagt far skal forhandle med sin chef, hvis han vil have en større portion af orloven, mens kvinderne får den automatisk? Her er netop ikke lighed for loven; mændene er dårligere stillet. Denne strukturelle ulighed kan lovgiverne lave om på ved en anden barselsordning, f.eks. i stil med den  islandske. Her giver man tre måneder til mor, tre måneder til deling og tre måneder til far. Resultatet er, at fædrene nu tager en tredjedel af tiden - for 10 år siden tog de nul. I Danmark tager mændene stadig blot fem procent.Så længe man udelukkende henholder sig til et mantra om, at alle skal være frie til at træffe egne valg - et grundlæggende sundt og godt slogan i øvrigt - ser man ikke, hvor de virkelige problemer ligger: at man kun kan vælge frit, hvis vilkårene reelt er lige. At det er forbudt for såvel de fattige som de rige at sove under broerne i Paris er som bekendt sandt. At dette valg er illusorisk, burde man hurtigt kunne blive enige om hen over en damefrokost.
				            AG

