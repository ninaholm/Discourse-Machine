Hvilke mål blev misset?
I sit fem år gamle regeringsgrundlag, 'Nye Mål', opstillede regeringen en række konkrete målsætninger for Danmark i 2010. Kun et enkelt af dem er indfriet, viser 3F-analyse.


 2010-MÅL: Mindst 85 pct. af en ungdomsårgang skal gennemføre en ungdomsuddannelse.
STATUS: Kun omkring 80 procent af en ungdomsårgang får i dag en ungdomsuddannelse – svarende til 10.000 færre end målsætningen.
2010-MÅL: Mindst 45 pct. af en ungdomsårgang skal have en videregående uddannelse.
STATUS: Målet er ikke opfyldt – men næsten. I 2005 var andelen kun 42 pct., men i 2010 forventes 44,8 pct. at få en videregående uddannelse.
2010-MÅL: ’Flere rigtige praktikpladser’ i ungdomsuddannelserne.
STATUS: Antallet af praktikpladser er faldet fra 31.445 til 25.025.
2010-MÅL: Frafaldet ’især på erhvervsuddannelserne’ skal ’reduceres’.
STATUS: Frafaldet på erhvervsuddannelserne er steget fra 23,2 pct. af eleverne i 2005 til 25,4 pct. i dag.
2010-MÅL: Offentlige og private investeringer i forskning skal tilsammen udgøre 3 pct. af BNP - 1/3 skal være offentligt og 2/3 skal være privat.
STATUS: Regeringen har opfyldt sin del af målsætningen med offentlige forskningsinvesteringer for 1,04 pct. af BNP i 2010. Men erhvervslivet sakker bagud og tegner sig kun for 1,74 pct.
2010-MÅL: Danmark skal være i den ’europæiske elite på iværksætterområdet’.
STATUS: Lande som Ungarn, Sverige, Finland og Spanien ligger foran Danmark, når det kommer til antallet af ’store vækstiværksættere’. I en samlet vurdering i regeringens egen konkurrenceevneredegørelse fra 2009 ligger Danmark uden for top fem i OECD på iværksætterområdet.
2010-MÅL: Investeringer i unoterede aktier skal løftes med ca. 30 mia. kr.
STATUS: Niveauet for investeringer i unoterede aktier er kun steget med omkring 26 mia. kr.
2010-MÅL: De unges gennemsnitlige alder, når de afslutter deres uddannelse (godt 22 år i 2005), skal ’på længere sigt’ nedbringes med et år – svarende til en øget arbejdsstyrke på ’op til 5.000 personer’ i 2010.
STATUS: I 2008, hvor den seneste opgørelse er fra, var alderen nedbragt med ca. et halvt år. Fremskriver
man den udvikling til i dag, er de unge lige under 21,4 år, når uddannelsen afsluttes.
2010-MÅL: Det gennemsnitlige antal sygedage skal ’på længere sigt’ nedbringes med én dag – svarende til ca. 2.000 personer i 2010.
STATUS: Hvor det gennemsnitlige sygefravær i 2005 var ni dage om året, er det i 2010 steget med næsten tre dage til 11,9 dage om året.
2010-MÅL: Den gennemsnitlige tilbagetrækningsalder skal øges med et halvt år – svarende til op til 7.500 personer i 2010.
STATUS: Den gennemsnitlige tilbagetrækningsalder er ikke steget, men faldet et halvt år til 63,3 år.
2010-MÅL: Beskæftigelsen skal øges med op til 60.000 personer.
STATUS: I 3. kvartal i 2009 var beskæftigelsen faktisk ca. 65.000 personer højere end i 2005. Men på grund af krisen tog beskæftigelsen i 4. kvartal et dramatisk fald på hele 73.000 personer og ligger altså nu godt 8.000 personer under 2005-niveauet.
2010-MÅL: Op til 25.000 flere flygtninge, indvandrere og efterkommere skal i arbejde.
STATUS: Regeringsgrundlagets største succeshistorie. Ca. 40.000 flere i gruppen er kommet i arbejde siden 2005.
2010-MÅL: Virksomhedernes administrative byrder skal lettes med ’op til 25 pct.
STATUS: Erhvervslivets administrative byrder er kun nedbragt med 16 procent i forhold til 2005-niveauet.
Kilder: Danmarks Statistik, Undervisningsministeriet, AE-rådet, finansministeriet, Eurostat, Økonomi- og Erhvervsministeriet, Jobindsats.dk, Regelforenkling.dk

