Rod i forsvarets arkiver svækker Irak-undersøgelse
Forsvaret har uorden i sine papirer fra Irakkrigen, viser dokumenter, som Information har fået aktindsigt i. ’Det kan blive problematisk for den kommende Irak-undersøgelse,’ advarer eksperter


 Den kommende undersøgelse af Irakkrigen risikerer at blive svækket, fordi forsvaret har rod i sine arkiver fra krigen.
Det fremgår nemlig af en aktindsigt, som Information har fået fra Forsvarsministeriet, at forsvarets arkiver er alt andet end fuldstændige. Rodet blev opdaget, da forsvaret i 2006 måtte at finde ud af, om danske styrker i Irak var med til at tage en australsk-irakisk forretningsmand til fange. Efter en minutiøs gennemgang af »arkivkasserne« fra Irak måtte sagsbehandler Kim B. Schmidt fra Hærens Operative Kommando konstatere, at arkivmaterialet »desværre ikke er særlig dækkende«.
Det er kun lykkedes at finde »3 gange seks linjer« om Operation Iron Fist, skriver han i en mail til sine overordnede i Forsvarskommandoen. Og de indeholder ingen oplysninger om, hvad de danske styrker foretog sig under den storstilede operation, der varede flere dage. Og fangeregistreringer er der ingen af.
Kaptajn Kim B. Schmidt gør samtidig forsvarsledelsen opmærksom på, at den mangelfulde indrapportering og arkivering ikke kun er et problem i den konkrete sag: »Problemet må forudses at være generelt,« skriver han til Forsvarskommandoen.
To af Danmarks førende militærforskere advarer om, at forsvarets arkivrod kan give problemer for den kommende kommissionsundersøgelse af Danmarks krigsførelse i Irak og Afghanistan, som regeringen har bebudet.
»Det kan jo blive meget svært for en undersøgelseskommission at afdække, hvad der er foregået, hvis der er rod i arkiverne,« siger Peter Viggo Jacobsen fra Forsvarsakademiets Institut for Strategi. »Hvis ikke der er et troværdigt papirspor, er kommissionen henvist til at afhøre en pokkers masse vidner, som måske ikke kan huske, hvad der foregik,« siger han. Samme advarsel kommer fra militærforsker Jeppe Trautner fra Aalborg Universitet.
»Når der er rod i papirerne fra Irak, kan man jo ikke have absolut tillid til undersøgelsen,« siger han. »Det betyder, at der senere kan dukke ting op, som burde have været inkluderet i undersøgelsen, og desværre betyder det også, at det er nemt for en ondsindet person at få noget til at forsvinde.«
Information har spurgt forsvaret, om der siden hen er blevet ryddet op i Irak-arkivet, men efter flere dages betænkningstid meddeler Forsvarskommandoen, at det spørgsmål kan man først få et svar på den 1. februar 2012.
Forsvarsminister Nick Hækkerup vil til gengæld gerne svare: »Jeg har fuld tillid til, at de relevante oplysninger vil komme for en dag, efterhånden som kommissionen beder om dem,« siger han.

