Hemmelig dansk import
Med henvisning til EU-regler tilbageholder Danmarks Statistik handelsoplysninger


 Vi taler om behovet for åbenhed, og om at vi på godt og ondt ved mere og mere om verden og hinanden. Vi informeres så meget, at vi slet ikke kan overkomme det.
Derfor blev jeg voldsomt overrasket, da jeg prøvede at danne mig et overblik over Danmarks samhandel med Afrika og dykkede ned i Danmarks Statistiks udenrigshandelsstatistik. 
Gang på gang stødte jeg ind i begrebet 'diskretionerede varer' i stedet for oplysninger om, hvad danske firmaer køber og sælger i Afrika. 
Da jeg spurgte i Danmarks Statistik, fik jeg at vide, at Danmarks Statistiks styrelse kræver, at oplysninger i en lang række tilfælde undertrykkes, da offentligheden ikke må vide, hvilke danske firmaer statistikken handler om.
Alle ved det
 Ofte virker hemmeligholdelsen helt besynderlig. Alle der kender til Burkina Faso ved at hovedeksporten fra dette afrikanske land til Danmark er shea-nødder til Århus United, den tidligere Århus Oliemølle. Men det må statistikken ikke fortælle.
Jo længere jeg dykkede ned i statistikken, des mere absurd blev det. I Danmarks samhandel med Sydafrika, Ghana og Burkina Faso er mere end 50 procent af importoplysningerne 'diskretioneret'. 
I årtier har der været statsstøttede danske programmer, der skulle sikre en vækst i denne handel. Men vi må som offentlighed ikke officielt få at vide, hvad der handles med. 
Heller ikke, selv om det for eksempel i forhold til Sydafrika især er varen 'kul', der diskretioneres. Det er vist nok hverken bloddiamanter eller klyngebomber.
Min mærkelige statistik-oplevelse førte til en mail-dialog med rigsstatistiker Jan Plovsing, der også er sin egen formand, idet han - udover at være daglig chef - også er formand for Danmarks Statistiks styrelse.
Jan Plovsing fortæller, at diskretioneringsreglerne blev besluttet i styrelsen i 1997, og at de er i overensstemmelse med basale EU-forordninger. De øvrige EU-lande diskretionerer altså også.
Men Jan Plosing fortæller samtidig, at reglen faktisk har særligt store konsekvenser for Danmark. I 2006 var det totalt set mere end 9 procent af den danske eksport, der var diskretioneret, og det er meget - også i europæisk sammenhæng. 
Forklaringen er, at man diskretionerer, hvis maximalt to firmaer i Danmark står for mindst 85 % af handelen med en enkelt vare til eller fra et andet land. 
Når Danmark diskretionerer mere end andre lande, er det ifølge Plovsing et udslag af strukturen i den danske handel med relativt få og store importvirksomheder og disse virksomheders omfattende anvendelse af diskretioneringsmuligheden.
Hemmeligholdes
Virksomhederne skal selv bede om diskretionering, og det gør de i stor udstrækning. Danmarks Statistik spurgte dem i 2007, om der stadig var behov for det. Det mente de næsten alle sammen, at der var, og så fortsætter man hemmeligholdelsen.
Når mere end halvdelen af handelen med flere afrikanske lande er 'diskretioneret', skyldes det, at især på dette område dominerer meget få firmaer en meget lille handel. Så man hemmeligholder det meste.
 Jan Plovsing fortæller, at kravet om at leverandørernes identitet ikke direkte eller indirekte kan udledes af statistikken, følger af persondataloven, som siger at personlige data skal beskyttes mod offentliggørelse. I denne sammenhæng betragtes virksomheder som andre personer.
Min umiddelbare reaktion er, at det da må være en dybt forældet betragtning. International samhandel støttes - også økonomisk - af staten, og er i hele samfundets interesse. 
Det er svært at se, hvad det har med persondataloven at gøre, at man kan regne ud, at DONG køber kul i Sydafrika og Århus United Shea-nødder i Burkina Faso eller Toms fabrikker kakao i Ghana. I andre sammenhænge fortæller de selv om det.
Hemmeligholdelsen gør det vanskeligere at give et præcist billede af Danmarks handel. Og det faktum, at Danmark hemmeligholder mere end de fleste øvrige EU-lande, er et ekstra argument for at lave reglerne om.
Knud Vilby er forfatter, journalist og debattør

