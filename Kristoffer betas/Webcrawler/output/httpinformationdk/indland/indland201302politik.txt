Politikerne klager endnu en gang over at blive forfulgt af pressen
... men politikerne bliver kun forfulgt, fordi de ikke svarer på spørgsmålene og i stigende grad decideret undviger journalisterne


 Den nytiltrådte konservative formand, Lars Barfoed, forudså næppe afslutningen på historien, da han på sit første pressemøde, i januar 2011, lagde for med at takke os journalister for fremmødet og spøge med, at interessen forhåbentlig ville vare ved.
To år senere måtte Lars Barfoed nemlig tidligere på ugen søge tilflugt på et kontor på Christiansborg efter på gangen udenfor – i 36 sekunder – at være blevet udspurgt af en journalist fra Ekstra Bladet om, hvordan han egentlig fik sin nye lejlighed på Frederiksberg.
»Hvis du ikke stopper, så siger jeg det til Folketingets formand,« lød svaret fra den tidligere justitsminister.
Det gjorde Lars Barfoed nu ikke.
Men det gjorde Socialdemokraternes gruppeformand, Henrik Sass Larsen, og Venstres indfødsretsordfører, Preben Bang Henriksen. Preben Bang Henriksen, som er forfatter til flere bøger om erhvervslejeret, mente endda, at »hvis det var på en almindelig arbejdsplads, så havde arbejdsgiveren fået en bøde af Arbejdstilsynet«
Så vidt kom det ikke.
Altså, at Folketingets formand, Mogens Lykketoft (S), og de andre fire medlemmer af Folketingets Præsidium blev straffet for at overtræde arbejdsmiljøloven.
Men Præsidiet har nu valgt at idømme den pågældende journalist og avisens fotograf seks måneders karantæne fra Christiansborg.
Årsag: De har anvendt »paparazzometoder«. Hvilket ifølge en aftale fra december 2011 mellem Præsidiet og Folketingets Presseloge er i strid med queensberryreglerne for politisk journalistik. Regler som for øvrigt blev aftalt, efter at De Konservative havde klaget over »et hav af journalister på gangene« i forbindelse med såvel Lene Espersens afgang som partiformand og Henriette Kjærs som gruppeformand og politisk ordfører.
Selv om Mogens Lykketoft afviser, at Præsidiet dermed forsøger at beskytte politikere mod kritiske spørgsmål – de færdes jo alle vegne, og man kan bare ringe til dem, som han forklarer – så er det desværre konsekvensen.
I forvejen spekulerer politikerne ikke blot i at tie dårlige sager ihjel. De vælger oftere og oftere at undgå kritiske spørgsmål ved at gå uden om pressekorpset på Christiansborg. Det kan være via Facebook, Twitter eller de stadig mere populære talkshows i fjernsynet. Da Liberal Alliances formand, Anders Samuelsen, endelig stod frem og fortalte, hvorfor han betalte sønnens narkogæld til rockere var det for eksempel i TV 2’s Go’aften Danmark.
»De eneste, jeg skal stå til regnskab for, er danskerne. Hvis de stemmer på mig ved næste valg, fortsætter jeg i politik,« forklarede Anders Samuelsen i programmet om, hvorfor han ikke ville give andre interviews om sagen.
Ét sted har politikerne imidlertid haft svært ved at undslippe: Christiansborgs gange. Folketingsmedlemmer og ministre skal nemlig i folketingssalen, til udvalgsmøder eller gruppemøder. Hvilket har givet journalisterne mulighed for stille dem ubelejlige spørgsmål.
Indtil nu altså.
Når Lars Barfoed – efter to uger – stadig ikke har kommenteret boligsagen, kan det skyldes, at han husker, hvordan det endte for forgængeren på formandsposten.
Da Ekstra Bladet i 1998 ringede og spurgte Lene Espersen, hvorfor den senere konservative partiformand diskret havde flyttet folkeregisteradressen fra forældrene i Hirtshals og til kæresten og den senere ægtemands lejlighed på Frederiksberg, var hun kort for hovedet: »Det er fordi, at jeg skal giftes med min kæreste. Men kan jeg ikke lige få lov at ringe tilbage til dig senere?«
Det gjorde Lene Espersen aldrig.
Hverken til Ekstra Bladets journalist eller andre som prøvede at finde ud af, om flytningen skyldtes frygt for at blive afsløret i uretmæssigt at modtage Folketingets årlige skattefrie omkostningstillæg på 56.000 kroner.
I stedet mistede boligsagen snart nyhedens interesse, og Lene Espersen mente efterfølgende, at hun havde været »forfulgt af pressen«.
De tider er for længst forbi, hvor ringetonen fra en af Christiansborgs interne telefoner på kontoret altid fik min tidligere kollega Morten Larsen, søn af SF-formanden Aksel Larsen, til begejstret at udbryde:
»Så gik der en rotte i fælden«.
Kim Kristensen er journalist på Informations Christiansborg-redaktion

