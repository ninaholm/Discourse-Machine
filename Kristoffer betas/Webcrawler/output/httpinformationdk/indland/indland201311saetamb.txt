Sæt ambitionerne ned og hæv niveauet i klasserne
Ambitionen om 100 procents linjefagsdækning går ud over forholdet mellem lærer og elev, og det forhold er vigtigt for undervisningen, mener eksperter og skoleelever. Flere på området opfordrer til at sænke ambitionen til 90 procent
Børne- og Kulturchefforeningen opfordrer regeringen til at slække på kravet om, at der er linjefagslærere i alle timer i 2020. Konsekvensen af det vil nemlig være et virvar af forskellige lærere i timerne, frygter foreningen.

Kan din lærer huske dit navn, når du rækker hånden op, eller er du blot endnu et anonymt ansigt på skolen? Bemærker din lærer, at din danske stil om Strunge var langt bedre turneret denne gang end sidste måned, hvor fejlene farvede stilhæftet rødt?Relationen mellem lærer og elev i klasselokalet har en betydning for elevernes koncentrationsevne, deres humør, deres selvtillid, deres motivation, men den trækker tråde langt ud af klasseværelset. Relationen har nemlig også en stor betydning for lærerens trivsel; for elevernes generelle opfattelse og udbytte af faget; for forholdet til kammeraterne; for lysten til at gå i skole; for det personlige overskud og sågar for elevernes fremtid.Det mener Louise Klinge Nielsen, Cand.mag. i dansk og filosofi. Hun skriver ph.d.-projekt om lærer-elev-relationer i samarbejde med Professionshøjskolen Metropol og Københavns Universitet og efteruddanner pædagoger og lærere.»Det er alfa og omega, at eleverne mærker, at lærerne gerne vil dem. Både ved at lærerne er motiverede og opmærksomme i undervisningen, men også på det menneskelige plan, så eleven ikke bare er én blandt mange. Hvis læreren er ufokuseret og skal dække mange klasser, så vil nærheden gå fløjten,« vurderer Louise Klinge Nielsen på baggrund af 50 interviews med elever.Hun har også interviewet en række lærere, og de slår på, at det er problematisk at være faglærer, hvor de har få lektioner i mange klasser.»Der er meget kendskab, der går tabt, når de rykker rundt mellem klasser. Hvem arbejder godt sammen, hvilke læringsformer fungerer bedst for hvem, tolkning af elevers signaler. Der er en masse tavs viden, der kan forsvinde, når der er et lærerskifte,« siger Louise Klinge Nielsen, der understreger, at det også afhænger af de enkelte læreres motivation og overskud. Men den gode relation mellem elever og lærere frygter flere aktører i folkeskolen, vil fordufte med det nye krav, og derfor vil de have det sat ned. Det gør Børne- og Kulturchefforeningen blandt andre opmærksom på i foreningens høringssvar forud for første behandlingen af det, der af mange eksperter bliver kaldt den mest omfattende reform af folkeskolen nogensinde. En første behandling, der finder sted i Folketinget i morgen, tirsdag. I høringssvaret skriver Børne- og Kulturchefforeningen blandt andet, at »det bliver nødvendigt at opgive det ‘få-lærere-princip’, som i vid udstrækning anvendes i dag«, samt at det kan »medføre en øget kompleksitet i skemalægning og en mindre tæt og hyppig kontakt mellem eleverne og deres lærere.«Formanden for Danske Skoleelever er en af dem, der er fortaler for færre lærere til eleverne.»Noget så simpelt som at kunne vores navne er bare altafgørende. Vi oplever på nogle skoler, at der går elever, som lærerne ikke ved, hvad hedder, fordi det er en for stor skole, og det kan vi også frygte nu, hvor linjefagskompetencen betyder, det er nødvendigt med flere forskellige lærere. Når man end ikke ved, hvad hinanden hedder, kan man simpelthen ikke få den gode relation, som er nødvendig for at lære noget,« siger Agnete Vienberg Hansen.Nedjustér kravet til 90I stedet for at have en målsætning om, at alle lærere kun skal undervise inden for deres kompetenceområde, den såkaldte 100 procents linjefagsdækning, foreslår Børne- og Kulturchefforeningen, at det bliver justeret ned til 90 procent. Selvom tovholder Eik Møller også mener, at 90 procent er højt sat.»Der er en åbenlys risiko for, at ambitionen om 100 procent linjefagsdækning vil føre til mere skrivebords-tid. Ambitionen i hele reformen er, at de voksne skal være mere sammen med børnene. Skal vi bruge meget tid på at få små detaljer håndteret med, at alt er dækket 100 procent af folk, der er uddannet til det, så kan det blive en rigid klods om benet for en fleksibel skoledag. De sidste procenter kan gå hen og blive nogle meget dyre og bøvlede procenter at opnå, og vi har ikke dokumentation for, at de sidste 10 procent vil give en større effekt for børns læring,« siger Eik Møller.Ifølge forsknings- og udviklingschef ved VIA University College, Andreas Rasch-Christensen Ph.d., kommer man ikke uden om, at den nationale og internationale forskning i betydningen af lærernes kompetencer viser, at linjefagskompetencer betyder noget.»Det har betydning, at lærerne har undervisningskompetence i de fag, de underviser i. Heldigvis kan man sige. Man kan ikke operere med modeller, hvor man siger, at det er ligegyldigt. Det er vigtigt, hvilke fag lærerne er uddannet i,« siger han.Men på spørgsmålet om, hvorvidt det er korrekt og realistisk at have en 100 procents målsætning, er Andreas Rasch Christensen mere diplomatisk med svaret.»Jeg tror ikke, det er realistisk at forvente, at alle lærere i slutningen af 2020 underviser i nogle fag, som de har kompetence i. Men jeg tror, at man skal tilstræbe, at det niveau er så højt som muligt,« siger han.Ingen straf, takFormanden for Danmarks Lærerforening, Anders Bondo Christensen, bakker op om en linjefagsdækning på 100 procent. Men sammen med Anders Balle, formand for Skolelederforeningen, advarer han mod en firkantet tolkning af målsætningen.»Er man fuldstændig hysterisk og religiøs over linjefagsdækning på 100 procent, får vi så mange problemer. Selvfølgelig skal den sunde fornuft også have en vis mulighed for fleksibilitet. Men målsætningen om de 100 procent kan være god nok at have,« siger Anders Bondo Christensen.»Det er vigtigt, at skolelederne ikke bliver banket oven i hovedet og straffet, hvis det ikke altid er muligt at komme op på de 100 procent, men jeg har en klar formodning om, at det kan lade sig gøre at sammensætte teams, så det er muligt,« siger Anders Balle.Danske Skoleelever vil dog heller ikke argumentere imod fagligt kompetente lærere, men prioriteterne skal være i orden, og det er skoleledernes ansvar at sikre, at eleverne ikke bliver bombarderet med lærere.»Det er selvfølgelig en balancegang. Det er helt ekstremt vigtigt, at lærerne har de nødvendige kompetencer til at undervise i deres fag. Men det handler om at prioritere. Vi vil gerne have få lærere – men dygtige lærere. Det må skolelederen sikre,« siger Agnete Vienberg Hansen.Undervisningsminister Christine Antorini (S) holder fast i, at alle elever i 2020 skal have undervisning af lærere med linjefagsdækning.»Vi har sikret, at skolelederne og lærerne har en årrække til at indrette sig efter de nye krav. Derudover vil f.eks. skoler i landdistrikter have mulighed for at søge dispensation, hvis de i helt særlige tilfælde ikke kan sikre fuld kompetencedækning,« siger hun i en skriftlig kommentar.
