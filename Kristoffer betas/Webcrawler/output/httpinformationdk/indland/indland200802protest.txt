Protest imod fyringer



 Forhandlingerne om, hvordan Roskilde Universitetscenter skal spare cirka 20 millioner på årets budget nærmer sig afslutningen. På alle RUC's institutter på nær ét er det lykkedes institutlederne i dialog med medarbejderne at udmønte de pålagte besparelser på en måde, så man undgår fyringer af faste medarbejdere. Bestræbelsen på at undgå unødvendige fyringer har været en betingelse for medarbejdernes medvirken. 
På Institut for Samfund og Globalisering (ISG) har institutleder Gorm Rye Olsen ifølge et åbent brev på RUC's hjemmeside insisteret på, at besparelserne skal resultere i fyringer - til trods for at medarbejdere har anvist andre muligheder. Medlemmerne af Akademiske Forum ser den udmelding som en provokation, der forsøger at underløbe den dialog mellem medarbejdere og ledelse, som blev sat i gang i december. 
"Hvis dette får lov at passere, vil det være en trussel mod hele samarbejdsklimaet på RUC fremover og dermed også mod bestræbelserne på at genoprette både tillid og økonomi på RUC," skriver Akademisk Forum i det åbne brev til universitetets ledelse. De opfordrer de øvrige institutledere, direktionen og Akademisk Råd til at nægte at anerkende de unødige fyringer. 

