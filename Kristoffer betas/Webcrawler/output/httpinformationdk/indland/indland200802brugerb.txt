Brugerbetaling aldrig en løsning



Videnskabsministeriets fremtidspanel sagde torsdag, at gratis uddannelse kan blive et problem i konkurrencen med universiteter fra andre lande (Ritzau). Den holdning deler DSF ikke. "En væsentlig styrke ved vores universiteter er, at det er gratis at uddanne sig ved dem. Hvis vi skal være med i kapløbet om at give så mange som muligt en videregående uddannelse af høj kvalitet, er brugerbetaling den direkte forkerte vej at gå," udtaler Stinna Gammelgaard, international ordfører for Danske Studerendes Fællesråd, og tilføjer: "Er man af den overbevisning, at universiteternes rolle er at tjene penge på udenlandske studerende, er brugerbetaling en naturlig følge af denne tankegang. Men så har man samtidig smidt en afgørende opgave for universiteterne på jorden - nemlig at uddanne danske studerende gratis. Samtidig vil en sådan udvikling stoppe for alle forsøg på at begrænse den negative sociale arv, når man lader de uddannelsessøgendes økonomi få en større betydning for deres muligheder". lila
