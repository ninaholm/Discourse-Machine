Rønn afkrævet en redegørelse om  statsløse
Statsminister Lars Løkke beordrer nu integrationsminister Birthe Rønn Hornbech (V) til over for Folketinget skriftligt at redegøre for hele sagen om de statsløse. Dét er netop, hvad hun hidtil har afvist


 Statsminister Lars Løkke Rasmussen (V) går nu ind i sagen om Integrationsministeriets ulovlige behandling af statsløses ret til dansk statsborgerskab med en lodret ordre til integrationsminister Birthe Rønn Hornbech (V).
»Jeg har netop bedt integrationsministeren om at foranledige udarbejdelsen af et notat, der beskriver det her forløb og som søger at afdække, hvad der er gået galt - men henblik på, at det kan oversendes til Folketinget,« sagde Lars Løkke Rasmussen i går på sit ugentlige pressemøde i Statsministeriet.
Som Information tidligere har beskrevet, har Birthe Rønn Hornbech allerede fået lavet en intern undersøgelse af sagen i Integrationsministeriet.
Dén undersøgelse varslede hun i en pressemeddelelse i januar - og den er nu færdig.
Men trods gentagne opfordringer fra oppositionen har hun hidtil nægtet af oversende den til Folketinget.
»Jeg udtalte ikke andet, end at jeg iværksatte en undersøgelse, der skulle foreligge den 31. januar,« sagde hun til Information den 31. januar og understregede, at undersøgelsen kun var tiltænkt hende - ikke Folketingets Indfødsretsudvalg, der ellers havde indkaldt hende i samråd om sagen.
Men efter længere tids debat skærer Lars Løkke Rasmussen nu igennem:
»Jeg tror, at alle de spørgsmål, I stiller, afslører klogskaben i den beslutning, jeg har truffet: Nemlig at bede integrationsministeren om at udarbejde et samlet notat, der redegør for den sagsbehandling, der har fundet sted eller ikke har fundet sted omkring de statsløse tilbage fra 1999,« sagde han på pressemødet.
Dybt, dybt beklageligt
Lars Løkke Rasmussen understregede gentagne gange, at han er tilfreds med integrationsministerens håndtering af sagen, som han kaldte »dybt, dybt beklagelig«.
»For så vidt angår substansen, da har integrationsministeren taget hånd om sagen, opdaget fejlen, beklaget fejlen, rettet op på fejlen,« sagde han med henvisning til, at samtlige statsløse, der siden 1999 har været berettiget til statsborgerskab, nu modtager et brev fra Integrationsministeriet, der tilbyder dem det.
»Tilbage står så, at det naturligvis kan være klogt at søge at få et nærmere indblik i, hvad der har gjort, at man siden 1999 har forvaltet på en fejlagtig måde,« sagde han med tydelig henvisning til, at den ulovlige sagsbehandling ifølge statsministeren allerede begyndte under SR-regeringen.
Information beskrev i går, hvordan VK-regeringen i hvert fald må have kendt til problematikken i 2002, da de ratificerede Den Europæiske Konvention om Statsborgerret, hvor man endnu engang bekræftede sin tilslutning til principperne i den FN-konvention om statsløshed, som Integrationsministeriet har overtrådt.
I 2005 spurgte den daværende radikale indfødsretsordfører, Simon Emil Ammitzbøll, til de statsløse i Folketingssalen - og i 2006 blev den daværende integrationsminister, Rikke Hvilshøj (V), gjort opmærksom på problematikken af Dansk Institut for Menneskerettigheder.
- Der er altså to ministre, der tilsyneladende har været opmærksomme på denne regel. Hvordan kan du så være tilfreds med, at det er ministeriet selv, der skal udarbejde det her notat?
»Men det er netop for at få kastet lys på, hvad der er sket. Hvad er årsagen til, at man i 1999, hvor man laver ny lovgivning, øjensynligt ikke håndterer det her rigtigt - og hvad er årsagen til, at man ikke har fået rettet op på det. Det er fornuftigt at få kastet lys på det. Og det er derfor, jeg har bedt integrationsministeren om at foranstalte udarbejdelsen af et notat, der søger at afdække det her forløb og blandt andet give svar på de spørgsmål,« sagde Lars Løkke Rasmussen.


