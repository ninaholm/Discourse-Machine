'Tre gange så stor spild af tid'
Optrapningen af samtaler fra en gang hver tredje måned til en månedlig samtale imellem langtidsledig og sagsbehandler er nyttesløs. Det mener langtidsledige og Landsorganisationen for Arbejdsledige


 De langtidsledige har ikke mange rosende ord til overs for de obligatoriske samtaler, de sammen med sagsbehandlerne på jobcentrene hver tredje måned indgår i. Landsforeningen for Arbejdslediges næstformand, Hans Schjørmann, uddannet cand. jur., der selv har været arbejdsledig med små afbrydelser siden 1980'erne, kalder samtalerne nyttesløse. Og næstformand i Landsforeningen af Arbejdsledige er ikke positiv over for en optrapning af samtalerne:
»Samtalerne er et slag i luften, det har intet at gøre med samfundet eller vores problemer. Samtalerne er meningsløse, fordi vi ledige ikke får noget ud af dem. Der bliver ikke talt om noget som helst væsentligt. Der er ingen, som får vejledning til at komme i uddannelse eller tilbage på arbejdsmarkedet. Det er spild af tid for begge parter,« siger han og fortsætter: »Skal samtalerne nu forøges til en gang om måneden, så er det tre gange så meget spild af tid,«  siger han.
Kontroltjek
Mogens Sørensen, der er uddannet cand. theol., mener ikke, at han i sin tid som langtidsledig har fået noget særligt udbytte af samtalerne med sagsbehandleren.
»Man har forinden sin samtale indsendt skemaet med søgte job.  Til samtalen kigger sagsbehandleren så på skemaet, og så bliver man ellers sendt hjem igen. Samtalerne bærer simpelthen præg af kontrol. Der er ikke noget udbytte af samtalerne for os ledige,« siger Mogens Sørensen, der har gået ledig siden 1994.
Hans Schjørmann fra Landsorganisationen for Arbejdsledige, mener, at samtalerne decideret kommer på tværs for den ledige i sin vej tilbage til arbejdsmarkedet:
»Samtalerne er dybt kontraproduktive. De er kun med til at forøge den dårlige samvittighed, man har over, at man er arbejdsledig - uden at give reel vejledning til at løse ens problemer,« siger han.
Marie Blædel, der er uddannet cand. scient. soc., har gået ledig i et år. Hun mener, at samtalerne mest af alt var spild af tid:
»Samtalerne hjalp mig overhovedet ikke i forhold til at komme i job. Der var ikke noget indhold i samtalerne, og sagsbehandlerne er ikke sat ordentligt ind i den jobsøgendes situation. Det bærer præg af, at man blev krydset af og så sendt hjem igen. Samtalerne virkede derfor mere stressende på mig, end som en reel hjælp til at finde et job,« siger Marie Blædel og fortsætter: »Det er som om, jobcentrene mener, at hvis de gør det surt nok for folk at være ledige, så skal de ledige nok finde et job. Men samtalerne ændrer jo ikke på arbejdsmarkedssituationen,« siger hun.

