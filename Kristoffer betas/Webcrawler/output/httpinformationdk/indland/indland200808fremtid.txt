Fremtiden for dansk mode er i Kina
Mens danske forbrugere har færre penge til modetøj, har kineserne fået stor appetit på luksusforbrug, der er steget over 40 pct. Fremtiden for dansk mode ligger i Asien
Kina spås at vippe USA af pinden som verdens største luksusmarked inden tre år, og op mod 500 millioner kinesere rykker op i den økonomiske middelklasse inden 2012. Den kinesiske interesse mærkes også på den danske modemesse, Copenhagen International Fashion Fair (CIFF). Her ses Day Birger et Mikkelsens modeshow fra dette forårs show.


 Danskerne har fået færre penge mellem hænderne til modetøj. Det kan allerede nu mærkes hos de danske virksomheder og designere - men i Kina går udviklingen den stik modsatte vej, siger Mette Knudsen, konsul og leder for mode- og designteamet i Kina. Fremtiden kan meget vel ligge i øst for den danske modebranche.
"Det seneste år har der været en vækst i luksusvarer på 43 procent i Kina. Kineserne har fået mange flere penge, og de er ikke bange for at bruge dem. Husstande i Kina bruger 80 procent af deres indkomst på forbrug. Det er der ikke ret mange danske husstande, der gør," siger Mette Knudsen.
Dansk mode præger allerede gadebilledet i for eksempel Shanghai, hvor Mette Knudsen bor. Butikker med dansk tøj, smykker og sko er langt fra et særsyn i de store kinesiske byer.
"I Kina er de danske mærker Vero Moda, Jack & Jones og Ecco lige så kendte mærkevarer som for eksempel Nike og Adidas - også InWear og Matinique er kommet godt med. Folk kender efterhånden mange af de danske mærker," siger Mette Knudsen. 
Flere og flere danske modevirksomheder er allerede gået fra bare at producere deres varer i Kina til også at åbne deres egne butikker på det store marked. Senest har smykkedesigneren Ole Lynggaard åbnet en butik i Shanghai, ligesom Sand og Pilgrim også har slået dørene op i Kina. 
Indtil nu har det været de danske mainstream-mærker, der har haft den største succes i Kina og på andre markeder, siger Michael Hillmose, eksportrådgiver hos Dansk Textil & Beklædning. 
"De mest designorienterede, visionære virksomheder er rigtig gode til at eksponere sig selv, men deres omsætning er ikke så stor. Når man ser på forbrugerne, der køber tøj, så er der selvfølgelig nogen, der køber det dyre designertøj, men der er altså rigtig mange, der køber tøjet i det lidt billigere segment. Det er klart, at der er der, man kan skabe den store omsætning," siger Michael Hillmose.
500 mio. kunder i Kina
Virksomhederne Bestseller, IC Companys og BTX Group er de suverænt største eksportører af dansk tøj målt på omsætning, de står bag mærkerne Vero Moda, Jack & Jones, InWear, Matinique, Blend og Brandtex. 
I dag er Tyskland er det suverænt største marked for eksport af dansk tøj, herefter kommer Sverige, Norge, Holland og Finland. Men eksporttallene er misvisende, fordi de kun dækker varer, der har krydset den danske grænse. Det betyder, at det tøj, der både produceres og sælges i for eksempel Kina, slet ikke tæller med. 
"Den officielle eksportomsætning til Kina er kun registreret som ni millioner kroner, og det er faktisk meget, meget lidt og fuldstændigt misvisende," siger Michael Hillmose. 
Mette Knudsen mener, at de danske designere gør klogt i at søge mod øst, for kinesernes appetit på de mere luksusprægede mærkevarer er stor. Kina spås at vippe USA af pinden som verdens største luksusmarked inden tre år, og op mod 500 millioner kinesere rykker op i den økonomiske middelklasse inden 2012.
"Hvis man får fat i den rigtige strategi og branding, så er det kun et spørgsmål om tid, før de nye virksomheder herude får stor succes. Kina har haft et ry som var det et u-land, og kun er marked for det lidt lavere prissegment, men man kan jo komme herud og gå ind i Armani, Gucci og Diors forretninger. De har rigtig travlt," siger Mette Knudsen. 

