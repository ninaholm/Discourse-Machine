Inger Støjberg undsiges af sine egne forskere
Virksomhedspraktik gør det ikke alene, siger forskerne bag to rapporter, som beskæftigelsesministeren bygger sin nye aktiveringspolitik på. De svageste ledige har også brug for anden hjælp, og den har jobcentrene ikke råd til at give  med de nye besparelser
Beskæftigelsesminister Inger Støjberg (th.) stillede beredvilligt op for at svare på spørgsmål på Venstres landsmøde. Det har været sværere at få hende til at forklare, hvad hun lægger til grund for sin nye aktiveringspolitik.


 Inger Støjberg (V) fortæller kun halvdelen af sandheden, når hun igen og igen siger, at virksomhedsrettet aktivering virker bedst for de svageste ledige. De to rapporter, som beskæftigelsesministeren bygger sit udsagn på, taler om en langt mere mangfoldig indsats, hvor virksomhedspraktik kun er ét ud af en række kombinerede tiltag, der har hjulpet svage kontanthjælpsmodtagere tilbage i job.
Man kan ikke blot sende de svageste ledige i virksomhedspraktik uden støtte, siger Anne-Birte Kylling, direktør for rådgivningsfirmaet DISCUS, der står bag den ene rapport.
»Så er der kæmpestor risiko for, at de falder fra. De har jo netop andre problemer end ledighed, så der skal støtte til fra en virksomhedsmentor, en jobkonsulent og ofte også en yderligere understøttende indsats, for at det kan lade sig gøre. Det kan virksomhederne ikke løse alene,« siger Anne-Birte Kylling.
Rambøll Management står bag den anden rapport, og her siger Mikkel Thøgersen, afdelingsleder for Beskæftigelse, Integration og Uddannelse, at de gode resultater med virksomhedspraktik skyldtes en håndholdt indsats, hvor man eksempelvis behandlede borgerens psykiske lidelser samtidig.
»Man fik et tættere samspil mellem behandling og beskæftigelsestilbud,« siger Mikkel Thøgersen.
Men i stedet for at give jobcentrene penge eller økonomisk incitament til at give ledige den koordinerede indsats, skærer beskæftigelsesminister Inger Støjberg (V) ned på jobcentrene, siger arbejdsmarkedsforsker Flemming Larsen fra Aalborg Universitet.
»Det bliver sværere at skræddersy noget til den enkelte. Støjberg hiver altid de to undersøgelser frem, men hun glemmer lidt nuancerne,« siger Flemming Larsen.
Pressede jobcentre
Inger Støjberg lader gennem sin presseafdeling forstå, at hun ikke har mere at tilføje i sagen. Hele sidste uge forsøgte Information at få ministeren til at udtale sig om grundlaget for den nye aktiveringspolitik. Men det blev kun til korte mailsvar og et notat fra Arbejdsmarkedsstyrelsen, der henviste til de to rapporter om Virksomhedscentre og forsøget 'Ny chance til alle'.
»Resultater fra forsøg med virksomhedscentre viser, at virksomhedsrettede tilbud virker for de ledige - også for de ikke-arbejdsmarkedsparate kontanthjælpsmodtagere,« skrev Inger Støjberg i en mail.
Men i DISCUS, der står bag Virksomhedscentrene, siger Anne-Birte Kylling, at det bliver svært at opbygge en understøttende indsats i de jobcentre, der endnu ikke har erfaring med det. For det giver først gevinst på den lange bane, når den ledige kommer i job eller uddannelse, forklarer hun
»Jeg ved, at nogle jobcentre sidder og regner på udgifter og økonomisk gevinst ved understøttende indsatser for de svageste ledige, for med besparelsesrunden er jobcentret jo oppe imod andre prioriteter i kommunen, som spørgsmålet om hvor tit de ældre skal have bad,« siger Anne-Birte Kylling.
Det samme indtryk har formand for Dansk Socialrådgiverforening Betina Post, der for nylig besøgte et jobcenter i København.
»Her havde hver sagsbehandler 190 sager med personer i matchgruppe to og tre,« siger Betina Post med henvisning til de ledige, der ikke umiddelbart er parat til et almindeligt arbejde. »Det eneste, de kan nå, er et kvarters samtale hver tredje måned,« fortsætter hun.
Derudover må jobcentrene fremover kun aktivere for 13.700 kr. om året per person, mod 18.500 kr. tidligere, og det betyder nedskæringer mange steder og endnu flere sager per sagsbehandler, siger Bettina Post.
»I de kommuner er det vanvittigt at tale om håndholdt indsat for den enkelte,« siger Bettina Post.
Klemte unge
Forsøget med virksomhedscentre løb i tre år fra 2006 til 2009. Her lykkedes det for 20 pct. af de svageste kontanthjælpsmodtager i den daværende matchgruppe fire at blive selvforsørgende, mens resultatet fra andre aktiveringsprojekter lå på 13 pct.
Parallelt med praktikforløbet, hjalp jobcentrene i forsøget de ledige med den misbrugsbehandling, psykologhjælp eller fysisk træning, de havde brug for.
På baggrund af forsøget igangsatte Beskæftigelsesministeriet sidste sommer en kampagne, der skal fordoble antallet af kontanthjælpsmodtagere i virksomhedspraktik frem til næste sommer til 9.000. I oktober i år var der 6.612.
Anne-Birte Kylling mener grundlæggende, at det er den rigtige vej at gå at sende kontanthjælpsmodtagere ud på virksomhederne i stedet for i særlige kommunale projekter. Men det går meget hurtigt lige nu, og hun er bange for, at nogen kommer i klemme.
»Man kunne godt frygte, at nogle af de unge, som har mange problemer, ikke får de rigtige tilbud og derfor kommer tættere på førtidspensionen,« siger Anne-Birte Kylling.


