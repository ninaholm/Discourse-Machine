Løndumping set fra skurvognen
Mens diskussionen om social dumping går sin gang i medierne og på Christiansborg, mærkes konsekvenserne tydeligt på byggepladsen. I en skurvogn på Frederiksberg overvejer de danske arbejdere, om de nu også må søge til udlandet efter arbejde
 
	Den italienske bygningsarbejder Cristian Polvore er snart færdig med at støbe beton på Frederiksberg. Han ved endnu ikke, om han bagefter vender hjem til Italien


 
	Kaffen er måske lidt bitter, advarer Dan Jensen og skænker en sjat fra den hvide maskine over køleskabet. Der er frokostpause i skurvognen bag Frederiksberg Centret, og den danske del af sjakket når at lempe et par rugbrødsmadder indenbords, før de fortsætter arbejdet med at støbe betonelementer til metro udgravningerne i København.

	Spiserummet er sparsomt indrettet, og der er lige nøjagtig plads til at klemme sig ned i en stol mellem væggen og spisebordet. Dan Jensen og de fem andre danske arbejdere har fået tildelt deres egen skurvogn. Inde ved siden af sidder de italienske arbejdere.

	»Vi hører på dem i 10 timer om dagen. Ørerne har sgu godt af lige at få en pause midtvejs,« siger Dan Jensen.

	Alle er de ansat af den italienske underentreprenør Trevi, som er hyret af Copenhagen Metro Team. Og alle følger de ivrigt med i tidens debat om social dumping, overenskomster og børnepenge til østeuropæere.

LÆS: Fagbevægelsen kæmper forgæves for at rekruttere østeuropæere

	Einar Malmquist, der sidder med korslagte arme over bordet, føler, at den store tilstrømning af udenlandsk arbejdskraft truer hans egen mulighed for at finde arbejde.

	»Det handler først og fremmest om vores løn. Og hvis du ikke kan lide lugten i bageriet, så tager de polakkerne i stedet. Men det er jo vores land,« siger han.

	Dan Jensen nikker.

	»Vi føler os ligesom tvunget ud af vores eget land. Det kan da ikke passe, at folk skal tvinges væk fra deres eget land for at tjene penge til deres familie,« siger fællestillidsmanden med henvisning til, at mange danskere vælger at rejse til Norge for at arbejde.

	Overenskomst med hver femte

	Forrige år var 73.000 arbejdere fra de østeuropæiske EU-lande beskæftiget i Danmark – ifølge bogen Kamppladser – Østarbejdere og social dumping i byggeriet som udkom onsdag . Tilstrømningen er dermed gået væsentligt hurtigere, end Finansministeriet forudså i 2004 i forbindelse med EU’s udvidelse mod øst. Som det fremgår af bogen vurderede Finansministeriet dengang, at der i 2030 ville være 50.000 østeuropæere i Danmark.

	Vurderingen lænede sig op ad en rapport, som var blevet udarbejdet for EU-Kommissionen. Kritiske røster i det akademiske miljø advarede dengang imod, at skønnet var alt for lavt, men deres bekymringer blev ikke regnet ind i den såkaldte overgangsaftale, som den danske regering udarbejdede forud for EU-udvidelsen.

	»Erfaringer fra tidligere EU-udvidelser viser, at der slet ikke kommer en massiv tilstrømning af arbejdskraft, som man har forsøgt at skræmme befolkningen med gentagne gange,« sagde daværende statsminister Anders Fogh Rasmussen på Venstres sommergruppemøde i 2002.

	Også fagbevægelsen bakkede op om overgangsaftalen. Dengang som nu har fagbevægelsen set det som sin egen opgave at sikre, at den arbejdskraft, som kommer til landet, bliver organiseret på danske vilkår.

	»Kommer der polsk eller anden østeuropæisk arbejdskraft til Danmark, så bliver det på danske overenskomstvilkår. Det skal vi nok sørge for,« sagde daværende LO-formand Hans Jensen i november 2002.

	Siden EU-udvidelsen er der imidlertid kommet tusindvis af udenlandske byggefirmaer til Danmark, og tal fra 3F’s Byggegruppe viser, at det siden 2010 er lykkedes at aftale overenskomst med færre end hvert femte udenlandske firma.

	Tegnsprog på byggepladsen

	I den italienske skurvogn serveres kaffen friskbrygget fra en espressokande i små plastickopper, og frokosten venter i et par store aluminiumsbakker på køkkenbordet.

	Cristian Polvore, en ung mand med strithår og en sten i hver øreflip, er den eneste af italienerne, der taler en smule engelsk. Bygherren har ellers skrevet under på, at alt mandskab skal tale enten dansk eller engelsk. Men de klarer sig for det meste med tegnsprog og fagter på byggepladsen.

	»Der er ikke meget arbejde i Italien lige nu,« siger Cristian Polvore.

	»Det firma, jeg arbejder for, er meget stort, der er måske 1.000 ansatte. I Italien er der 10 byggepladser. Det kan ikke lade sig gøre at beskæftige 1.000 mennesker med 10 byggepladser.«

	Han og de andre italienere rejser med Trevi rundt i verden og støber betonelementer til udgravninger i Brasilien, Dubai og Afrika. Om et par måneder er arbejdet på Frederiksberg afsluttet, og Cristian Polvore ved ikke, om der venter ham en ny opgave et sted i verden, eller om han rejser tilbage til Italien. Af samme årsag er han ikke interesseret i at blive medlem af en dansk fagforening.

	»Nu er vi jo ved at være færdige med arbejdet i Danmark,« siger han.

	Strid på strid på strid

	Fagbevægelsen i Danmark har forsøgt at imødekomme den tilrejsende arbejdskraft på forskellig vis. I København har Bygge-, Jord- og Miljøarbejdernes Fagforening i København to faglige sekretærer, som udelukkende arbejder med at opsøge byggepladser, hvor der arbejder udlændinge, for at hverve dem. 3F har også oprettet en polsk klub og ansat en polsktalende medarbejder.

	Men det er stadig en lille del af udlændingene i byggebranchen, som er organiseret i en dansk fagforening. Mange af dem er her kun i korte perioder ad gangen, og selv hvis det lykkes 3F at komme i dialog med arbejderne, frygter nogle, at deres arbejdsgiver hellere vil ansætte en ny medarbejder frem for at give efter for krav om danske løn- og arbejdsforhold.

	I forbindelse med udgravningen til Metro Cityringen i København har hovedentreprenøren CMT, et konsortium bestående af tre italienske virksomheder, hyret en række forskellige bemandingsbureauer til at udføre arbejdet. Trevi er en af dem. Kormal, Cinterex og SELI er blandt de øvrige.

	Trevi ligger lige nu i strid med 3F om manglende feriepengeudbetalinger svarende til 8,5 millioner kroner. Og virksomheden har ad flere omgange måttet betale bod til 3F for brud på overenskomsten.

	Den danske underafdeling af Cinterex er i dag gået konkurs efter en faglig strid om underbetaling af rumænske arbejdere, mens CMT har fyret polske Kormal efter en strid om manglende løn, pension og feriepenge.

	Italienske SELI toppede sidste år listen over Danmarks farligste arbejdspladser med 36 såkaldte strakspåbud fra Arbejdstilsynet. Tilsynet giver strakspåbud til virksomheder, hvor der er tale om alvorlige problemer med sikkerheden, som kræver øjeblikkelig handling. På henholdsvis anden- og tredjepladsen ligger hovedentreprenøren CMT og underentreprenøren Trevi.

	På en korktavle i den danske skurvogn hænger et kurvediagram over antallet af ulykker på arbejdspladsen. Kurven toppede i sommeren 2013, men siden er det blevet bedre, understreger Dan Jensen. Et af problemerne, mener han, er, at hovedentreprenøren CMT benytter et vikarbureau til at hyre bygningsarbejderne. Typisk fra Polen og ifølge Dan Jensen ofte uden de fornødne færdigheder.

	Lars Schmidt, den eneste af de danske arbejdere, der taler en smule italiensk efter en kort fodboldkarriere i den italienske Serie B, stemmer i.

	»Så laver de noget lort, som så skal laves om, og så er det alligevel ikke så billigt. Det er dyrt at købe billigt,« siger han.

	Ifølge Dan Jensen har der blandt andet været problemer med de polske arbejderes evne til at føre en kran. Tidligere i år tabte en polsk kranførervikar et tre tons betonelement fra 40 meters højde i Nørrebroparken, fordi det ikke var ordentligt sikret. Og på byggepladsen på Frederiksberg går snakken om, at de polske medarbejdere har betalt sig til deres krancertifikater.

	»Jeg har aldrig gået og kigget så meget op i luften, som jeg gør nu,« siger Dan Jensen.

	»Men det er jo i virkeligheden ikke den rigtige løsning at gå og hakke på de polske medarbejdere,« indskyder Lars Schmidt.

	»De skal stå sammen med os. Den gamle drøm om arbejdskraftens fri bevægelighed og hele det EU-show er jo kun til gavn for dem, der ejer produktionsmidlerne for at blive i den term. Og det understreger jo netop klassekampens internationale karakter, hvis jeg kan få lov at sige det.«

	Ingen i det danske sjak har planer om at søge arbejde hos italienske SELI, når Trevi engang har forladt landet. Lønnen er for dårlig, mener Einar Malmquist. Og så er arbejdsforholdene »totalt lost derovre,« tilføjer Dan Jensen.

	Han trækker i sit selvlysende arbejdstøj og går udenfor for at spise sin dessert, en karamelstang med kakaosmag. Mange af hans danske kolleger i Norge ringer jævnligt til ham for at høre, om han kan få dem med på et sjak. Men det er sjældent, Dan Jensen kan sige ja.

	»Dér går en polsk landmand,« udbryder han og nikker i retning af en gråhåret mand, der skridter gennem gruset i en gul sikkerhedsvest.

	»Jeg troede, at jeg havde oplevet alting efter 35 år i byggebranchen. Men jeg har slet ikke oplevet en skid endnu, du.«

