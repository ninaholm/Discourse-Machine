Klimaminister beklager skibbrud for grøn fond
Enhedslisten og regeringen var enige om at gøre det lettere at låne penge til miljø-, klima- og energiinvesteringer. Nu bliver det ikke til noget, hvilket både klimaminister, Enhedslisten og grøn tænketank beklager


 
	De havde næsten underskrevet en aftale om en grøn fond, der skulle gøre det lettere at låne penge til miljø-, klima- og energiinvesteringer.

	Men da SRSF-regeringen og Enhedslisten ikke blev enige om en finanslovaftale, bliver der alligevel ikke afsat penge til ’Danmarks Grønne Investeringsfond’. En fond der – med en statsgaranti i ryggen – kunne optage billige lån hos for eksempel pensionskasserne og låne penge videre til miljø- og klimaprojekter.

	Klima- og energiminister Martin Lidegaard (R) kalder resultatet »rigtig ærgerligt«.

	»Det var en investeringsfond, som jo kunne gå til investeringer i energibesparelser i erhvervslivet, hvilket ville have været godt for klimaet, konkurrenceevnen og hele den grønne omstilling. Men man kan jo ikke få alt, og samlet er der jo mange grønne fingeraftryk i finansloven«.

	Fem fordampede milliarder

	Ifølge aftaleskitsen fik Danmarks Grønne Investeringsfond en udlånskapacitet på fem milliarder kroner, hvoraf staten skød én milliard ind. Planer og penge som var fordampet, da finansminister Bjarne Corydon (S) tirsdag aften trådte ud ad glasdøren i Finansministeriet sammen med Venstres og Konservatives formænd, Lars Løkke Rasmussen og Lars Barfoed.

	Martin Lidegaard vil dog ikke afvise, at en sådan fondskonstruktion alligevel bliver til noget. På et senere tidspunkt.

	»Der kommer jo andre finanslove og sammenhænge, hvor man kan drøfte det her. Regeringen syntes, at det var en god idé og tog imod Enhedslistens forslag. Men man kan jo ikke få alle pakker under juletræet. Og det var jo en lidt anden sammensætning af pakker, der skulle til for at lave en aftale med blå end med rød. Men man kan ikke afvise, at vi kommer tilbage til det,« siger klima- og energiministeren.

	Enhedslisten foreslog allerede i august i forbindelse med partiets sommergruppemøde et »grønt supplement« til den bolig-job-ordning, som regeringen har valgt at genindføre.

	En lånefond til energirenovering af ejer- og lejeboliger som på det tidspunkt skulle være på 10 milliarder kroner.

	I dag har Enhedslistens klima-ordfører, Per Clausen, svært ved at forstå, hvorfor regeringen droppede fonden, som finansministeren under forhandlingerne spøgende kaldte »Franks fond« – en henvisning til Enhedslistens finansordfører, Frank Aaen.

	Mankoen vokser

	»Fonden ville både have været med til at øge beskæftigelsen og havde nedbragt CO2-udslippet. Selv om regeringen valgte at lave en aftale med højrefløjen, så har det jo ikke fjernet behovet for nedbringe sidstnævnte, og for hvert år, der går, hvor regeringen ikke får nedbragt CO2-udslippet, vokser mankoen bare. Nu sker der så ikke noget i år, hvilket blot gør problemet endnu større til næste år,« siger Per Clausen med henvisning til regeringens mål om at nedbringe udslippet af drivhusgasser med 40 procent i 2020 i forhold til 1990.

	Direktøren i den grønne tænketank Concito, Thomas Færgeman, kalder det »superærgerligt«, at fonden ikke bliver til noget.

	»Der er behov for de her penge for at fremme investeringerne i ny og energibesparende teknologi. Investeringer der er behov for, men som virksomhederne kan have svært ved at finde pengene til eller låne til i bankerne. Så det vil hjælpe med en konstruktion, hvor staten er med til at stille en garanti for lånene – uden at det altså komme til at koste statskassen mange penge,« siger Thomas Færgeman.

	 

