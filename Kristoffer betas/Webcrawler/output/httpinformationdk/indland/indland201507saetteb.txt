Skal vi sætte brandalarmer op eller slukke branden?
Det er uholdbart at flytte penge fra langsigtet udvikling til akut nødhjælp, hvis der skal skæres i udviklingsbistanden. Det mener Børnefonden og Mellemfolkeligt Samvirke. Men menneskeliv her og nu vinder over bæredygtighed, siger Dansk Røde Kors og Dansk Flygtningehjælp


 Skal dansk udviklingsbistand fungere som nødhjælp til krigsflygtninge fra Syrien og jordskælvsofre fra Nepal, eller skal pengene i stedet finansiere en langsigtet udviklingsindsats i verdens fattigste lande for at undgå at lignende kriser udvikler sig i fremtiden. Blandt flere bistands-ngo’er melder uenigheden om prioriteringerne af udviklingsbistanden sig nu i kølvandet på, at Venstre og Dansk Folkeparti vil sænke udviklingsbistanden til 0,7 pct. af BNI.
I forrige uge talte både Dansk Røde Kors og Dansk Flygtningehjælp, der begge arbejder med nødhjælpsarbejde, i en artikel i Jyllands-Posten for en omprioritering af bistanden til de lande, som har akut brug for hjælp.
Men det mener direktør for Børnefonden, der arbejder for en langsigtet udvikling med fokus på børn og unges vilkår i fattige lande, Bolette Christensen, er som at tisse i bukserne for at holde varmen:
»Vi synes, det er meget vigtigere, at man kigger på det, man kalder det langsigtede træk og ikke pludselig tager nogle af udviklingsmidlerne og begynder at komme dem over i den rene humanitære indsats,« siger hun og forklarer:
»Det at lave det lange, seje træk i mange af de her fattige lande, så de kan stå på egne ben og klare sig selv, er enormt vigtigt, for så flygter folk jo ikke.«
Generalsekretær for Mellemfolkeligt Samvirke, der arbejder for at opbygge bæredygtige samfund i de fattigste lande, Frans Mikael Jansen mener også, at et større fokus på nødhjælp er forkert:
»Det er problematisk, hvis man ikke fortsat kan lave en langsigtet indsats, bare fordi vi står i en helt speciel situation i Danmark og verden lige nu,« siger han.
»I stedet bør man finde ud af, hvad de aktører, som arbejder på det her område, er bedst til, så man kan supplere hinanden frem for at stå og råbe på flere penge til vores kasse. Det, mener jeg, er en forkert og forsimplet måde at gribe det an på.«
Ny verdenssituation
Alligevel står generalsekretæren for Dansk Røde Kors, Anders Ladekarl, fast på, at en prioritering af bistandsmidlerne til fordel for nødhjælpen er nødvendig:
»Skal vi begynde at sætte brandalarmer op, når der samtidig er behov for at sende brandvæsenet ud for at slukke en brand? Det er en vanskelig diskussion, og der er jo kun et begrænset antal midler til rådighed. Her er vores tankegang bare, at man bliver nødt til at redde folks liv, før man kan snakke om langsigtet udvikling,« siger han.
Generalsekretæren i Dansk Flygtningehjælp, Andreas Kamm, mener også, at tiden og verdenssituationen er moden til et nyt blik på bistandsmidlerne:
»Det handler om at se på, om der er noget af det, vi ellers ville fortsætte med at gøre, som vi i lyset af de situationer, vi nu står overfor, må klare os uden. For ellers kan vi ikke håndtere de skarpere situationer, vi har andre steder,« siger han.
»Vi bør bruge vores ressourcer bedst muligt alt i alt. Og det ville være mærkeligt, hvis det forbrugsmønster, vi har nu, er optimalt, fordi konfliktsituationen og flygtningesituationen er så faretruende for tiden.«
Effektivitet og bæredygtighed
Men netop de nye længerevarende kriser taler for den langsigtede indsats, mener Frans Mikael Jansen:
»Traditionelt nødhjælpsarbejde bestod i kortere missioner, hvor man hjalp nogle mennesker i nød i en ganske kort periode, indtil de kom tilbage til normalen. Men i dag ser vi nogle kriser, der er meget længere, og som springer fra at blive bedre til så at blive slemme igen. Så man skal indstille sig på en situation, hvor kriser består,« siger han og understreger, at nødhjælp desuden er »afsindigt dyrt« og at den langstrakte indsats derfor betaler sig bedre:
»I stedet for at lave de meget store og dyre øvelser, hvor man kommer ind med en kæmpemæssig nødhjælpsindsats, skal man tænke mere bæredygtigt og forsøge at opbygge kapacitet i staterne til selv at håndtere det så langt hen ad vejen som muligt. Og det gør man med en langsigtet indsats,« siger Frans Mikael Jansen.
Hos Børnefonden er erfaringen også, at det er den vedholdende indsats, der har størst effekt:
»Man skal tage det lange, seje træk. Dermed mener vi, at tre-fire år til projekter ikke er nok, men at man skal være der 15-20 år, før det bliver bæredygtigt,« siger Bolette Christensen.
Men forskellen er ifølge Anders Ladekarl, at nødhjælp ikke i udgangspunktet handler om langsigtede hensyn:
»Selvfølgelig handler det ikke om bæredygtighed, når vi snakker nødhjælp, det handler om at folk skal overleve,« siger han og fortsætter:
»Udviklingsbistanden skal også bruges til at gøre landene mere resistente over for fremtidige kriser og konflikter. Men nu har vi altså 60 millioner mennesker på flugt, og dem er der intet land i verden, der kan håndtere uden hjælp udefra. Så det er en god intention, men man må også forholde sig til, hvordan virkeligheden ser ud.«
Information har forsøgt at få en kommentar fra den nye udenrigsminister Kristian Jensen (V), der skal stå for besparelserne på udviklingsbistanden, men han vil ikke udtale sig før efter sommerferien.

