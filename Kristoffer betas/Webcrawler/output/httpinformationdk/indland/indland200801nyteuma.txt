Nyt EU-mål tæt på regeringens eget mål
EU-Kommissionen påbud til Danmark om CO2-reduktion er også moderat og reelt en håndsrækning til regeringen i de hjemlige energipolitiske armlægninger


"Danmark er klar til at løfte sin del af opgaven," siger klima- og energiminister Connie Hedegaard som reaktion på EU-Kommissionens påbud til Danmark om at øge den vedvarende energis andel af energiforsyningen.Kommissionens omfattende energi- og klimapakke, der blev offentliggjort i går i Bruxelles, pålægger Danmark at øge den vedvarende energis andel af energiforsyningen fra i dag 16 pct. til 30 pct. i 2020. Opgjort efter de hjemlige myndigheders metode betyder Kommissionens 30 pct. imidlertid reelt 26,8 pct., og dermed er afstanden mellem Kommissionens påbud for 2020 og regeringens hidtidige mål for 2025 - 30 pct. - ganske beskeden.Derfor var der ingen panik i regeringen, da det længe ventede udspil fra Bruxelles blev kendt onsdag eftermidddag."Grundlæggende er vi positive over for de ambitiøse mål, som EU-Kommissionen har sat op," sagde Anders Fogh Rasmussen, der dog forbeholder sig ret til både at studere den komplicerede EU-pakke nærmere og til at holde kortene tæt til kroppen, fordi EU-landene nu skal i indbyrdes forhandling om de individuelle mål for vedvarende energi og for CO2-reduktion.Hos oppositionen ønsker man sig et mere ambitiøst mål for vedvarende energi."Der er ikke engang tale om en fordobling. Det er bestemt overkommeligt. Vi ville kunne nå op på en andel på 35-40 procent i 2020 uden de helt store vanskeligheder," mener De Radikales energiordfører Johs. Poulsen. Til Ritzau siger SF's Anne Grethe Holmsgaard om målet for vedvarende energi, at "det er ikke en voldsom opgave."CO2-måletUdspillet lægger op til en helt ny håndtering af CO2-kravene ved at overdrage styringen af de såkaldte kvotebelagte elselskaber og virksomheder til Bruxelles, mens klimapolitikken for 'resten' - dvs. primært transportsektoren, landbruget og rumopvarmningen - overlades til de enkelte landes fortsatte styring. For disse 'ikke-kvotebelagte sektorer' lyder Kommissionens bud til Danmark på 20 pct. reduktion i 2020, målt i forhold til 2005-niveauet.Klima- og Energiministeriet har endnu ikke beregnet, hvad det samlet set betyder for Danmarks CO2-reduktioner, men ifølge Greenpeace, der kender Kommissionens beregningsformler, bliver facit et samlet reduktionskrav for Danmark på 26-27 pct. i 2020, set i forhold til niveauet i 1990, der er Kyoto-aftalens basisår.Sammenholdt med det gældende Kyoto-krav til Danmark om 21 pct. reduktion i 2008-12, er de ekstra fem-seks procent fordelt over otte år ej heller dramatisk.Dog bliver det formentlig en udfordring at nå de 20 pct. i de ikke-kvotebelagte sektorer, hvortil den vildtvoksende transportsektor hører."På de områder, der ikke reguleres via kvoter, har Danmark fået den hårdeste forpligtelse i EU, og vi står over for en stor opgave, som vil kræve en meget stor indsats af det danske samfund," siger Connie Hedegaard.Ministeren bekræftede i går på et pessemøde, at pejlemærket i regeringens bæredygtighedsstrategi om at nedbringe transportsektorens CO2-udledninger med 25 pct. i 2030, målt i forhold til 1988, ikke er taget af bordet, selv om V og K tirsdag afviste at stemme for et dagsordensforslag, hvor dette mål blev bekræftet.EU-spilletFlere interesseorganisationer satte i går regeringen under pres for under de forestående EU-forhandlinger at få lettet kravene til Danmark. Både Dansk Industri og energiselskabernes brancheorganisation Dansk Energi mener, at udbygningen af den vedvarende energi som udgangspunkt skal ske, hvor det kan foregå billigst, frem for som faste pålæg til det enkelte EU-land."I lande, som endnu ikke er kommet så langt, er det jo mere lavthængende frugter, der kan plukkes. De nye investeringskroner, der fremover bruges i Danmark, giver ikke så meget vedvarende energi for pengene, som hvis pengene i stedet blev brugt i Storbritannien, hvor vedvarende energi ikke er så udbygget," siger underdirektør Richard B. Larsen, Dansk Industri.Og hos Dansk Energi siger vicedirektør Lars Aagaard, at "det er umoderne og kortsigtet, at den massive udbygning med vedvarende energi skal afhænge af nationale støtteordninger, som Kommissionen foreslår. Konsekvensen bliver, at den vedvarende energi bliver bygget i det land, der giver mest støtte, og ikke i det land med mest vind, mest biomasse og mest sol."Dansk Energi ønsker en mere markedsbaseret strategi, hvor et EU-land f.eks. kan indfri sit mål ved at støtte projekter med sol og vind i andre lande.Omvendt for EU-Kommissionen ros fra grønne ngo'er for at have lyttet til bl.a. Tysklands indvendinger og pillet de mest markedsorienterede elementer ud af strategien for den vedvarende energi. Som Tyskland frygtede ngo'er og den vedvarende energis brancheorganisationer, at en markant mulighed for at handle vedvarende energi-certifikater hen over grænserne ville undergrave den antionale programmer og støtteordninger."Det er helt fair, at rige lande skal gøre en større indsats end fattige. Danmark kan sagtens leve op til de krævede 30 pct. vedvarende energi i 2020," siger Christian Ege, formand for Det Økologiske Råd, der opfordrer regeringen til i de forestående forhandlinger at demonstrere, at Danmark stadig har en føretrøje i klima-indsatsen.For Connie Hedegaard, der næste år er vært for FN's klimamøde i København, er handling helt afgørende."Det er sindssygt vigtigt, at EU hurtigt får vedtaget disse ting af hensyn til de internationale klimaforhandlinger. Danmarks position er, at det skal frem i bussen, dette her," siger ministeren.Hun forventer også, at fremlæggelsen af EU's energi- og klimapakke nu kan sætte skub i de underdrejede forhandlinger om en dansk energiaftale."Min ambition er, at vi i den kommende uge begynder at bevæge os hen mod snoren," siger Connie Hedegaard.
