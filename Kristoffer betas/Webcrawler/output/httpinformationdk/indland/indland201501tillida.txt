Tillid er afgørende for omstilling og innovation
Den nødvendige nytænkning for at skabe et mere bæredygtigt samfund sker ikke af sig selv. Politikerne er nødt til at sætte ambitiøse mål og rammer for udviklingen - så skal den private sektor nok komme med løsningerne


 En central forudsætning for skabelse af et bæredygtigt samfund er en høj indre sammenhængskraft baseret på tillid og rimelige livsvilkår for alle borgere. Her har vi en udfordring i EU – og også i Danmark – for tilliden til politikerne er ikke høj efter en finanskrise, der har bidt sig fast. Det er skidt, for uden denne tillid er det svært at komme videre – og det er ikke mindst svært at finde pengene til omstillingen, som ikke bliver billig. EU diskuterer p.t. investeringer i infrastruktur, men er der nytænkning på det felt i det omfang, omstillingen kræver? Det ser ikke sådan ud.
Men hvad skal politikerne gøre? Man kunne jo se nærmere på, hvordan innovation og vækst tidligere er lykkedes – ikke primært ved at justere på de økonomiske rammer, men ved at gøre nogle ting anderledes længere nede i samfundets ’maskinrum’. Innovation i praksis hænger ofte ikke primært sammen med forskningsaktiviteter og -programmer, men foregår i private virksomheder i dialog med deres kunder og samarbejdspartnere.
Det foregår også, når det offentlige Danmark (Danmarks suverænt største indkøber) stiller nye og højere krav til kvalitet, miljø, sikkerhed m.v. og generelt efterspørger og på forskellig vis understøtter skabelse af nye løsninger på fremtidens udfordringer (eksempelvis vindmølleindustrien). Især i den nuværende situation, hvor en større samfundsomstilling ligger forude, er beslutninger om retning og hastighed i udviklingen fra det offentliges side et helt afgørende grundlag for produktive fremskridt – hvis man da ikke mener, vi skal skabe innovation og vækst ved at drikke mere sodavand og sælge flere halve grise til japanerne …
Nye alliancer
Vi har altså brug for, at det offentlige sætter ambitiøse, velovervejede rammer for retning og hastighed i udviklingen – for det er den private sektor ikke godt gearet til – og herefter efterspørger fremtidens løsninger fra den private sektor. Udfordringerne her er dog store, især på to områder:
Det er centralt, at den offentlige sektor som helhed bliver mere innovativ og udviklingsorienteret end i dag. Problemet er, at det slet ikke er formålet med den offentlige sektor, den skal primært overholde de love og regler, som politikerne udstikker. Med dagens politiske organisering og arbejdsform og ikke mindst arbejdsklima i Danmark kan man godt blive lidt forstemt ved dette, men heldigvis er der steder i den offentlige sektor, hvor der tænkes ud af boksen og skabes nyt trods regelkaos og politisk ståhej. Vi skal blot have meget mere af dette og gerne hurtigt!
Hvis den private sektor skal kunne levere svar på omstillingens ofte komplekse og store udfordringer, skal den være langt dygtigere til at skabe målrettede partnerskaber og alliancer til disse udfordringer, end den er i dag. Denne udfordring skyldes, at den private sektor i Danmark helt overvejende består af små og mellemstore underleverandørvirksomheder, der oftest ikke er gearet til løsning af meget komplekse problemer, men primært leverer højkvalitetsprodukter til ret konkrete og afgrænsede formål. Omstillingen kræver derfor en væsentlig ny tilgang til markedet i form af samarbejder i større konsortier, både i Danmark og internationalt.
Herudover skal det offentlige og private blive langt bedre til tæt samarbejde om fremtidens udfordringer og løsninger for at skabe størst mulig sikkerhed for disse, fordi omstillingssituationen generelt indebærer væsentligt større risici for udviklingsprojekter og -investeringer.
Det store spørgsmål er: Hvordan kan vi ændre de politiske rammer væsentligt, så vi skaber bedre vilkår for en produktiv udvikling i samfundets ’maskinrum’?
Henrik Kærgaard er udviklingschef på tværs i Niras

