SF: 'Karen Jespersen ser muslimer over alt'
Velfærdsministeren er usynlig, når det gælder de udsatte grupper. Det er ministersjusk, siger SF's Özlem Cekic. Karen Jespersen er rystet over kritikken
Velfærdsminister Karen Jespersen (V) beskyldes af SF for ministersjusk. »Hun sidder i det mest magtfulde ministerium men blander sig sjældent i debatten om de allerfattigste grupper eller om mænd og kvinders ligestilling,« lyder det fra SF-s socialordfører Özlem Cekic


 I en sønderlemmende kritik beskylder SF velfærdsminister Karen Jespersen (V) for at have et troværdighedsproblem. Hun passer ikke sit ministerium seriøst, lyder det fra SF's socialordfører Özlem Cekic: 
"Hun er en meget usynlig velfærdsminister - man hører hende aldrig. Men så snart det handler om integration, er hun den hurtigste til at udtale sig i pressen. Men hun forsømmer sit område," siger SF-ordføreren. 
Som eksempel klandrer Özlem Cekic ministeren for at ville bruge over en halv million kroner fra satspuljen til at undersøge polygami eller flerkoneri - penge, der ellers skal gå til at hjælpe de mest udsatte borgere. 
"Det er dybt problematisk, at velfærdsministeren bruger de fattiges penge til at brande sine egne mærkesager. Hun misbruger midlerne, og det er utroværdigt," siger hun. 
SF satte hælene i under satspuljeforhandlingerne og blokerede for, at en del af pengene skulle gå til at undersøge polygami, fordi partiet ikke mener, at det på nogen måde kommer de udsatte til gode. Så velfærdsministeren måtte bøje sig, men "det viser, hvor langt hun er villig til at gå," siger ordføreren og tilføjer:
"Karen Jespersen ser muslimer over det hele. Men der er ting, der er vigtigere end de kampe, hun kaster sig ud i. Hun har en mani overfor alt, der har med integration at gøre, og det vil jeg ikke blande mig i. Men den skal ikke finansieres af de socialt udsatte," understreger Özlem Cekic. 
Gider ikke sit område
Hun mener ikke, at Danmarks velfærdsminister 'brænder' for sit ministerium:
"Vi kan ikke være bekendt at have en minister, som ikke gider sit område. Hun sidder i det mest magtfulde ministerium men blander sig sjældent i debatten om de allerfattigste grupper eller om mænd og kvinders ligestilling. Det er ministersjusk."
Özlem Cekic savner, at ministeren går i dialog med samfundets svageste borgere, så hun får en bredere forståelse af deres situation. 
"Hun omgås kun mennesker, hvis største problem er, hvordan de skal indrette deres HTH-køkkener. Og de er sikkert lykkelige, men hvad med den anden del, som hun også er minister for?" spørger socialordføreren retorisk og nævner som eksempel hjemløse, misbrugere og folk på overførselsindkomster. 
Özlem Cekic understreger, at hun adskillige gange har forsøgt at fange ministerens interesse for samfundets svageste - men uden held. Hun beskylder Karen Jespersen for at have en forkert opfattelse af virkeligheden:
"Ministeren har meget viden, men den trænger til at blive opdateret. Hun tror virkeligheden ser ud som i halvfemserne, da hun selv var socialminister. Men virkeligheden er anderledes nu - hun er for eksempel ikke længere Socialdemokrat."
Lov skaber underklasse
Ordføreren mener, at ministeren skubber sit ansvar fra sig.
"Hendes hjerte og tanker ligger et andet sted end hos de socialt udsatte." 
SF kalder de socialt udsattes situation "forfærdelig." Socialordføreren fremhæver 300-timersreglen, loft over kontanthjælp og starthjælp som direkte årsager til, de større antal fattige. 
"Fordi man tager det sidste stykke brød fra folk, betyder det ikke, at de bliver motiveret til at arbejde. Lovgivningen er med til at skabe en underklasse i Danmark," siger Özlem Cekic, der understreger, at SF ønsker at afskaffe reglerne. 
I et ministersvar fremgår det, at det sammenlagt vil koste det offentlige 340 millioner kroner at afskaffe de tre ovennævnte politikker fra 1. januar 2009. 
"Hvis vi har råd til at bruge 30 milliarder på skattelettelser, så er det en dårlig undskyldning, at vi ikke har råd til at afskaffe de laveste ydelser." 
- Men er det ikke for let at sige, at der bare skal postes flere penge ud i systemet - pengekassen har vel en bund?
"Jeg er godt klar over, at der ikke er ubegrænsede midler. Man må gøre op med sig selv, om man vil satse på at mindske uligheden eller give skattelettelser til de rige. Vi kan ikke give nogle folk flere penge til moderne køkkener, mens andre ikke har råd til at lave mad." 
Islamisme og kaffe
Også Socialdemokraternes socialordfører Mette Frederiksen langer ud efter velfærdsministeren og hendes fokus på islam: 
"Så vidt jeg kan se, bruger Karen Jespersen al sin energi på at diskutere islamisme og drikke kaffe med integrationsminister Birthe Rønn Hornbech i stedet for at være minister for de børn i Danmark, der kan se frem til en juleaften uden gaver og lækkerier," siger S-ordføreren til Ekstra Bladet. 
Karen J: Skræmmende
Velfærdsminister Karen Jespersen mener, at SF's kritik er en 'rystende form for politisk debat': 
"Det er en meget skræmmende måde at føre politik på, når de slynger om sig med den slags påstande. Det sker i den groveste form for at undgå en diskussion af noget, SF ikke vil diskutere," siger ministeren og vender dermed kritikken direkte mod SF. "Takket være dem har vi nogle af de største sociale problemer. De har modarbejdet, når vi har forsøgt at styre tilstrømningen af udlændinge. Det er hovedårsagen til, at vi har de udsatte boligområder og folk uden for arbejdsmarkedet. Selv i dag hvor vi har problemer, lukker SF øjnene." 
Karen Jespersen peger på Hjemløseplanen og Barnets reform, der skal forbedre indsatsen i forhold til udsatte børn og unge, som områder, hvor ministeren har haft fokus på de socialt udsatte.
Når hun ønskede at sætte penge af til at undersøge polygami, var det kun et hjørne af en bredere undersøgelse af de vilkår, nogle lever under, siger ministeren: 
"Vi ved, der er en udsat gruppe af kvinder, der lever isoleret under vilkår, som jeg betragter som meget undertrykkende, og der er en tendens til flerkoneri. Det skal vi ikke acceptere, for så får det lov til at brede sig."

