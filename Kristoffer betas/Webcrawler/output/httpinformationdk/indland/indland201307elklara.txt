EL klar til åbne partiregnskaber med den direkte støtte
Partier bør fremlægge støtte i regnskaber, men ikke den indirekte støtte fra organisationer, mener EL.
 
	Enhedslistens gruppeformand Per Clausen. Foto: Sofie Amalie Klougart


 
	Enhedslisten vil ændre reglerne om partistøtte, så partierne skal offentliggøre al støtte, de får - også over den nuværende grænse på 20.000 kroner.

	Men kravet bør ikke omfatte organisationer som støtter med kampagner. Som da 3F i 2011 støttede Socialdemokraterne og SF med "Skævt"-kampagnen.

	Det siger Enhedslistens gruppeformand Per Clausen til, at Socialdemokraternes partisekretær Lars Midtiby ifølge Berlingske gerne vil offentliggøre støtte fra fagforeninger.

	For at være med på mere åbenhed, så kræver Venstres gruppeformand Kristian Jensen dog også, at indirekte støtte som netop 3Fs "Skævt"-kampagne bliver omfattet af åbenheden.

	»Dét pres, vi og andre har udøvet for mere åbenhed, er ved at give resultat. Så de store partier også har indset, at vi er nødt til at skabe mere åbenhed. Vi må håbe, at der også er et reelt indhold, når vi kommer til at forhandle reglerne,« siger Per Clausen.

	Enhedslisten støttes økonomisk af 3F, men partiet vil ikke ændre reglerne om partistøtte, så de også omfatter 3F's "Skævt"-kampagne, fastslår han.

	»Jeg ved ikke, om Venstre mener, at en kampagne fra DI om lavere selskabsskat skal rubriceres som støtte. Indirekte støtte er jo vanskelig at rubricere på et enkelt parti. Partistøtte er støtte til politiske partier og kandidater,« siger Per Clausen.

	»Der bør også være åbenhed om organisationernes arbejde for at få deres synspunkter varetaget. Men det er et helt andet spørgsmål. Venstre leder mere og mere desperat efter en undskyldning for at forhindre, at der kommer større åbenhed om partistøtte.«

	Enhedslisten afviser tanken om, at 3F's medlemmer personligt skal godkende støtten til S, SF og EL, fordi to af tre faglærte og ufaglærte arbejdere ifølge undersøgelser reelt støtter Venstre eller Dansk Folkeparti.

	»Det er en sag mellem 3F og medlemmerne. Lokalt bliver 3Fs ledelse valgt på generalforsamlinger, hvor alle medlemmer kan møde op og stemme,« siger Per Clausen.

