Skatteministeriet afviser krav fra Karen Jespersen
Ligestillingsministeren har lovet, at skattereformen skal undersøges for ligestillingsmæssige konsekvenser, men det har Skatteministeriet set stort på. Brud på ligestillingsloven, mener kritikere


 Ligestillingsminister Karen Jespersen (V) forsikrer i sin nye handleplan, at de ligestillingsmæssige konsekvenser af skattereformen skal belyses. Men i de lovforslag, der udgør skattereformen - Forårspakken 2.0 - skriver Skatteministeriet, at "lovforslagene vedrørende Forårspakken 2.0 indeholder ingen ligestillingsmæssige aspekter".
Skatteministeriet har i strid med ligestillingsministerens opfordring ikke vurderet, hvad henholdsvis mænd og kvinder vil få ud af reformen, og afviser også at gøre det. 
Det på trods at AE-Rådet tidligere har beregnet, at mænd får gennemsnitligt 2.000 kr. mere end kvinder ud af skattelettelserne, der også øger den relative ulighed mellem kønnene.
Ligestillingsministeriet har ellers også en klar vejledning til, hvordan man foretager vurderinger af lovforslag, og skriver specifikt, at der bør laves "en vurdering af, om et lovforslag kan have forskellige konsekvenser for den kvindelige og den mandlige befolkning samt en vurdering af, hvad dette betyder for ligestillingen".
Strider mod lov
Ph.d. i ligeløn og faglig sekretær i Teknisk Landsforbund, Byrial Bjørst, vurderer, at Skatteministeriet bryder lovgivningen, når det afviser, at der er ligestillingsaspekter ved skattereformen:
"Med Karen Jespersens løfte og lovens bestemmelser forventer man jo, at Skatteministeriet foretager en økonomisk analyse af forslagene og deres konsekvenser for henholdsvis mænd og kvinder. Men det har det ikke gjort, når det bruger fire linjer på at skrive, at der ikke er nogen ligestillingsaspekter," siger han.
Byrial Bjørst anklager også Jespersen for at oversælge sin egen indsats, når hun understreger skattereformen i en handleplan, men alligevel ikke evner at få foretaget en ligestillingsvurdering af den.
Også ligestillingsordfører Julie Rademacher (S) mener, det er problematisk, og hun vil gå videre med sagen:
"Det er slet ikke godt nok, og det er de vurderinger generelt ikke. Derfor vil jeg nu stille spørgsmålet til skatteministeren," siger hun og efterlyser en uafhængig instans, der kan vurdere dansk lovgivning i ligestillingsøjemed.
Skatteministeriet fastholder, at der ikke er nogle ligestillingsmæssige konsekvenser, fordi skatter og afgifter ikke er differentierede på mænd og kvinder. 
"Traditionelt har man ikke brugt skattelovgivningen til at lave omfordeling mellem mænd og kvinder, da skatte- og afgiftssystemet i sine grundprincipper er kønsneutralt," siger Peter Høyer, pressechef i Skatteministeriet.
Karen Jespersen har ikke ønsket at svare på, hvad hun mener om, at Skatteministeriet tilsyneladende ikke har fulgt hendes lovgivning, retningslinjer og handleplan. I en mail til Information erkender hun dog - i modsætning til Skatteministeriet - at der er ligestillingsmæssige konsekvenser af reformen:
"Det er rigtigt, at mænd i gennemsnit vil få flere kroner og øre ud af den nye skattereform. Det skyldes, at der generelt er lønforskel mellem kvinder og mænd. Og den kommer hovedsageligt af det meget kønsopdelte arbejdsmarked, vi har i Danmark," skriver hun.


