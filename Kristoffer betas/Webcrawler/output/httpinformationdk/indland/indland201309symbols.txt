Den symbolske straf
Efter 12 år med skærpelser af straffeloven varmer justitsministeren op til endnu en bandepakke. Intet tyder på, at strengere straffe giver mindre kriminalitet på længere sigt. Men som samfund har vi brug for at spejle vores værdier i straffen, mener ekspert
De senere års forhøjelser af strafferammen har resulteret i længere fængselsdomme og dermed mindre plads i fængslerne – her Vestre Fængsel. Samtidig benyttes alternative afsoningsmetoder som samfundstjeneste og elektronisk fodlænke oftere.


 
	Folketinget har 59 gange hævet strafferammen i straffeloven siden 2002. Men effekten af de mange strafskærpelser er stort set ikke blevet belyst. Skærpelserne har betydet strengere straffe for alt fra hærværk og biltyveri til vold, og i 2009 kom en ’bandepakke’, som blandt andet gør det muligt at fordoble straffen i tilfælde, hvor kriminaliteten har relation til bandeaktivitet.

	Det første store skridt mod strengere straffe blev taget i 2002, da ’Strafskærpelsesloven’ blev vedtaget. Den skærpede straffen for blandt andet voldtægt, uagtsomt manddrab og vold.

	Justitsminister Morten Bødskov (S) har planer om at lancere en ny bandepakke i løbet af efteråret. Pakken kommer angiveligt til at indeholde nogle nye efterforskningsredskaber til politiet samt strengere straffe til de kriminelle.

	Fuldmægtig i Justitsministeriets Forskningskontor Tanja Tambour Jørgensen er for tiden i gang med at undersøge virkningen af nogle af skærpelserne herhjemme. Men indtil resultaterne er klar, må man læne sig op ad andre landes erfaringer, typisk fra USA.

	»En del international forskning peger på, at der ikke er nogen effekt af længere straffe, hverken negativ eller positiv. Der er simpelthen ikke nogen forskel. Men konklusionerne er ofte usikre, og i mange tilfælde kan resultaterne ikke uden videre overføres til en dansk kontekst,« siger Tanja Tambour Jørgensen.

	Handlekraft uden effekt

	Ifølge sociolog og kriminolog ved Syddansk Universitet Linda Kjær Minke handler strafskærpelser mindre om at forebygge kriminalitet og mere om at sende et politisk signal.

	»Det viser jo nogle handlekraftige og duelige politikere, der forsøger at gøre noget ved området. En strafskærpelse er synlig her og nu, mens det tager lang tid, før man ser resultater af det lange seje træk med socialpolitiske løsninger og inklusion allerede i daginstitutioner og skoler,« siger hun.

	Det er ellers gennem socialpolitikken, at man for alvor kan forebygge kriminalitet, mener Linda Kjær Minke. Men det er ikke et budskab, der er nemt at sælge for politikerne.

	Den seneste klientundersøgelse fra Kriminalforsorgen viser, at 73,7 procent af de indsatte i fængslerne har afsonet mindst én dom tidligere, og at 21,9 procent har være i fængsel 10 gange eller mere.

	I Linda Kjær Minkes øjne er det et tegn på, at strafskærpelser for de hårdeste typer af kriminalitet faktisk ikke har nogen effekt på netop den gruppe af kriminelle, som begår den. »Lige præcis i forhold til den gruppe, der har mærket straffen, hvor en strafskærpelse skulle have en præventiv effekt, kan man se, at det ikke virker, fordi de jo bare begår kriminalitet igen,« siger hun.

	I perioden siden den første ’strafskærpelseslov’ er der ikke sket den store udvikling i antallet af personer, der er blevet idømt en frihedsstraf, for eksempel fængsel eller fodlænke. Tal fra Danmarks Statistik viser en lille stigning fra 16.331 domme i 2002 til 16.687 i 2012.

	Men selv om strafskærpelser måske ikke fører til mindre kriminalitet, kan de være nødvendige alligevel. Det mener Trine Baumbach, lektor ved Det Juridiske Fakultet på Københavns Universitet. Ifølge Baumbach er det netop vigtigt, at lovgivningen sender et signal til både kriminelle og andre borgere om, hvor skarp afstand samfundet tager fra bestemte lovovertrædelser.

	»Lovgivningen skal afspejle de værdier, samfundet bygger på. Nogle af strafskærpelserne har måske ikke haft den store præventive betydning. Men det ændrer stadig ikke på, at straffen afspejler de værdier, vi har i samfundet,« forklarer hun.

	Trine Baumbach mener, at de senere års forhøjelser af strafferammen er udtryk for, at vi som samfund tager skarpere afstand fra eksempelvis vold og bander. Og så følger strafferammen med. Ifølge hende er det den selvsamme mekanisme, som forhindrer, at almindelige mennesker tager loven i egen hånd, fordi de føler, lovgivningen er for slap. Ligesom Linda Minke Kjær mener Trine Baumbach ikke, at strengere straffe har nogen afskrækkende effekt på rockere og bandemedlemmer. Tværtimod er der måske nogle grupper, hvor en længere straf på generaliebladet ligefrem giver striber på skulderen.

	»Men vi viser, at samfundet virkelig tager afstand fra det her. Hvis det ikke bliver bakket op af efterforskning og for eksempel sociale tiltag, så er det et tomt slag i luften. Men hvis det bliver bakket op af de andre mekanismer, er det et udtryk for, at samfundet ser med særdeles strenge øjne på det,« siger hun.

	Straf kan ikke stå alene

	Regeringen har endnu ikke løftet sløret for, hvad den nye bandepakke præcis kommer til at indeholde. Ud over strengere straffe og nye efterforskningsmidler til politiet har regeringen afsat 200 millioner kroner på finansloven til forebyggende indsatser og exitstrategier. Det er vigtigt ikke at se straf som det eneste middel til bekæmpelse af kriminalitet, mener Socialdemokraternes retsordfører, Trine Bramsen.

	»Men vi må også erkende, at der foregår noget kriminalitet i rocker- og bandemiljøet, som er så destruktivt for vores samfund, at straffen bliver nødt til at stå mål med de forbrydelser, der bliver begået,« forklarer hun.

	Retsordføreren understreger samtidig, at strafskærpelserne kun bliver en lille del af regeringens bandepakke.

	»Vi har haft ti år, hvor straf har været brugt som en symbolpolitisk markering, og den tid er slut nu. Straf kan ikke stå alene. Der skal også være fokus på, at færre begår kriminalitet, og det skal ske ved at forebygge og forhindre, at folk vender tilbage til kriminalitet.«

	Tidligere justitsminister Brian Mikkelsen (K) stod blandt andet i spidsen for bandepakken fra 2009 og sænkelsen af den kriminelle lavalder, som sidenhen er blevet rullet tilbage. Ifølge ham var det nødvendigt at skærpe strafferammen for bander og rockere, så de blev holdt væk fra gaden i længere tid.

	»Kort efter vi havde lavet bandepakken, sad over 100 rockere og bandemedlemmer fængslet. Og så var de jo væk fra gaden og lavede ikke ny kriminalitet eller skød på hinanden i den tid,« siger han.

	Brian Mikkelsen minder om, at bandepakken fra 2009 også indeholdt forebyggende tiltag og exitstrategier. Men det var samtidig nødvendigt at indføre hårdere straffe over en bred kam.

	»Vi mente, at der før 2001 blev ført en for vattet politik på området, og vi syntes, det var nødvendigt, at man for eksempel satte straffen op for mord og narko, fordi vi godt ville sende det signal fra samfundets side, at det ikke var acceptabelt,« forklarer Brian Mikkelsen.

	Hårdere miljø i fængslerne

	De senere års forhøjelser af strafferammen har naturligt nok resulteret i længere fængselsdomme og dermed mindre plads i fængslerne. Samtidig bliver alternative afsoningsmetoder som samfundstjeneste og elektronisk fodlænke oftere benyttet.

	Fængslerne er nu kun for de kriminelle, som ikke er egnet til at afsone på andre måder, hvilket vil sige, at koncentrationen af rockere og bandemedlemmer er blevet højere. Formanden for Fængselsforbundet, Kim Østerby, der organiserer det uniformerede personale i fængslerne, mener, at udviklingen har præget fængselssystemet i en negativ retning.

	»Der er kommet et væsentligt hårdere afsoningsmiljø i de danske fængsler i de seneste ti år,« fortæller han.

	Rivaliserende rocker- og bandefraktioner bliver holdt adskilt i de lukkede fængsler for at undgå konflikter. Kim Østerby frygter derfor, at en konsekvens af bandepakkens højere straffe bliver, at medlemmerne får endnu mere lejlighed til at påvirke hinanden i negativ retning, mens de sidder i fængsel. Regeringen har afsat penge til oprettelse af 200 nye pladser i fængslerne i et forsøg på at mindske overbelægningen. Men stramningerne af straffeloven tolker Kim Østerby som ren signalpolitik.

	»Det kan jo også i sig selv være et politisk korrekt budskab at sende. Man skal bare ikke bilde befolkningen ind, at det hjælper. Vi drejer bare på ’hævn-knappen’ og fjerner folk fra samfundet i længere tid.«

	Det har ikke været muligt at få en kommentar fra justitsminister Morten Bødskov (S).

