Danskere kan ikke få p-piller med lav risiko for blodpropper
Danske kvinder spiser p-piller, der giver større risiko for blodpropper end den sikreste version, viser en ny undersøgelse. De sikre piller er slet ikke på markedet - formentligt fordi medicinalindustrien ikke kan tjene nok på penge dem


 De nyeste typer af p-piller  giver op til 80 procent større risiko for blodpropper i venerne i forhold til de gamle versioner. Det viser den hidtil største undersøgelse af sammenhængen mellem blodpropper og p-piller, som udgives i dag i tidsskriftet British Medical Journal.
Det er professor på Rigshospitalet, Øjvind Lidegaard, der står bag undersøgelsen, som dækker over samtlige danske p-pillespisere mellem 15 og 49 år fra 1995-2005.
»De nye typer af p-piller giver større risiko for venøse blodpropper end de gamle,« siger Øjvind Lidegaard, og hans resultater bakkes op af professor Nick Dunn fra University of Southampton  Medical School i Storbritannien:
»Man forestiller sig, at nye piller på markedet er sikrere, for hvorfor skulle man ellers producere et nyt præparat,« spørger Nick Dunn.
Trods resultatet er det alligevel de nye versioner af pillerne, der fuldstændig dominerer det danske marked. Faktisk kan man slet ikke få den type af p-piller, som er mest sikker - for den er aldrig blevet lanceret i Danmark.
Penge
Grunden til at danske kvinder ikke kan få den gamle og mere sikre p-pille, kan meget vel være økonomisk. Den største spiller på  p-pillemarkedet, Beyer Schering Pharma, tjener nemlig flere penge på at sælge de nye produkter, som de stadig har patent på, eksempelvis præparater som Yasemin og Yaseminelle.
I Tyskland markedsføres Bayer Scherings tidligere p-pille Miranova stadig, men i Danmark og en lang række andre europæiske lande er der intet økonomisk incitament til at markedsføre Miranova, fordi den er gået af patent, mener Erik Pfeiffer, der er direktør i virksomheden Paranova, som lever af at parallelimportere medicin til Danmark:
»Når pillen ikke er på markedet, så er det formentlig fordi, producenten kan opretholde en højere pris på deres nyere produkter,« siger han.
Gamle p-piller var sikrest
Ifølge Øjvind Lidegaards forskningsresultater giver piller med lavt indhold af østrogen også mindre risiko for blodpropper i venerne. Den ideelle p-pille er derfor en såkaldt '2.generations' p-pille med lavt østrogen-indhold. Den pille findes, men bare ikke i Danmark, hvor de nyere piller fra '3. generation' og '4. generation' sidder på stort set hele markedet:
»Det er lidt ærgerligt, at  p-pillen med den mindste risiko ikke er på det danske marked, altså en lavdosis 2. generationsp-pille. Den ville for eksempel være relevant for den tredjedel af befolkningen, som er overvægtig, fordi de har øget risiko for venøse blodpropper,« siger han.
Øjvind  Lidegaards studie  offentliggøres omtrent samtidig med, at en hollandsk forsker, Van Hylckama  Vlieg, har samlet lignende kvindedata i Holland. Resultaterne er »overraskende ens«, siger Nick Dunn, der har skrevet en leder om resultaterne i dagens udgave af British Medical Journal:
»2. generationspillen med kun 20 mikrogram østrogen kan med fordel ordineres til kvinder, der har for højt blodtryk eller er lettere overvægtige, fordi den reducerer risici for blodpropper. Derfor undrer det mig, at den pille hverken findes på det engelske eller det danske marked. Det burde den,« siger Nick Dunn.
Svært at sammenligne
Hos Bayer Schering Pharma forklarer informationschef Anna-Carin Stark, at deres 2.generationspille med 20 mikrogram østrogen, Miranova, er forældet:
»Vi har ikke lanceret Miranova i Danmark, fordi vores nye produkt med 20 milligram østrogen, Yaseminelle, er på markedet. Den er baseret på et nyt virkningsstof,« siger hun.
Hun understreger blandt andet, at 2.generation af p-pillerne havde bivirkninger i form af dårlig mave, uren hud og uønsket hårvækst.
- De nye piller er dyrere, fordi I har patent på dem. Handler det også om penge?
»Vi har jo også brugt mange penge på at udvikle de nye piller. Og det er et helt andet virkningsstof, så det er svært at sammenligne de to produkter.«
- Men hvorfor ikke give forbrugerne muligheden for selv at vælge?
»Det er en gammel pille, og der er ikke så mange, der vil have den på grund af bivirkningerne.«
- Men hvad hvis der er større risiko for blodprop ved de nye piller?
»Vi har studier med 60.000 kvinder involveret. Og de viser, at der ikke er forskel i risikoen på 2. generation-pillerne og de nye,« siger Anna-Carin Stark, som ikke vil kommentere på  Øjvind Lidegaards nye undersøgelse:
»Vi baserer vores information på de undersøgelser, som vi allerede kender. Men vi vil naturligvis læse de nye forskningsresultater meget grundigt, når de offentliggøres.«
Friederike Lorenzen, talsmand for Bayer Schering i Berlin kan ikke forklare, hvorfor Miranova er på markedet i Tyskland men ikke i Danmark og flere andre europæiske lande:
»Det er op til virksomhederne i det enkelte land at vurdere, hvilke præparater, de vil markedsføre, og derfor kan jeg ikke kommentere på den konkrete situation i Danmark, « siger hun.

