USA's krig mod terror ligger i ruiner
Amerikanske terroreksperter slår alarm over al-Qaedas konsolidering af sin position i Pakistan. Præsident Bush har været for optaget af Irak. Nu skal USA betale prisen i form af en mulig destabilisering af Pakistans nye demokratiske styre


 BOSTON - "Det tog fem år at dulme oprøret i Irak. I mellemtiden har Osama bin Laden genopbygget sin styrke i Pakistan. Det er resultatet af præsident George W. Bushs krig mod den islamistiske terrorisme efter terrorangrebet på USA for syv år siden. Det er helt uacceptabelt," siger Steven van Evera, professor i politologi på Massachusetts Institute of Technology. 
"Al-Qaeda er næsten så stor en trussel mod USA i dag, som organisationen var før 11. september 2001. De prøver stadig at rekvirere atomvåben. Vi vandt Anden Verdenskrig i løbet af fire år, og efter næsten dobbelt så lang tid er vi kørt fast i Afghanistan. Al-qaeda har i realiteten vundet ved at overleve og oprette en base i det nordvestlige Pakistan."
Nu er Bush endelig vågnet op. Han har beordret 4.500 amerikanske soldater til Afghanistan i begyndelsen af næste år. I juli gav han grønt lys til, at amerikanske specialstyrker i Afghanistan kan rykke længere end de aftalte 10 km. ind på pakistansk territorium på jagt efter al-Qaeda eller Taleban-styrker. 
Beslutningen kom for dagens lys i en artikel i The New York Times torsdag og førte straks til protester fra Pakistans nye premierminister og den øverstkommanderende for landets væbnede styrker.
Beskytter Musharaff
Kilder i Bush-regeringen siger til amerikanske aviser, at militære rådgivere i årevis har prøvet at overbevise Bush om at give specialstyrker tilladelse til at gå til angreb på al-Qaedas og Talebans lejre på den anden side af den afghansk-pakistanske grænse, hvorfra oprørsstyrkerne har eskaleret deres offensiv mod amerikanske soldater og NATO-tropper i det sydlige og østlige Afghanistan. Men indtil denne sommer tøvede Bush med at give ordren på grund af sin personlige loyalitet over for præsident og general Pervez Musharraf, der blev tvunget fra sine poster for en måned siden, hedder det i Los Angeles Times.
"Fra et amerikansk synspunkt er situationen i Pakistan meget foruroligende," siger professor van Evera til National Public Radio. "Al-Qaedas indflydelse vokser i den nordvestlige del af landet og spreder sin indflydese mod hovedstaden Islamabad og tilbage ind i Afghanistan. De råder over flere fristeder til våbentræning og kan rekruttere flere terrorister, fordi de kontrollerer et større område end for blot nogle få år siden."
Ifølge van Evera og en anden amerikansk terrorekspert, Bruce Hoffman fra Georgetown University, vil en hurtig afslutning på Irak-krigen, en fokuseret indsats for at lamme og eliminere al-Qaedas og Talebans baser i Pakistan og en anvendelse af alle militære og civile instrumenter i USA's og NATO-landenes arsenaler muligvis kunne neutralisere truslen mod Afghanistans og Pakistans demokratisk valgte styrer og i sidste instans beskytte vestlige lande mod nye terror-angreb.
10 mia. spildt
"USA har troet, at vi kan komme terrorismen til livs ved at dræbe så mange terrorister som mulig. Men det er langt mere kompliceret, " siger Hoffman. "Alt værktøj skal tages i brug."
Bush kom først til denne erkendelse i et dokument udarbejdet af det nationale sikkerhedsråd i 2006, men anbefalingerne er aldrig blevet gennemført. Siden 2001 har Pakistan modtaget 10 mia. dollar i bistand mod et løfte om at optrappe bekæmpelsen af terrorister i landets vestlige regioner. Men ifølge Hoffman har bistanden været det rene spild.
Begge amerikanske præsidentkandidater taler om at anvende et bredere spektrum af nationale magtmidler til at bekæmpe terrorismen. Demokraten Barack Obama er den, der har fremført størst kritik af Bush-regeringens Pakistan-politik, og som på et tidligt tidspunkt tog afstand fra det nære samarbejde med diktatoren Musharraf. Obama opfordrede til et dybere engagement med demokratiske kræfter og det civile samfund i Pakistan.
Obama slog allerede i sommeren 2007 til lyd for nålestiksangreb mod terroristlejre i Pakistan, også uden forhåndstilladelse fra Musharraf. Det blev af republikaneren John McCain kaldt et eksempel på hans 'manglende erfaring'. Efter afsløringen af Bushs ordre og rapporter om et amerikansk kommandoangreb med helikoptere langt inde i Pakistan i sidste uge har McCain ikke gjort sin stilling klar.

