Fyret støj-professor valgt ud blandt 200 forskere
Mindre end et år inden Aalborg Universitet fyrede den kritiske støj-professor Henrik Møller, ansatte universitetet to andre forskere i den lille akustik-sektion. Det viste sig først bagefter, at man ikke havde råd til så mange ansatte, lyder dekanens forklaring
Professor Henrik Møller er blevet fyret fra Aalborg Universitets akustik-sektion.


 
	Dårlig økonomi var Aalborg Universitets begrundelse for, at det netop var i Akustik-sektionen, der skulle fyres en forsker, og for at valget netop faldt på den kritiske støj-professor Henrik Møller.

LÆS: Kritisk professor fyret for at give underskud

	Men mindre end et år inden, Henrik Møller fik sin fyreseddel, fastansatte universitetet to nye lektorer i akustik.

	Det bestyrker mistanken om, at der også ligger andre motiver bag fyringen af Henrik Møller end de økonomiske, mener kritikere. Ud fra Informations beskrivelse kalder næstformanden for Akademikerne, Ingrid Stage, sagen for mærkelig.

	»Det ser helt besynderligt ud. Så kan man få den tanke, at økonomien bliver en bekvem begrundelse,« siger hun.

	Det samme mener formanden for Landsforeningen Naboer til Kæmpevindmøller, Tone F. Brix-Hansen.

	»Hele fyringen ser meget mystisk ud,« siger hun.

	Henrik Møller er internationalt anerkendt for sin forskning i lavfrekvent støj, der flere gang har bragt ham på kollisionskurs med Vindmølleindustrien og Miljøstyrelsen, som han har anklaget for at lave bevidst fejlagtige beregningsmetoder for den støj, vindmøller udsender.

	Det frygter Landsforeningen Naboer til Kæmpevindmøller har været medvirkende til, at valget netop er faldet på ham.

	En ud af 200

	Ud over tre forskere på en nedlagt forskningssektion i Esbjerg er Henrik Møller den eneste ud af knap 200 forskere på instituttet, der er blevet fyret.

	I opsigelsen konstaterer ledelsen, at der er for mange ansatte i Akustik-sektionen i forhold til, hvor mange studerende der er, og hvor store indtægter de har fra eksterne projekter og publikationer. Alligevel er der siden maj sidste år fastansat to nye lektorer i Akustik-sektionen, hvorved sektionen gik fra fem til syv faste forskere.

	Før nyansættelserne var det allerede kendt, at Aalborg Universitets resultat for 2012 var markant værre end forventet. I en mail dateret 13. marts 2013 skriver Henrik Møllers chef, dekan Eskild Holm Nielsen, til samtlige ansatte på det Teknisk-Naturvidenskabelige Fakultet, at fakultetet er sat under skærpet økonomisk tilsyn på grund af de alvorlige budgetoverskridelser, og at samtlige enheder skal gennemgå deres budgetter for at finde besparelser og nye indtægter. Samtidig bebuder dekanen totalt ansættelsesstop, hvor rektor skal give dispensation, hvis en ansættelse alligevel skal gennemføres.

	Begrundelsen for at fortsætte de to ansættelser i Akustik-sektionen var, »at det var nødvendigt at bevare momentum i Akustik-sektionen« og »at der var presserende undervisningsopgaver, som skulle løses«, ligesom man var interesseret i de to kandidaters forskningsprofiler, forklarer dekan Eskild Holm Nielsen.

	Det var først efterfølgende, efter en nærmere analyse, at man blev klar over, hvor meget man blev nødt til at spare på Institut for Elektroniske Systemer, hvor Akustik-sektionen indgår, siger han.

	»Instituttet prøvede at lavede en satsning inden for området. Det viste sig så, at man ikke havde råd til det. Det er meget uheldigt og træls,« siger Eskild Holm Nielsen.

	Han understreger samtidig, at han altid har værnet om Henrik Møllers ytringsfrihed.

	»Folk må komme med de konspirationsteorier, de vil. Det kan jeg jo ikke sige noget til. Det er jo ligesom at bekæmpe vindmøller,« siger han.

	Som dokumentation henviser han til en mailkorrespondance fra sommeren 2011, hvor Vindmølleindustrien beklagede sig til dekanen over en kronik, som Henrik Møller var med-underskriver på.

	I en mail undrer Vindmølleindustrien sig over, at forskere fra Aalborg Universitet fremfører kritik i offentligheden, når universitetet netop er inviteret til en teknisk høring om samme senere på måneden.

	Hertil svarer Eskild Holm Nielsen:

	»Jeg er ked af, at Henrik Møller og co. vælger at gå ud med dette indlæg, når der er aftalt en teknisk høring. Det er ikke universitetets prioritering at vælge polemik, men forskerne har ytringsfrihed. Jeg troede faktisk, at jeg havde en fælles forståelse af, at akustik skulle bruge deres kræfter på den tekniske høring. Jeg har ikke haft lejlighed til at høre Henrik og co., hvorfor de har ageret, som de har. Vi vender tilbage.«

	Henrik Møller har ikke ønsket at kommentere fyringssagen yderligere på nuværende tidspunkt.

