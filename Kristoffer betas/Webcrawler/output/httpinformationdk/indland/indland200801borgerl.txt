Det borgerlige oprør smuldrede
For to år siden var dele af det borgerlige Danmark i oprør over Dansk Folkepartis dominans, og hvad den betød for vores internationale omdømme. Gitte Seebergs nederlag i Ny Alliance markerer enden på det politiske opbrud


 Muhammed-krisen, som kulminerede for snart to år siden, blev begyndelsen på et opbrud i dansk politik. På den borgerlige fløj ulmede et oprør mod Dansk Folkepartis dominans og indflydelse på Fogh-regeringen. 
Frisindede, internationalt orienterede konservative og liberale havde fået nok, og det politiske billede begyndte at forandre sig, fordi man ikke mindst i erhvervslivet fik øjnene op for, at den hårde udlændingelinje havde omkostninger langt ud over landets grænser, og at Danmarks omdømme og muligheder for internationalt samarbejde og eksport blev begrænset af det tætte VKO-samarbejde. 
I dag, næsten to år efter ambassadaafbrændingerne i Beirut og Damaskus, er det borgerlige politiske oprør slut. Gitte Seeberg, som gik forrest, meldte sig ud af Det Konservative Folkeparti i protest og udtalte de efterhånden berømte ord: "Nok er nok", måtte i går forlade Ny Alliance, desillusioneret og skuffet over, at det nye projekt, som hun troede, hun var med til at starte, ikke kunne føres ud i livet. 
"Det er blevet besluttet, at vi skal være et borgerligt parti. Dermed vil Dansk Folkeparti blive vores tætteste samarbejdspartner. Det er ikke det, jeg ville," sagde Gitte Seeberg i går. Det er Ny Alliance, der har flyttet sig helt tæt på regeringen og ikke længere satser på den frie position i midten, tilføjede hun.
Anstændig borgerlighed
Den tidligere konservative Europaparlamentariker troede på oprøret, på at det kunne lade sig gøre at skabe en ny anstændig borgerlighed med udsyn langt væk fra Pia Kjærsgaards "kolonihave-Danmark". 
Hun ønskede at ændre den indadvendte og nationalt orienterede dagsorden, som Dansk Folkeparti havde haft succes med at sætte. Men det viste sig at være en kamp op ad bakke, og i dag er det borgerlige oprør smuldret. 
Ny Alliance skal nok få indflydelse og en ny bekvem position tæt på magten, men Pia Kjærsgaard og Anders Fogh Rasmussen har behændigt kvalt den borgerlige modstand, som nogen troede, at Ny Alliance var et udtryk for, og som på et tidspunkt fik så godt et tag i vælgerne, at den truede det gamle VKO.
Af de kritikere, som har højlydt har protesteret mod Dansk Folkepartis dominans og den stramme udlændingepolitik, er der i dag kun ganske få tilbage. 
Pia Christmas-Møller blev frosset ud af den konservative gruppe og måtte til sidst forlade partiet, Venstremanden Leif Mikkelsen gik til Ny Alliance og blev ikke valgt til Folketinget. Birthe Rønn Hornbech er gjort til minister, Eyvind Vesselbo blev banket på plads, da han flirtede med Ny Alliance, og Gitte Seeberg måtte i går se i øjnene, at hun havde tabt det interne opgør i Ny Alliance. Og hvad angår de tunge repræsentanter fra dansk erhvervsliv, som for en tid udtrykte misbilligelse af den fremmedkritiske danske linje. 
Ja så forsvandt kritikken i takt med, at eksporten af mælkeprodukter og andet til den arabiske verden blev normal igen. 
Tabte magtkampen
De tre stiftere af Ny Alliance har været uenige om den politiske strategi over for Fogh-regeringen lige fra begyndelsen, og når den ene, Gitte Seeberg, i går valgte at forlade partiet, så er det, fordi hun tabte magtkampen. 
Hendes forestilling, om at Ny Alliance kunne stå frit i Folketinget og samarbejde til begge sider, viste sig at være umulig, da statsministeren i sidste uge satte tommelskruerne på og krævede en tillidserklæring fra Ny Alliance, ellers ville der blive udskrevet valg. 
For 10 dage siden besluttede alliancen på et heldagsmøde, at man fremover vil være et borgerligt parti, som støtter og ikke vil vælte Anders Fogh Rasmussens regering. Allerede på det tidspunkt erklærede Seeberg, at den linje var hun uenig i. Derfor er hendes afgang logisk, og alt andet lige vil det betyde, at Ny Alliance kan tale med en mere klar og entydig stemme. Naser Khader bebudede for nylig, at det nu er slut med sort snak fra hans side, og det bliver lettere for ham at opfylde det løfte efter Seebergs afgang. Nu er der fuld enighed om, at Ny Alliance er et borgerligt støtteparti til VK-regeringen.
Indædt modvilje mod DF
Gitte Seebergs motiv til sidste år at forlade de konservative og en tryg plads i Europa-Parlamentet var en indædt modvilje mod Dansk Folkeparti. For de to andre stiftere, Anders Samuelsen og Naser Khader, har motivet været anderledes. 
Som utålmodige og ambitiøse medlemmer af Det Radikale Venstre, som nu på tredje valgperiode er sat uden for indflydelse, har de længtes efter at komme tættere på magten og indflydelsen. For dem har alene det at blive inviteret med til forhandlinger været et mål i sig selv. Anders Samuelsen forsøgte gennem længere tid uden held at få de radikale til netop at indtage positionen som partiet, der støtter VK-regeringen og dermed får den indflydelse, som det giver. 
Til sidst brød de med Marianne Jelved for at gennemføre strategien i et nyt parti stærkt hjulpet på vej af Naser Khaders store personlige popularitet i kølvandet på Muhammed-krisen. Det er lykkedes nu for Ny Alliance at indtage netop den position, men det bliver uden Gitte Seeberg, hendes projekt, hendes oprør var et andet og - viste det sig - langt mere urealistisk.


