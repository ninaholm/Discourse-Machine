Styrkechef anbefaler flere soldater til Afghanistan
Danmark bør sende flere soldater til at træne den afghanske hær, mener den netop hjemvendte chef for de danske styrker i Helmand, Frank Lissner. Flere partier er positive over for en optrapning af indsatsen, men afviser at sende flere folk
Oberst Frank Lissner, tidligere chef for den danske styrke i Helmand, er netop vendt hjem efter et halvt år i Afghanistan.


 Danmark bør gøre langt mere for at uddanne de afghanske sikkerhedshedsstyrker, så afghanerne bliver i stand til selv at overtage ansvaret for landets sikkerhed. Det mener oberst Frank Lissner, der for nylig er vendt hjem til Danmark efter et halvt år som chef for den danske styrke i Helmand.
»Der er hårdt brug for flere afghanske militær- og politistyrker i Helmand, og selv et mindre kontingent trænere kan gøre en stor forskel,« siger han til Information og mener, at det nuværende styrkeloft på 750 mand skal gøres fleksibelt, så det er muligt at sende op til 50 trænere afsted.
Positive partier
Ideen om at bruge flere kræfter på opbygning og træning af de afghanske sikkerhedsstyrker falder i god jord hos et bredt flertal af Folketingets partier, men ingen af partierne bag Forsvarsforliget mener umiddelbart, at der er behov for at hæve styrkeloftet.
»Jeg er helt og aldeles enig med oberst Lissner i, at det er en meget vigtig opgave at træne den afghanske hær og det afghanske politi. Afghanerne må og skal blive i stand til at tage ansvaret for deres egen sikkerhed,« siger Socialdemokraternes forsvarsordfører, John Dyrby.
»Men om der er brug for at øge styrkebidraget, vil jeg lade stå åbent. Det kunne jo være, at det kunne lade sig gøre at skifte fokus inden for det nuværende styrkeloft. For os er det vigtigste, at der skiftes fokus, og Lissners forslag vil helt klart indgå i de drøftelser af Afghanistan-strategien, som vi skal have i den kommende tid,« siger han.
Også de konservative mener, det er en uhyre vigtig opgave, men mener, at det må være nogle af de store NATO-lande, der tager opgaven på sig.
»Det er på tide, at lande som Italien, Spanien og Tyskland tager skeen i den anden hånd. De har været med til at beslutte, at vi skal være i Af-ghanistan, men putter sig i det fredelige nord og har i øvrigt langt færre styrker udsendt i forhold til deres befolkningstal, end vi har,« siger partiets forsvarsordfører, Helge Adam Møller.
Også SF's ordfører, Holger K. Nielsen, mener, Lissners opfordring er interessant.
»Tanken er helt rigtig, men vi ønsker at ændre fokus inden for den ramme, som allerede eksisterer. I dag er omkring 50 danskere, primært fra flyvevåbnet, beskæftiget med træning, men vi så gerne det dobbelt antal,« siger han og understreger, at det på længere sigt er SF's ønske, at størstedelen af den danske indsats drejes væk fra deciderede kampoperationer og i retning af en træningsmission.
»Det er en opgave, som jeg tror, danskerne er ret gode til,« siger Holger K. Nielsen.
»Og meningen er jo, at af-ghanerne hurtigst muligt selv skal overtage ansvaret for deres land.«
Del af ny strategi
Venstres forsvarsordfører, Karsten Nonbo, vil slet ikke kommentere oberst Lissners forslag.
»Det er en sag, vi må drøfte i forligskredsen,« siger forsvarsordføreren.
»Det er alt for seriøst et emne til, at det kan diskuteres på tredjehånd.«
Det har desværre ikke være muligt at få en kommentar fra forsvarsminister Søren Gade (V), men det er ikke mere end en uge siden, at han afviste at sende flere soldater til Afghanistan.
Både den øverstkommanderende for NATO-styrken i Afghanistan, general Stanley McChrystal, og NATO's generalsekretær, Anders Fogh Rasmussen, har opfordret medlemslandene til at øge deres bidrag.
Oberst Frank Lissner er da også helt enig med McChrystal, der betragter uddannelsen og opbygningen af de af-ghanske sikkerhedsstyrker som afgørende for, om det vil lykkes at vende udviklingen i Afghanistan, hvor krigen mod Taleban truer med at kuldsejle.
»ISAF kan jo ikke være til stede overalt 24/7, derfor er der brug for langt flere af-ghanske soldater. Manglen på ANA-styrker er det helt store problem lige nu,« siger Frank Lissner.
Den tidligere danske styrkechef, som har haft ansvaret for krigen mod Taleban i det centrale Helmand, mener, at opgaven med at træne ANA og det afghanske politi er en opgave, som Danmark bør bidrage mere til.
»Det er årsagen til, at det nuværende styrkeloft på 750 bør være fleksibelt i en periode. Bare giv os 20-50 mand ekstra, som arbejder med at træne ANA og ANP. Det vilgøre en stor forskel,« siger han.
Frank Lissner opfordrer også til, at de danske soldater laver mange flere fælles operationer sammen med de af-ghanske styrker, også for de danske styrkers egen skyld.
»Vi ved jo, at det falder i god jord hos befolkningen, når vi har ANA med ude,« siger han.

