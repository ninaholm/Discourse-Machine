Har Socialdemokraterne tabt en hel generation af vælgere?
Kun ca. hver tiende unge vælger har tænkt sig at stemme på Socialdemokraterne, og det kan få langsigtede konsekvenser for partiet. Politiske præferencer fra ungdomsårene sætter sig nemlig spor gennem resten af livet, og derfor kan det 143 år gamle socialdemokrati meget vel have mistet en hel generation af vælgere


 Socialdemokraterne er ikke ligefrem hot stuff blandt de unge. Kun 11,5 pct. af vælgere mellem 18 og 24 år vil i dag stemme på partiet, viser en analyse, som professor Søren Risbjerg Thomsen fra Aarhus Universitet har lavet for Altinget.dk. Til sammenligning har Venstre en tilslutning hos de unge på 28 pct., Enhedslisten og de radikale står til hver 13 pct. og Liberal Alliance til 11 pct. De tal lover ikke godt for Socialdemokraternes fremtid. De politiske holdninger, vælgerne danner i ungdomsårene, påvirker dem nemlig resten af livet.
»Det er i ungdomsårene, man former sine politiske grundholdninger. Det er et mønster, man også kender fra andre lande,« siger valgforsker på Aarhus Universitet Rune Stubager.
I valgforskningen taler man om en såkaldt generationseffekt. Eksempelvis er en stor del af 68-gennerationen, der er vokset op i 1970’erne med ungdomsoprørets socialistiske tankegods, stadig røde. De 55-65-årige er faktisk den eneste aldersgruppe, hvor der endnu kan mønstres et rødt flertal. På samme måde stemmer de, der var unge i yuppie-80’erne, ofte blåt. Og de, der var unge i 00’erne, har en særlig forkærlighed for de radikale. De overordnede strømninger i vælgerhavet manifesterer sig særligt tydelige hos de unge, forklarer Rune Stubager. Så når vælgerne generelt er lunkne over for Socialdemokraterne, slår det særligt igennem hos de unge: »De unge er mere påvirkelige af det, man kalde valgvinden –de tendenser, der er fremherskende på et givent tidspunkt – og lige nu blæser den vind i retning af de blå.«
En tabt S-generation
Ifølge professor og valgforsker Søren Risbjerg Thomsen fra Aarhus Universitet er de unges vigende tilslutning til Socialdemokraterne så markant, at den vil kunne spores langt ud i fremtiden som en politisk generationsmarkør.
– Kan man sige, at Socialdemokraterne er ved at miste en hel generation af vælgere?
»Ja, det tror jeg, de er. Den generation, der har været unge i 10’erne, vil have meget svært ved at stemme på Socialdemokraterne. Man skal lægge meget mærke til, hvad de unge stemmer, for det har konsekvenser langt frem i tiden. Det påvirker dem resten af livet,« siger Søren Risbjerg Thomsen.
– Skal vi så vinke farvel til Socialdemokraternes historiske status som et bredt, nationsbærende parti?
»Ja, medmindre der kommer en ny generation af politikere, der kan forny partiet. Hvis de nu falder helt sammen, taber valget og får ny ledelse, så kunne de måske ændre det. Men det ser ikke godt ud.«
Ifølge Berlingske Barometer ville 21 pct. af danskerne sætte kryds ved liste A, hvis der var valg i morgen. Det er historisk lavt. Så sent som i 1990 stemte 37 pct. af danskerne på Socialdemokraterne, der i 77 år – fra 1924 til 2001 – ubetinget var Danmarks største parti.
I dag har Venstre overtaget førerpositionen, og det 143 år gamle socialdemokrati er endda blevet fortrængt fra meningsmålingernes andenplads af Dansk Folkeparti.
For megen snak om BNP
Ifølge samfundsdebattør Lars Olsen, der er forfatter til bogen En bygning slår revner om Socialdemokraternes krise, kan S-nedturen ikke forklares med løftebrud og ledelsesproblemer. Det handler om politik.
»Socialdemokraterne er i en identitetskrise under den nuværende regering. Man har overtaget embedsapparatets måde at føre økonomisk politik på, og det skaber en stemning omkring partiet, som de unge også fornemmer,« siger han.
Ifølge Lars Olsen opfatter vælgeren ikke længere Socialdemokraterne som et parti, der har social retfærdighed som en central mærkesag. Noget, der tidligere var selvskrevet.
»De har brug for at få en identitet; noget, der kan begejstre.«
Formanden for Danmarks Socialdemokratiske Ungdom, Alexander Grandt Petersen, er enig. Socialdemokraterne taler for meget om beregninger og BNP og for lidt om værdier og ideologi, mener han.
»Op til sidste valg handlede det hele om 2020-planer. Er der vækst i 2020? Hvordan hænger økonomien sammen? Det er i høj grad Christiansborg-snak, som den enkelte unge ikke kan bruge til særlig meget. Der er også andet i livet end BNP,« siger Alexander Grandt Petersen, der kalder den svage tilslutning blandt de unge for »virkelig alvorlig«.
»Socialdemokraterne er for dårlige til at sætte værdierne i spil. De unge gider ikke spises af med embedsmandssnak, de vil have værdier og holdninger. Det oplever jeg, at vores søsterpartier i Skandinavien kan finde ude af, så det burde vi også kunne.«
Socialdemokraterne er også blevet for københavnerfokuserede, mener Alexander Grandt Petersen. De unge i udkantsområder med dårlige uddannelser og sociale problemer, som har mærket konsekvenserne af finanskrise og globalisering, er blevet glemt. Det betyder, at unge, som »burde« være socialdemokratiske vælgere, enten stemmer blåt eller bliver på sofaen, mener han.
»Der er en anden virkelighed derude, som Christiansborg og Socialdemokraterne i høj grad har glemt.«
Tiltrækkes af skarpe holdninger
Man kan dog forvente, at en del af de unge vil søge mod Socialdemokraterne, når de bliver ældre, vurderer Rune Stubager. Brede midterpartier står nemlig generelt svagt hos de yngre vælgere, som ofte tiltrækkes af yderpartiernes skarpere synspunkter.
»Unge vælgere tiltrækkes mere af skarpe holdninger end ældre. De er mindre kompromissøgende, mere ekstreme om du vil. De har ikke lige så mange jern i ilden i forhold til samfundet som de, der har børn eller forældre i ældreplejen. Så de unge kan fokusere på en mindre palet af emner og har lettere ved at synes om de klare positioner, som lanceres af mindre partier som Enhedslisten og Liberal Alliance,« siger Rune Stubager.
Det er derfor også bemærkelsesværdigt – og bekymrende for Socialdemokraterne– at hele 28 pct. af de unge i dag ville stemme på Venstre.
Der er generelt et solidt blåt flertal blandt de unge: 55,5 pct. vil stemme på blå blok (V, K, LA og DF); en fordeling, der stort set svarer til fordelingen i befolkningen generelt. Blandt mænd under 25 år er tilslutningen til LA helt oppe på 17 pct., hvilket har fået iagttagere til at tale om et ’blåt ungdomsoprør’. Men de yngste vælgere er altså ikke mere blå end resten af befolkningen. Det skyldes bl.a. at unge stemmer mindre på DF end andre aldersgrupper: 13 pct. af de 18 til 24-årige har tænkt sig at sætte kryds ved DF, mens hele 25 pct. af danskere over 65 år vil gøre det.

