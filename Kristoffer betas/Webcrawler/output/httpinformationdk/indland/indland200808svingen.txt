Svingende holdning til svingende lastbiler
Først var tvungent orienteringsstop for højresvingende lastbiler en god idé, så ville justitsministeren ikke have det, og senest har Færdselssikkerhedskommissionens formand nedgjort forslaget
Alene i år er ni cyklister omkommet i højresvingsulykker.


 "Endnu en højresvingsulykke kostede i går formiddag en 34-årig mand livet i Herlev vest for København. Ulykken skete i krydset Mileparken/Hørkær, hvor lastbilen og den 34-årige cyklist holdt for rødt. Ved grønt ville cyklisten fortsætte ligeud, men han faldt ind under lastbilens hjul, da chaufføren drejede til højre ad Hørkær. Den 34-årige blev erklæret død i ambulancen."
Sådan lød et nyhedstelegram for et par uger siden - et telegram, hvis tørre fakta ikke afspejler den tragedie, som rammer alle involverede. 
Ulykken i Herlev er langtfra enestående. Den 34-årige blev den niende cyklist, der i 2008 blev dræbt af en højresvingende lastbil, mens yderligere 12 cyklister er kommet til skade. Det er en dramatisk stigning i forhold til de foregående to år.
Indførelsen af cyklistspejle på lastbilerne har således ikke kunnet dæmme op for disse ulykker.
Allerede i maj 2007 havde Færdselssikkerhedskommissionen som et af sine højt prioriterede forslag, at lastbiler, der svinger til højre, under selve svingningen stopper helt op for at orientere sig, lige inden de kører over cyklisternes køreareal. Kravet skal gælde inden for byzonetavlerne, hvor de fleste højresvingsulykker sker. 
Lene Espersen slår bak
Justitsministeriet er repræsenteret i Færdselssikkerhedskommissionen med både en kontorchef, en statsadvokat og en sekretariatsleder, som ikke offentligt har taget afstand fra det anbefalede orienteringsstop.
Det kom derfor som en overraskelse, da justitsminister Lene Espersen (K) efter en forespørgsel fra Københavns Kommune sidste måned nægtede at give tilladelse til tvungent orienteringsstop, som ifølge hende ikke vil virke efter hensigten, men blandt andet vil gå ud over "fremkommeligheden". 
Også Rigspolitiet er repræsenteret i kommissionen. Da den sidste år fremlagde anbefalingen om orienteringsstop var repræsentanten politimester Mogens Hendriksen, som nu er udskiftet med politimester ved Rigspolitiet Michael Højer Larsen. Ham har Information talt med: 
- Har Rigspolitiet skiftet holdning til orienteringsstop?
"Nej, Rigspolitiet har hele tiden haft betydelige betænkeligheder ved orienteringsstop, og Færdselssikkerhedskommissionens anbefalinger skal ses som et inspirationskatalog, som alle medlemmer ikke behøver at være enige i," svarer Michael Højer Larsen, der i øvrigt lige er kommet fra en stilling som kontorchef - i Justitsministeriet.
V: Uønsket handlekraft
Færdelssikkerhedskommissionens formand er Karsten Nonbo, MF (V). Efter Lene Espersens udmelding har han i et debatindlæg i Frederiksborg Amts Avis den 14. juli karakteriseret politikere, som kræver orienteringsstop, som mennesker, der har trang til at virke handlekraftige og bare vil kræve stop, "uanset om der ikke er en cyklist i nærheden, uanset om klokken er tre om natten, uanset om det koster et kæmpe ekstra CO2-udslip, og uanset at trafikken vil afvikles meget langsommere," som han skriver.
Færdelssikkerhedskommissionens formand afviser således Færdelssikkerhedskommissionens forslag om orienteringsstop. Andre lovindgreb her og nu, som kan udskyde årets tiende trafikdrab, har formanden i sit indlæg ikke bud på.

