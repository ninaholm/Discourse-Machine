Thor P. skal vurdere Fogh-klagesag
Enhedslisten vil klage til Folketingets formand over statsministerens håndtering af sagen om Lars Løkke Rasmussens bilagsrod. S overvejer en samlet klage
Hvad vidste statsministeren om Lars Løkkes bilagsrod som amtsborgmester - og hvornår fik han besked? Det vil Enhedslisten have klarhed over. Partiet indgiver derfor en klage over statsministerens håndtering af sagen til Folketingets formand.


 Folketingets formand, Thor Pedersen, vil inden længe modtage en formel klage fra Enhedslisten over statsminister Anders Fogh Rasmussen (V).
Oppositionspartiet mener, at statsministeren har vildledt Folketinget, da han i et såkaldt paragraf 20-svar den 27. marts oplyste, at han ikke havde nærmere kendskab til omstændighederne i sagen om partifællen Lars Løkke Rasmussens bilagsrod som amtsborgmester. 
Men allerede to uger inden sendte Hørsholms konservative borgmester, Uffe Thorndahl, kopier af Løkkes bilag til Statsministeriet i en konvolut med Anders Fogh Rasmussens navn uden på.
Flere eksperter i offentlig forvaltning har kritiseret statsministerens håndtering af sagen. Enhedslisten mener, at Anders Fogh Rasmussen har holdt Folketinget og befolkningen for nar.
"Folketingets Præsidium bør give statsministeren klar besked om, at Folketinget ikke kan acceptere, at han giver direkte vildledende svar på paragraf 20-spørgsmål. Jeg vil derfor klage til Folketingets formand over, at statsministeren i strid med sandheden har svaret, at han ikke kendte noget til sagen vedrørende Lars Løkkes rod i bilagene," siger Enhedslistens folketingsmedlem Per Clausen, der var ophavsmand til det omstridte paragraf 20-spørgsmål til statsministeren.
Han bakkes op af Socialdemokraterne, der nu vil overveje, om oppositionen skal gå sammen om en fælles klage til Folketingets formand.
"Hvis vi kan blive enige om at lave en samlet henvendelse, så vil jeg gerne være med," siger Socialdemokraternes kommunalordfører, Rasmus Prehn.
Brev til Fogh
En aktindsigt, som Ritzau har fået i Statsministeriets korrespondance med tre andre ministerier, viser, at Hørsholms borgmester, Uffe Thorndahl, allerede den 13. marts 2008 sendte et brev til statsministeren med kopier af de mange bilag, som Løkke blev kritiseret for at have sjusket med i sin tid som amtsborgmester i Frederiksborg Amt. Brevet er tilgået Statsministeriet, men Anders Fogh Rasmussen siger selv, at han ikke har læst borgmesterens brev.
Ifølge Ritzaus oplysninger er statsministeren senest den 10. april blevet orienteret om Uffe Thorndahls brev med kopier af Løkkes bilag. Det er dog fortsat uvist, hvornår statsministeren første gang blev orienteret om Thorndahls brev med bilagene, der dannede grundlag for sagen i pressen. Sagen har fået ekspert i forvaltningsret Oluf Jørgensen fra Danmarks Journalisthøjskole til at komme med en generel opfordring til Folketingets Præsidium. Han mener, at der er alt for mange tilfælde, hvor ministre giver ufuldstændige og til tider vildledende svar til Folketingets medlemmer.
Spilfægteri
"Det har desværre udviklet sig til spilfægteri, mummespil og undvigemanøvrer i forbindelse med noget, der hører til kronjuvelerne i folkestyret og den demokratiske kontrol med forvaltningen. Det er beskæmmende," siger Oluf Jørgensen.
Han mener, at det efterhånden er blevet kutyme, at ministrene og deres embedsmænd i ubekvemme sager formulerer sig, så man akkurat undgår at overtræde ministeransvarlighedsloven, men samtidig undgår at informere om det, som spørgeren gerne vil have svar på i paragraf 20-spørgsmålene.
"Jeg vil efterlyse, at Folketingets præsidium tager det op. Folketingsmedlemmer, ministerier og offentligheden spilder deres tid. Det er et generelt problem," siger Oluf Jørgensen.
Onsdag skal statsministeren i åbent samråd om Løkkes bilagssag. ritzau


