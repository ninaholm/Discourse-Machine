Regeringen sår tvivl om Danmarks klimabistand
Udenrigsminister Kristian Jensen (V) åbner nu for, at den danske klimafinansiering kan tages fra udviklingsbistanden. Det strider direkte mod Lars Løkkes (V) løfter på klimatopmødet i København i 2009. Stærkt uheldigt signal på det værst tænkelige tidspunkt, lyder kritikken
 Ifølge et svar til Folketinget fra udenrigsminister Kristian Jensen (V) giver det ’ikke længere mening’ at tale om klimafinansiering som nye penge


 Danmarks bidrag til den internationale klimafinansiering, der skal hjælpe ulandene til at afbøde og forebygge klimaforandringer, kan fremover blive taget fra den eksisterende ulandsbistand. Ifølge et nyt svar til Folketinget fra udenrigsminister Kristian Jensen (V) giver det »ikke længere mening« at tale om klimafinansiering som nye penge.
»Begrebet ‘ny og additionel’ er efterhånden et gammelt begreb, der ikke passer i en nutidig sammentænkt udviklings- og klimafinansiering. Vores internationale finansielle bidrag opfylder i hovedreglen målsætninger under både klima- og udviklingspolitikken. Danmark, EU-Kommissionen og flere udviklingsorganisationer mainstreamer i dag klima i deres udviklingsaktiviteter. Det giver derfor ikke længere mening at insistere på klimafinansiering som additionelle midler.«
Det strider direkte imod, hvad statsminister Lars Løkke Rasmussen (V) under klimatopmødet i København 2009 bebudede:
»Hvis ulande på den lange bane skal have succes med at bekæmpe klimaforandringer, bliver vi nødt til at give væsentligt opskalerede, nye og additionelle finansielle midler til både afbødning og forebyggelse.« Den også dengang siddende statsminister tilføjede:
»Det er vigtigt for mig personligt at understrege, at finansiering af en ny klimaaftale ikke må underminere vores indsats over for at nedbringe fattigdom og nå udviklingsmålene.«
Kristian Jensens svar tolkes af flere kritikere som, at der i den nye finanslov, der bliver fremlagt i morgen, ikke vil være afsat en særlig pulje penge til klimafinansiering. I stedet skal finansieringen komme fra netop udviklingsbistanden, der som bekendt i forvejen skal skæres med 2,6 milliarder kroner.
»Det, Kristian Jensen siger her, er, at man fremover ikke vil prioritere, at den internationale klimafinansiering ligger udover den fattigdomsorienterede ulandsbistand,« siger John Nordbo, der er chef for klima, Arktis og international skov i WWF.
Udtalelsen fra Kristian Jensen falder i et folketingssvar til SF’s formand Pia Olsen Dyhr. Både hun og tidligere udenrigsminister Martin Lidegaard (R) kalder det et »løftebrud« af regeringen.
Mattias Söderberg, der er klimarådgiver i Folkekirkens Nødhjælp, siger, at regeringen »render fra den aftale, de selv har skabt«.
Dårlig timing
Når Lars Løkke Rasmussen talte om ’additionelle midler’, mente han netop, at der skal afsættes penge til klimafinansiering udover de penge, som Danmark allerede giver gennem udviklingsbistanden.
Danmark har længe afsat additionelle midler gennem Klimapuljen til at afhjælpe klimaforandringer.
Beløbet, der har været øremærket til klimafinansiering, har siden 2008 og frem til nu svinget mellem 100 og 500 millioner kroner årligt.
Danmark løber ikke bare fra en aftale, siger John Nordbo. Vi gør det også på det værst tænkelige tidspunkt.
»Det er et stærkt uheldigt signal, vi sender forud for COP 21 i Paris i december. Egentlig skulle man tro, at vi fra dansk side ønsker en stærk, international klimaaftale, som er med til at styrke indsatsen. Men nu siger vi pludselig, at vi skalerer ambitionerne ned,« siger John Nordbo. Det bidrager, siger han, til at skabe mistillid fra ulandenes side om, hvad der egentlig kommer ud af at lave en klimaaftale med de rige lande.
Også Pia Olsen Dyhr er bekymret.
»Det er det helt forkerte tidspunkt at gøre det på, når vi står over får så vigtigt et møde i Paris,« siger hun og fortsætter:
»Resten af verden ryster jo på hovedet over Danmark, som ellers har været et foregangsland. At man skærer ned på ambitionerne og skærer ned på finansieringen i en tid, hvor alle ellers er nødt til at gøre deres ypperste, er det forkerte signal – ja, det er faktisk decideret dumt,« siger Pia Olsen Dyhr og henviser til, at de rige lande – herunder Danmark – under COP15 i København gav et løfte om at skalere op til 100 milliarder dollar årligt i klimahjælp til ulandene fra 2020.
Ifølge hende er der tale om et nybrud i dansk politik, fordi der i meget lang tid er blevet lagt en supplerende sum penge oven i udviklingsbistanden til at finansiere Danmarks forpligtelser på klimaområdet.
»Selv under den sidste borgerlige regering sagde man meget klart, at der skulle være ekstra penge til klimafinansiering. Under valgkampen i foråret sagde Lars Løkke Rasmussen, at man ikke ville slække på ambitionerne på klimaområdet. Men det gør man så alligevel nu,« siger Pia Olsen Dyhr.
En regning til alle
For John Nordbo er det tydeligt at se, hvem der i sidste ende kommer til at betale for, at klimafinansieringen ikke har sin egen pulje på finansloven.
»Det er verdens absolut fattigste – dem der skulle have gavn af dansk ulandsbistand – der kommer til at betale det, der skulle have været Danmarks klimafinansiering,« siger han og tilføjer, at det i hans øjne er »hamrende amoralsk«, at man ender med at finansiere klimaproblemer med ulandsbistand, når det er vores del af verden og altså lande som Danmark, der med høje udledninger af drivhusgasser »selv har skabt problemerne«.
Martin Lidegaard påpeger, at vi endnu ikke ved, om de additionelle midler vil blive fjernet fra finansloven. Men hvis klimafinansieringen fremover skal tages fra udviklingsbistanden, så får Danmark »en boomerang lige tilbage i hovedet på os selv«.
»Lige om lidt er det os alle, der betaler. For hvis vi ikke får løst de her problemer både med at reducere CO2-udledningen og hjælpe ulandene til at tilpasse sig, så er det, at vi ser de store flygtningestrømme. Så er det, at vi ikke kan nå ned på, at gennemsnitstemperaturen maks stiger to grader, som er forudsætningen for, at vi som menneskehed kan håndtere det her. Så i første omgang er det de fattigste mennesker, det rammer. Men lige om lidt er det os selv,« siger Martin Lidegaard.
Han mener, at det bliver »svært at snakke sig ud af«, hvis regeringen fjerner de additionelle midler til klima.
»Hvis de skærer, er det et løftebrud. Og det vil de blive hængt op på – ikke bare af oppositionen, men af hele verden. For det er noget, man lægger mærke til. Man lægger mærke til, om lande står ved de løfter, de giver. Og her er der jo i hvert fald tale om et meget klart løfte,« siger den tidligere klimaminister og senere udenrigsminister.
Information har forsøgt at få et interview med udenrigsminister Kristian Jensen siden fredag. Det har ikke været muligt. I stedet skriver ministeren i en kommentar til Information:
»Regeringen er ambitiøs, når det gælder grøn omstilling. Danmark er stadig blandt de førende lande i den grønne omstilling. Det skal vi blive ved med at være. Regeringen afsætter også i 2016-2019 betydelige beløb til klimaindsatser med sigte på at få bragt CO2-udledningen ned og hjælpe de fattigste lande med deres tilpasning til klimaforandringerne«.
Ministeren har dog ikke svaret på, om han mener, at der er tale om et løftebrud, når man tager i betragtning, at Lars Løkke Rasmussen under COP15 sagde, at klimafinansiering skal bestå af additionelle midler, samt at finansiering af klimaaftaler ikke må gå ud over bekæmpelsen af fattigdom.

