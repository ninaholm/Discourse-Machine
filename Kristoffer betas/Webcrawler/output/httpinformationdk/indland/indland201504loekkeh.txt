Løkke hænger på sit håndværkertilbud
Manglen på andre konkrete valgløfter tvinger Venstre til at afvise den brede kritik af V-forslaget om at genoplive håndværkerfradraget


 Det sker uhyre sjældent, at Venstres statsministerkandidat, Lars Løkke Rasmussen, sætter sin stilling ind på noget.
Men det gjorde Løkke i januar i år. Til DR erklærede Løkke:
»Jeg bliver ikke statsminister, medmindre vi genindfører håndværkerordningen.«
Nærmest sensationelt er Løkkes høje spil i betragtning af, hvor beskeden sagen faktisk er. Husejeres skattefradrag for lønomkostninger blev indført af Løkkes VK-regering i 2011 og skulle oprindeligt kun gælde til og med 2012. Den nuværende regering videreførte imidlertid fradraget for årene 2013 og 2014. SR afbrød dog ordningen med virkning fra 1. januar i år. Begrundelsen for stoppet er, at ordningen er for bekostelig at forvalte, i forhold til hvor få der benytter sig af den.
Finansministeriets tal viser, at ordningen i 2013 blev brugt 65 procent mindre end anslået, og at det i øvrigt var de særdeles velhavende boligejere, der mest udnyttede den. Kun 5,4 procent af ejere med en årsløn på under 200.000 kr. benyttede sig af fradraget, mens tallet for folk med en årsløn på over 700.000 kr. var hele 39 procent.
Det har været højst 15.000 kr. af lønudgifterne, der kan fradrages, hvilket giver en skattebesparelse på 5.000 kr. Skatteministeriet vurderede i august i år, at en fortsættelse af ordningen vil give beskæftigelse til under 1.000 personer.
På trods af disse indvendinger spiller Løkke så højt spil, at han garanterer, at en regering under hans ledelse under alle omstændigheder genindfører fradraget – og med tilbagevirkende kraft. Løkke opfordrer husejere til at gemme istandsættelseskvitteringer for året 2015, så de kan få dem refunderet af en ny Løkke-regering.
Uvelkomment for Venstre er det på det seneste strømmet ind med kritik af at genindføre fradraget.
Byggefagenes Samvirke fremhæver, at beskæftigelsen nu er stigende og yderligere stimulans unødvendig. Pengene bør snarere bruges på opdatering af kompetencer, har fagforeningen indvendt.
Overophedning?
Økonomer advarer ligefrem mod overophedning i byggebranchen. Til DR har økonom i Sydbank Peter Bojsen Jakobsen sagt om overefterspørgsel efter håndværkere:
»Det resulterer i for høje lønninger, og i sidste ende kan det forringe dansk konkurrenceevne.«
For at føje spot til spe har den liberale tænketank CEPOS fordømt ordningen som »statsstøtte, der forvrider danskernes forbrug«.
Nemmere for Løkke bliver det ikke af, at et af hans kommende støttepartier, Liberal Alliance, har vendt sig mod håndværkerfradraget og i stedet forlangt »reelle skattelettelser«.
Sagen kan ses som endnu et eksempel på, at Venstres løftebrudskampagne mod Socialdemokraterne kan blive et tveægget sværd. Hertil kommer ironien i, at et af de ganske få områder, som Venstre har sat konkrete løftetal på, nu viser sig besværligt – uanset sin ringe størrelse. Endelig kan man se sagen som udtryk for, hvor svært Venstre har ved at indstille sig på, at det under den nuværende regering går fremad for dansk økonomi. Venstre hænger fast i sin egen regeringstids krise.
Med en Anders Fogh’sk insisteren på større økonomisk indsigt end alle andre har Lars Løkke senest til DR affejet håndværkerfradragets kritikere: »Jeg siger til dem, at de tager fejl.«
Lars Løkke har givet de danske boligejere et håndværkertilbud, som han nu hænger på.

