Pandemien tager fart
Flere og flere bliver smittet med Influenza A på verdensplan, og i Danmark har en sommerskole i den seneste uge frivilligt holdt omkring 90 elever i karantæne, fordi en elev var smittet


 Langt flere bliver smittet med Influenza A (H1N1), og på bare 14 dage er dødstallet vokset fra 429 til flere end 700 på verdensplan. Derfor fastslår Verdenssundhedsorganisationen (WHO), at pandemien breder sig med en hidtil uset hast.
Det billede genkender forebyggelseschef i Sundhedsstyrelsen, Else Smith, herhjemme.
»Smittespredningen er under opbygning. Der kommer flere og flere tilfælde alle vegne, lige så langsomt tiltager smitterisikoen, og sandsynligheden for en epidemi til efteråret er stor,« siger hun og fortæller, at omkring 25 til 30 procent af befolkningen - med en overvægt af yngre - forventes at blive ramt herhjemme.
Frivillig karantæne
Alt imens verden diskuterer midler til bekæmpelse af sygdommen, kom det i går frem, at en sommerskole i Sdr. Nærå på Fyn i den seneste uge frivilligt holdt omkring 90 elever i karantæne. Det skete, fordi en pige på skolen fik konstateret influenza A (H1N1).
Tiltag som dette kan blive nødvendige i kampen mod den nye influenzatype, anbefaler WHO:
»Skolelukning er en af de afbødende foranstaltninger, som kunne overvejes af landene,« siger talskvinden fra WHO Aphaluck Bhatiasevi til nyhedsbureauet AFP.
Hun understreger, at forskellige lande vil blive konfronteret med pandemien på forskellige niveauer og tidspunkter, og det derfor er op til landene selv at beslutte, hvilke foranstaltninger de vil benytte.
Også herhjemme er skolelukninger en del af pandemiplanen.
»Det kan være fornuftigt og i vores alle sammens interesse. Men man bør også overveje, hvor længe man skal holde lukket, og hvordan man opvejer, at børnene har været ude af skolen,« siger Else Smith.
På bare 14 dage er 32 flere blevet diagnosticeret med Influenza A i Danmark. Det samlede antal er ved den ugentlige indrapportering mandag til det europæiske center for sygdomsforebyggelse og kontrol (ECDC) nået op på 98 tilfælde af smittede. Til sammenligning er der kommet 55.000 nye tilfælde den seneste uge i Storbritannien. ritzau


