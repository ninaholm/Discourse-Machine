Paven vil tilbage til kirkens rødder
Den tidligere argentinske jesuit og ærkebiskop vil starte en dialog om en fornyelse, der lægger mere vægt på at mindske social uretfærdighed end hos sine to forgængere
Den nye pave har givet udtryk for, at han vil skabe en kirke, der er til for de fattige, og det varsler en nødvendig og betydelige fornyelse, mener flere katolikker.


 Den første pave fra Amerika har i løbet af nogle få uger givet katolikker grund til at nære håb om kirkens tilbagevenden til den tid efter Jesu Kristi genopstandelse og himmelfart, hvor præster stod deres flok af troende, og især de fattige, nær.
I kirkens første 600 år var der nemlig ingen institutioner, ingen biskopper, end ikke en pave.
»Dengang indtog kvinder også en mere fremtrædende rolle i kirken. For eksempel blev Maria Magdalene af sine samtidige anset for at være en profet,« fortæller den feministiske teolog Mary Ann Hinsdale, professor på det katolske universitet Boston College.
Ligesom andre katolske intellektuelle og aktivister er søster Hinsdale varsom med at tolke pave Frans’ forfriskende asketiske, beskedne og ydmyge stil som et tegn på forestående omvæltninger. Han blev trods alt udnævnt til biskop og kardinal af den doktrinære pave Johannes Paul II.
Ikke desto mindre har Jorge Mario Bergoglio i sin tid som leder af jesuitordenen, biskop og ærkebiskop i Argentina udvist vilje til dialog om fornyelse af den højst centraliserede kirkes konservative doktriner.
Da Argentinas præsident Cristina Fernández de Kirchner og parlament i 2010 ville legalisere homoseksuelle ægteskaber, og Bergoglio som leder af bisperådet havde til opgave at protestere, foreslog han bisperne et kompromis. De skulle acceptere civile partnerskaber mellem homoseksuelle. Forslaget blev nedstemt.
Hvis bisperne havde accepteret kompromiset, ville den argentinske kirke være gerådet i konflikt med pave Benedikte XVI, som forkastede civile partnerskaber.
Tilsvarende gav Bergoglio i et interview som ærkebiskop i Buenos Aires i 2010 udtryk for en fleksibel holdning til det obligatoriske cølibat for katolske præster: »Lige nu står vi fast på cølibatet, men nogle påpeger ud fra et pragmatisk synspunkt, at færre og færre mænd søger at blive præst. Rent hypotetisk tror jeg, at en revision af cølibatet i den vestlige katolske kirke ville blive kulturelt (ikke teologisk, red.) begrundet, som det skete i den østlige ortodokse kirke,« sagde den kommende pave i 2010.
Bergoglio har dog udtrykt modstand mod at lade kvinder tjene som præster. Men blandt kvindelige katolske intellektuelle er præstegerningen ikke nær så vigtigt et emne som ønsket om en generel holdningsændring overfor kvinder i kirken.
»Personligt mener jeg, at flere kvindelige teologer ville øve mere indflydelse end kvindepræster på kirkens holdning til det andet køn,« siger professor Hinsdale.
Hun fremhæver, at paven som jesuit tilhører den orden i kirken, der har været mest modtagelig overfor kvindelige katolikkers krav om ligestilling. Ved jesuitordenens 34. generalforsamling i Rom i 1995 hed det i et dekret, at »forandringer kun vil ske, dersom mænd lytter til kvinders indsigelser og retter op på uretfærdige forhold«.
Indtil videre har stil og indhold været mest forenelig i pave Frans’ løfte om at skabe »en kirke, der er fattig og til for de fattige«.
»Han vil utvivlsomt blive den pave, der tager kirkens sociale lære mere bogstaveligt end nogen anden pave siden Johannes XXIII,« siger Stephen Pope, teologiprofessor på Boston College med speciale i kirkens sociale lære.
Johannes XXIII (1958-63) tog initiativ til det banebrydende Andet Vatikankoncil.
»Han mente, at fattigdom skyldes institutionelle uretfærdigheder, som kun kan ændres gennem reform af samfundets økonomiske og sociale strukturer.«
Ingen revolutionær
Pave Frans’ baggrund i Latinamerika vil ifølge professor Pope bringe et skisme i den katolske kirkes holdning til fattigdom, hunger og social uretfærdighed klarere frem i lyset. »Den herskende tangegang i kirken er, at et retfærdigt samfund skabes dels gennem reform af institutionerne og dels ved at overbevise de rige om at ændre holdning til de fattige. Den anden linje mener, at sociale fremskridt kun kan bibringes gennem konflikt med magteliten. Men selv Vatikanet erkender, at sociale konflikter af og til er uundgåelige.«
I Latinamerika er det befrielsesteologien – startet i 1950’erne – der repræsenterer den mere konflikt-orienterede retning i kirken. Selv om Bergoglio ikke tilhørte denne progressive fraktion i kirken, var han ifølge den argentinske jesuitpræst og sociolog Gustavo Morello dog ikke en aktiv modstander.
»Bergoglio var ingen revolutionær. Han tilhørte en gruppe i kirken, som stod de populististiske partier og bevægelser i Argentina og Latinamerika nær. Han holdt hånden over præster, der udførte socialt arbejde i slumkvarterer og startede nye kirkesogn blandt de fattige,« siger Morello, der har mødt Bergoglio flere gange.
Morello ser ikke noget besynderligt i, at den nye pave vil fokusere på de fattige: »To tredjedele af alle katolikker i verden er fattige. I den forstand er kirken fattig. Jeg tror, han vil kritisere de sociale og økonomiske faktorer, der ligger til grund for ulighed. Denne pave vil gå videre end det velgørende arbejde,« siger Morello.
Den argentinske kirke var splittet på kryds og tværs under militærdiktaturet i 1970’erne, da 10.000 mennesker blev myrdet, herunder 112 bisper, præster og katolske lægfolk.
»Der hørte til undtagelsen, at kirkens øvrighed talte juntaen imod, regimet nød relativ stor opbakning i befolkningen og hverken Bergoglio eller andre præster havde kendskab til de systematiske massemord. Det fandt vi først ud af bagefter,« siger Morello, der underviser på Boston College.
Frygten og tavsheden var så udbredt, at da den kendte progressive præst Carlos Mugica – der arbejdede i et slumkvarter i Buenos Aires - blev myrdet på åben gade i 1974, gav det ikke anledning til nogen protest fra kirkens side.
»Mugica blev begravet. I dag anser kirken ham for at være en martyr,« fortæller jesuitpræsten Morello.

