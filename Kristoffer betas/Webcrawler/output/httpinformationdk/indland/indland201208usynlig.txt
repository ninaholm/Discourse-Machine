Det usynlige politi
Politiet kan ikke finde de betjente, der blev fotograferet under ulovlig frihedsberøvelse af uskyldig flyttemand


Hjæælp! Det spøger i dansk politi. Betjentene er blevet så usynlige, at de ikke kan få øje på hinanden. De kan ikke en gang genkende deres kolleger på et fotografi.Under det københavnske klimatopmøde i december 2009 kastede fem uniformerede betjente sig over en uskyldig flyttemand.Betjentene befandt sig i den vildfarelse, at flyttemanden var en farlig terrorist. Det fik dem til at bagbinde ham og proppe ham i en hvid kuttedragt og ind i et salatfad, hvor han i timevis blev skrumlet rundt i byens gader, mens han fik knubs, når bilen bremsede og svingede. Undervejs talte betjentene grimt til ham og forbød ham at komme på toilettet.Da det langt om længe gik op for betjentene, at de havde gjort sig skyldige i en navneforveksling, løssatte de den forulempede mand. Da han var kommet til hægterne, klagede han til statsadvokaten over den behandling, ordensmagten havde udsat ham for.Nu – efter to et halvt års efterforskning – har statsadvokaten nået et resultat. Nemlig at: »Det beklageligvis ikke har været muligt at identificere en eller de personer, der opholdt sig i cellevognen.« Denne konklusion viderebragte dagbladet Politiken i går.Med på fotoVanskeligheden ved at genkende de fem betjente bliver endnu mere forbløffende af, at Ekstra Bladet fotograferede de fem betjente i gang med at bortføre den i kutte proppede flyttemand.Jo, de to betjente, som sad forrest i bilen under kørslen, har statsadvokaten godt nok fundet. Men de har bedyret, at de bare var chauffører, og ikke gjorde andet end at køre for »to til tre« andre betjente, som slæbte flyttemanden med sig ind bag i bilen. De to kørende betjente har forklaret, at de ikke kendte de andre betjente, men gik ud fra, at de kom fra PET, Politiets Efterretningstjeneste.PET har til gengæld oplyst over for statsadvokaten, at den hemmelige tjeneste slet ikke havde folk til stede ved pågribelsen af flyttemanden.Og dermed – mener statsadvokaten – ender sporet blindt. Ingen ansvarlige kan findes. De befinder sig i den blå luft, uanset at de er blevet fotograferet.Selv Politiforbundets formand, Peter Ibsen, finder sagen mystisk: »Jeg har uendeligt svært ved at forestille mig, at ledelsen i en så spektakulær sag ikke er klar over, hvem der gør hvad,« siger Ibsen til Politiken.Den forulempede flyttemands advokat vil nu bringe sagen videre til rigsadvokaten. Og hvem ved? Måske er rigsadvokaten i stand til at trække på opdagere, der kan genkende folk efter fotos.
