Kommission får fem år til Irak-undersøgelse
Et årti efter at Danmark gik med i krigen i Irak, skal krigsdeltagelsen nu undersøges. Tidligere udenrigsminister kalder det ’ukrainske’ tilstande
Forsvarsminister Nick Hækkerup (S) og justitsminister Morten Bødskov (S) vil i dag på et fælles pressemøde præsenterer regeringens annoncerede undersøgelse af Irak-krigen.


 Når regeringen onsdag klokken 16:00 præsenterer sin længe ventede Irakkommission, får dens medlemmer op til fem år til at undersøge Danmarks deltagelse i krigen i Irak og den efterfølgende behandling af fanger i både Irak og Afghanistan.
Selv om SRSF-regeringen indtil det sidste hemmeligholder udkastet til kommissoriet for undersøgelsen, så erfarer Information, at den lange tidshorisont for undersøgelsen ikke blot skyldes omfanget af undersøgelsen, men først og fremmest hensynet til de verserende retssager i Danmark. Her har tidligere irakiske og afghanske fanger sagsøgt den danske stat for at være blevet mishandlet efter at være blevet udleveret til amerikanske eller lokale myndigheder.
Senest har den såkaldte Skattekommission fået to år til at færdiggøre sit arbejde.
Inden udenrigsminister Villy Søvndal (SF), forsvarsminister Nick Hækkerup (S) og justitsminister Morten Bødskov (S) på et fælles pressemøde præsenterer kommissoriet, har de på forhånd sikret sig støtte til undersøgelsen fra Enhedslisten.
Aaen: Ser godt ud
Enhedslistens finansordfører – den tidligere udenrigs- og forsvarsordfører – Frank Aaen mener, at kommissoriet i »al væsentlighed« ser godt ud, selv om undersøgelsen begrænses til danske myndigheders handlen.
»Man kommer omkring baggrunden for Irakkrigen, beslutningsgrundlaget, ligesom der bliver kigget på behandlingen af fanger – hvor mange fanger Danmark egentlig har taget i krigene, og hvad der er sket med dem. I sidstnævnte forbindelse har vi på vores spørgsmål fået en stribe svar som har vist sig at være løgnagtige, ufuldstændige, eller som man slet ikke har kunnet svare på,« siger Frank Aaen og fortsætter:
»Derfor er der både en historisk dimension, nemlig forløbet op til krigen i Irak, og en mere aktuel, behandlingen af de fanger, Danmark tager eller er med til at tage«.
K: Mærkelig facon
Irakkommissionen blev en del af regeringsgrundlaget, efter at den daværende VK-regering – med støtte fra Dansk Folkeparti – siden krigens start i 2003 havde afvist den daværende oppositions krav om en uvildig undersøgelse af grundlaget for Danmarks deltagelse. Efterfølgende er spørgsmålet om Danmarks behandling og udlevering af tilfangetagne irakere og afghanere blevet en del af dette krav.
Med den lange tidshorisont for Irakkommissionen bliver det dog ikke den nuværende regering som modtager den endelige rapport. Det kan meget vel blive de tidligere regeringspartier. Og herfra lyder der i dag kritik af såvel undersøgelsen som dens varighed.
»De kan godt gøre det hurtigere i stedet for denne her langstrakte mistænkeliggørelse: Der er jo ikke noget at finde. Det er mærkelig demokratisk facon, ja, en ukrainsk facon. Nu er vi så kommet til magten, og så prøver vi at hænge den tidligere regering op på noget, i håb om at den så ikke kan komme tilbage igen,« siger Konservatives udenrigsordfører, tidligere udenrigsminister Per Stig Møller.
Umuligt for oppositionen
Selv om Dansk Folkepartis udenrigsordfører, Søren Espersen, mener, at undersøgelsen »må tage den tid, den tager«, så kritiserer han regeringen for kun at have taget Enhedslisten i ed før præsentationen:
»Når man præsenterer det på den her måde, uden først at vende det med alle Folketingets partier, så bliver det næsten umuligt for oppositionen at få ændret noget. Vi er godt klar over, at når det står i regeringsgrundlaget, så kommer der en kommission. Men vi ville have været indstillet på at få det bedst mulige ud af det, når det nu skulle have været«
Statsminister Helle Thorning-Schmidt (S) ønsker ikke at kommentere indholdet af den kommende kommissionsundersøgelse.

