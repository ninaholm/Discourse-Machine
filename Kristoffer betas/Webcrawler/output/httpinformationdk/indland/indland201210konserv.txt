Konservative: Fravalg af folkeskolen et lokalt problem
At 45 pct på indre Nørrebro har valgt at sætte deres børn i privatskole er ikke optimalt, men det er en lokal problemstilling, mener Konservatives uddannelsesordfører Mai Henriksen.


 Der er ikke nogen grund til at slå alarm på baggrund af dagens tal i Information, der viser at næsten hver anden elev på indre Nørrebro går på en privatskole. Det er udelukkende et lokalt problem, som det er op til Københavns Kommune at finde en løsning på, mener Konservatives uddannelsesordfører Mai Henriksen. 
»Overordnet set er det ikke ønskværdigt, at så mange vælger folkeskolen fra, men det er Københavns Kommunes opgave at sikre, at folkeskolen er attraktiv for forældrene i stedet for at skyde på privatskolerne,« udtaler hun til information.dk.
Ingen løsning at svække privatskoler
Debatten om privatskolernes sociale ansvar har netop for fornyet næring. Københavns Kommunes Børne- og Ungeborgmester Anne Vang lancerede i går et forslag om at skære i tilskuddene til privatskolerne for at tvinge dem til at tage et større socialt ansvar. Det forslag vækker dog ingen begejstring hos de Konservative.
»Jeg bryder mig ikke om, man vil tage et opgør med privatskolerne. Der er rigeligt af privatskoler rundt omkring i landet, der formår at løfte den faglige og sociale opgave. Desuden er det en myte, at det kun er de ressourcestærke, der vælger folkeskolen fra,« siger Mai Henriksen.
Hun peger tværtimod på, at det store fravalg af folkeskolen kan skyldes andre årsager.
»Det behøver ikke kun at være et spørgsmål om kvalitet. Det kan være, at man vælger en friskole, fordi den ligger tættere på. Det kan skyldes, at der ikke er en sikker skolevej, eller at deres børn bliver mobbet. Det er helt reelle årsager, som vi ikke skal blande os i«, siger hun og advarer mod at sætte tal på hvor mange, der bør vælge folkeskolen til.
»Det er ikke et politisk mål for os at sætte tal på. I stedet er vi optaget af, at gøre folkeskolen så stærk, så folk selv vælger den til.«

