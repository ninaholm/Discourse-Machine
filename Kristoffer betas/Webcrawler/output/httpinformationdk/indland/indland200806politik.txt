Politikere løber fra løfte om lønkommission
Den omstridte lønkommission bliver nok ikke til noget. Venstre og konservative værger sig nu ved at nedsætte den, og Dansk Folkeparti vil ikke aktivere det alternative flertal for en kommission uden om regeringen


 To måneders konflikt med tomme strejkekasser, lukkede børnehaver og en kæmpe pukkel af aflyste operationer risikerer nu at ende i det rene og skære ingenting. 
Ikke nok med at sygeplejersker, pædagoger og sosu'er må tage til takke med små lønstigninger - den lønkommission, som skulle sikre ligeløn på lang sigt, bliver efter alt at dømme heller ikke til noget. 
Begge regeringspartier løber nemlig fra de løfter, som de gav under strejken. 
I dag siger de konservatives arbejdsmarkedsordfører, Knud Kristensen, at det var "ord, der blev lagt i munden på os", da hans forgænger på posten, Lars Barfoed, gav udtryk for, at partiet ser positivt på nedsættelsen af en kommission. 
"Men hvis både arbejdsgiverne og lønmodtagerne har mindst fem gode argumenter for, hvorfor vi skal nedsætte en lønkommission, så kan vi da godt overveje det," siger Knud Kristensen. Men ifølge de konservatives arbejdsmarkedsordfører vil konsekvensen så være afskaffelsen af den danske model:
"Det vil jo betyde, at det forhandlingssystem, som vi har i dag, skal udfases. Ellers bliver det alt for bureaukratisk," siger Knud Kristensen.
Under konflikten talte Venstres finansordfører, Peter Christensen, også varmt for en lønkommission. Nu er det en betingelse for Venstres blåstempling, at fagbevægelsen kan blive enige om, hvordan en sådan kommission skal se ud. 
"Det må jo være en samlet fagbevægelse, som beder Christiansborg om noget. Og den kan jeg ikke lytte mig til. Dele af fagbevægelsen ser det faktisk som en utidig politisk indblanding," siger Peter Christensen.
Så længe Venstre står fast på, at fagbevægelsen internt først skal blive enig, har en kommission meget sorte udsigter: Split-telsen er nemlig stor mellem forbund som FOA, der kræver en ligelønskommission, som sikrer højere løn til de lavtlønnede offentligt ansatte, mens AC-formand Sine Sunesen kun kan acceptere en kommission, som "afdækker fakta og myter om løndannelsen på det danske arbejdsmarked." Og så er der forbund som Ingeniørforeningen, som er lodret modstander af overhovedet at nedsætte en lønkommission. 
DF lurepasser
Under konflikten har der været en del opmærksomhed på det alternative flertal uden om regeringen, da Dansk Folkeparti erklærede sin støtte til oppositionens krav om en lønkommission. 
Partiets støtter fortsat en kommission, men arbejdsmarkedsordfører Bent Bøgsted, nægter at aktivere det alternative flertal. 
"Udspillet skal komme fra regeringen," siger han. 
Til gengæld er det for ham ikke afgørende, om fagbevægelsen kan blive enige internt.
"Det er ikke fagbevægelsen, der skal bestemme, hvordan en kommission skal se ud. Det er et politisk ansvar," siger Bent Bøgsted.
Socialdemokraterne ser fortsat gerne, at der bliver nedsat en bredt funderet lønkommission - og foretrækker fælles fodslag i fagbevægelsen, selv om ingen fagforeninger har vetoret ifølge parties arbejdsmarkedsordfører Thomas Adelskov (S). 
"Lad os nu se, hvordan fagforeningerne melder ud, når de er færdige med at stemme, og vi når over på den anden side af sommerferien. Men vi er da ikke interesserede i at nedsætte en lønkommission, hvis der er decideret surhed over det i fagbevægelsen," siger Thomas Adelskov. 
Notorisk vrøvl
Formanden for Sundhedskartellet og Dansk Sygeplejeråd, Connie Kruckow, er stærkt kritisk over for de nye signaler fra regeringspartierne.
"Nogen har meget travlt med at tage løbeskoene på her. Ingen vil tage det politisk ansvar. Men de gør regning uden vært, hvis de tror, at ligelønsproblemet går over af sig selv," siger hun. 
Connie Kruckow kalder det for "notorisk vrøvl", at en kommission vil være ensbetydende med afskaffelsen af den danske model. 
Hun erkender dog, at det "bliver uhyre vanskeligt" at finde fælles fodslag i fagbevægelsen om, hvordan en kommission skal se ud. Men hun undrer sig samtidigt over, at det er et krav fra politisk hold: 
"Det er da fantastisk, at vi nu er blevet så betydningsfulde på Christiansborg. Det vil vi da huske i andre situationer," siger Connie Kruckow. 
Når regnskabet skal gøres op efter to måneders konflikt, endte sygeplejerskerne med en lønstigning på 13,3 procent over tre år - langt fra de 15 procent, der stod som det "ultimative krav" og altså med ringe udsigter til en lønkommission. 
Alligevel afviser Connie Kruckow, at sygeplejerskerne ville have været bedre tjent med et politisk indgreb, der efter alt at dømme ville have inkluderet en lønkommission. 
"Plan A i en overenskomstsfornyelse er altid at lave et resultat. Sådan er det," siger hun.

