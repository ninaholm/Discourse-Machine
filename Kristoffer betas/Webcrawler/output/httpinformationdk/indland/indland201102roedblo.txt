Rød blok må finde enighed om pointsystem
Liberal Alliance vil ikke genere VKO og opgiver derfor den konkrete mulighed for at få pointsystemet afskaffet. Oppositionen kan kun blive enige om at ville af med regeringens regler, men et egentligt alternativ er ikke på plads
De kan enes om at være imod regeringens pointsystem for permanent opholdstilladelse. Men Socialdemokraterne og SF  har endnu ikke fundet frem til deres eget alternativ.


 Ja tak, lød det fra Enhedslisten over SF til og med Socialdemokraterne, da Radikale Venstre i den forgangne uge tilbød at fremsætte forslag om at afvikle pointsystemet for opholdstilladelse i Danmark.
Og med kristendemokraten Per Ørum Jørgensens tilslutning lignede det et farvel til systemet, der, som også Konservative har erkendt, rammer skævt. Også Liberal Alliance har siden pointsystemets spæde start vrænget på næsen og plæderet for en afskaffelse. Men da det kom så vidt som til at lægge stemmer til et forslag, der ville udgøre en alvorlig trussel for regeringen, trak LA i land.
Det skete med argumentet om, at nok er der vilje blandt et politisk flertal til at komme af med systemet, men enigheden om, hvad der skal træde i stedet, fortoner sig. Og der har Simon Emil Ammitzbøll (LA) en pointe. Enhedslisten og Radikale Venstre vil helt af med point-ræset, men hos S og SF har man slet ikke samme modvilje mod pointrestriktioner. De to store oppositionspartier har blot endnu ikke fundet ud af, hvordan et nyt system skal se ud, lyder det fra SFs integrationsordfører, Astrid Krag.
Dermed strækker enigheden sig kun til et nej når ja-hatten skal frem, vil den næppe kunne rumme flertallets hoveder. Dermed står rød blok med et alvorligt problem, som vi skal vende tilbage til.
Klage vil løse problemet
Først tilbage til VKO og den interne modvilje mod pointsystemet. Den konservative modstand rækker ikke længere end til at harcelere over den tolk, der har arbejdet for de danske styrker i Afghanistan, men som efter reglerne ikke lever op til kravene om aktivt medborgerskab. Sagen vakte bred forargelse, selv blandt visse Venstrefolk, som talte for at ændre systemet.
Men det vil næppe ske i hvert fald ikke i form af en lovændring, som ville åbne en ny og for VKO skadelig diskussion.
Liberal Alliance sætter godt nok sin lid til, at de for deres redningsaktion vil blive takket med en form for forhandlinger om en ændring af systemet.
Løsningen ligger efter alt at dømme i behandlingen af tolkens klage, der i øjeblikket ligger i Integrationsministeriet. Hvis man her erkender, at et job som civil tolk for et Danmark i krig bør tælle på den positive side, vil det smitte af på de få andre sager af samme karakter, som dermed ikke vil dukke op i pressen.
Desuden omfatter det omstridte afslag til tolken ikke det faktum, at han har arbejdet frivilligt et år i HK-Ungdom. Også dét tæller for, at hans klage vil blive imødekommet.
I dagens udgave af Information varsler Simon Emil Ammitzbøll et forslag fra LA, som går i retning af åbne grænser og lukkede kasser. Det vil næppe afsløre en enighed med regeringen, der er større end den, LA kan nå med oppositionen.
Meget tegner til, at de liberale må gå skuffede hjem, og at de indvandrere, der troede, at flertallets ønske om at afskaffe pointsystemet ville komme dem til gavn, må sande, at taktik i denne sag og i denne tid overtrumfer realpolitikken.
Hvad så, rød blok?
For regeringen er det naturligvis en ubehagelig oplevelse at skulle forsvare og forklare et system, der rammer skævt i enkeltsager. Man så det i forbindelse med 24-årsreglen, hvor medierne bugnede med par, der ikke kunne bo sammen i Danmark.
Den storm har regeringen tilsyneladende redet af for længe siden, og vurderingen i Venstre er, at et system, der er lidt for stramt, er bedre end et, der er for løst. Danskerne ser hellere, at visse skæbner må vente lidt længere på et permanent ophold, end risikoen for et system, der belønner uretmæssigt. Med andre ord; hellere endnu en sag om en højtuddannet, der ikke kommer igennem nåleøjet, end en overskrift om en udlænding, der ved siden af sit job som dommer i Irak får sociale ydelser i Danmark.
Også i oppositionen er man bevidst om den forargelse, det vækker, når udlændinge får lidt for gode forhold. Derfor er viljen til at lempe reglerne også mest et oppositionsforsøg på at genere regeringen.
I hvert fald fra S og SF, som altså endnu har til gode at fortælle deres vælgere, hvor udlændinge skal hente deres point for at få lov at blive i landet. I øjeblikket er der fokus på Liberal Alliances manglende vilje til at sætte handling bag ordene, men hvis ikke oppositionen kan blive enige om andet end at forkaste regeringens politik, åbner de en flanke, som VKO før har scoret point nok på til en valgsejr.

