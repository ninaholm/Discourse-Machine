DF og NA frygter PET-samarbejde med imamer
PET vil samarbejde med kontroversielle imamer. Dansk Folkeparti og Ny Alliance advarer om, at det kun øger imamernes status. Men Venstre deler ikke den frygt


PET vil samarbejde med kontroversielle imamer. Dansk Folkeparti og Ny Alliance advarer om, at det kun øger imamernes status. Men Venstre deler ikke deres frygt.Dansk Folkeparti og Ny Alliance advarer mod Politiets Efterretningstjenestes (PET) samarbejde med imamerne. Advarslen kommer, efter at PET har bebudet, at efterretningstjenesten vil gøre endnu mere ud af samarbejdet med personer i det religiøse muslimske miljø. Og PET vil ikke kun tale med de imamer, som man er enig med.Formanden for Folketingets retsudvalg, Peter Skaarup, frygter, at PET dermed legitimerer ekstreme muslimske organisationer og personer."Vi synes, at PET skal infiltrere de ekstremistiske organisationer og så lade være med at tale om dialog. Der er den risiko, at dialog opfattes som accept. Og vi skal ikke acceptere de ekstreme imamers dagsorden," siger Peter Skaarup.Naser Khader fra Ny Alliance mener heller ikke, at vejen frem går via imamerne."Imamer mig her og imamer mig der. Jeg fatter det ikke. Hver gang, der er et problem, er svaret imamer. Sociale problemer? Imamer. Unge kriminelle? Imamer. Terror? Imamer. Jeg mener, man er med til at give dem for stor indflydelse i forhold til, hvor mange de repræsenterer," siger Naser Khader til Ritzau.PET har siden 2004 dyrket samarbejdet med en række af landets imamer i kampen mod radikalisering. Med PET's nye initiativ skal kredsen af aktører udvides. For fremtiden skal et endnu ukendt antal personer med indflydelse i det muslimske miljø tilknyttes det såkaldte 'Dialogforum mod militant ekstremisme', som bliver opdelt i en afdeling øst og en vest for Storebælt.Venstre tager det roligtVenstres retspolitiske ordfører, Kim Andersen, deler ikke DF og NA's frygt. Han kalder det en "politifaglig afgørelse", som politikerne ikke skal blande sig i."PET skal selvfølgelig søge sine efterretninger, der hvor de er - eller formodes at være - og forhindre anslag mod staten og danske borgere. Det sker ved både at udøve egentlig efterretningsvirksomhed og ved dialog. Vi skal fastholde dialog som et virkemiddel. Det skal PET gøre, og det skal efterretningstjenesten i hvert enkelt tilfælde afgøre, om det er fornuftigt. Jeg er overbevist om, at PET gør det på en måde, så der ikke er baggrund for at tro, at det er udtryk for anerkendelse eller et ligeværdigt samarbejde. Det må det ikke være, men det er jeg overbevist om, at PET er klar over," siger Venstres retspolitiske ordfører.Ifølge Peter Skaarup handler det om, at man tror på, at man kan opnå noget med samarbejdet med imamerne. Selv tror han ikke på, at man kan stole på imamerne, selv om de udadtil udtrykker deres gode vilje."Der er også den fare, at man ophøjer imamerne til autoriteter og gør et større nummer ud af dem, end de kan nå ved egen kraft. Imamerne kan så bruge det til sige, at de er nogle farligt vigtige personer i det muslimske miljø, fordi de har et tæt samarbejde med PET. Dermed kan vi drive flere ekstreme muslimer over i imamernes fold," siger Peter Skaarup.Inspireret af udlandetAnja Dalgaard-Nielsen, som er chef for PET's afdeling for forebyggende sikkerhed, henviser til, at den danske efterretningstjeneste er inspireret af erfaringer fra udlandet, som viser, at det er vigtigt at have en dialog med de voksne, som kan nå de unge, der måtte være på vej ud i en voldelig radikaliseringsproces."Iblandt kan der også være personer, som har en mere kontroversiel udlægning af islam. Men det er klart, at de skal dele vores opfattelse af, at voldelig radikalisering er et problem, som vi er fælles om at løse. Det er selvfølgelig en forudsætning, at de er imod brugen af voldelige midler," siger Anja Dalgaard-Nielsen til Politiken.PET havde mandag inviteret den nuværende kreds af imamer og andre indflydelsesrige personer fra det re-ligiøse miljø til møde. Her blev de bedt om at komme med forslag til, hvem der skal inddrages i det nye dialogforum. PET vil ikke sætte navne på de personer, fordi det "skal bygge på gensidig tillid". ritzau
