Vidste Sohn virkelig ikke besked?
Hårdt presset måtte Ole Sohn i går erkende, at han som DKP-formand ikke kæmpede imod ordrer på tryksager til overpriser fra Sovjet. Tilbage står spørgsmålet om, hvorvidt han kan have været uvidende om de øvrige pengeoverførsler fra Moskva
DKP’s landsmøde i Århus 1986. Partiets formand Jørgen Jensen snakker fremtid med den nye ’kronprins’ Ole Sohn. Forneden partisekretær Poul Emanuel.


 I disse uger kan offentligheden følge, hvad der kunne ligne en systematisk demontering af erhvervsminister Ole Sohns (SF) troværdighed.
I går erkendte ministeren, at det ikke var korrekt, da han sidste år over for TV 2 hævdede, at han som formand for DKP kæmpede imod leveringerne af tryksager til overpriser fra partitrykkeriet Terpo Tryk i København til moderpartiet SUKP i Moskva.
Dengang forklarede han, at han fandt konceptet »ikke værdigt« og derfor satte en stopper for det, men som han sagde i aftes til Berlingske:
»Ja, de udtalelser stemmer ikke med, hvad jeg ellers har sagt. Det var upræcist formuleret. Sandheden er, at der kom millioner fra Mos-kva via ordrer.«
Ministeren forklarede også, at han »havde valget mellem at lade det hele falde eller udvikle det politiske projekt«, og at han på den baggrund »valgte det sidste«.
Spørgsmålet er dog fortsat, om ministeren som formand for Danmarks Kommunistiske Parti i årene 1987-1991 virkelig kunne være uvidende om den økonomiske støtte, som SUKP også ad andre kanaler fik ekspederet frem til sin danske aflægger i Dronningens Tværgade i København.
Fra dag ét
Jyllands-Posten og Berlingske har i de seneste uger kunnet fremlægge oplysninger, der rokker ved Ole Sohns tidligere temmelig summariske forklaringer.
Som bekendt har ministeren hævdet, at det først var, da han efter opslidende fraktionskampe i januar 1990 fik kontrol over partiets centralkomité og dermed partiapparatet, at han til fulde fik indsigt i, hvordan støtten fra Moskva kom DKP i hænde, og hvor omfattende den var. Siden det tidspunkt — altså DKP’s partikongres den 20.-21. januar 1990 — skulle Ole Sohn have arbejdet ihærdigt for at standse pengestrømmen. Det skulle være sket fra »dag ét«, som partiformanden formulerede det til TV-Avisen den 17. oktober 2011.
Så sent som i forgårs har et erindringsglimt i Jyllands-Posten fra historieprofessoren Kurt Jacobsen, der ligesom Ole Sohn var en del af fornyer-fløjen i DKP, sat spørgsmålstegn ved dén udlægning.
Kurt Jacobsen husker nu, at han i foråret 1990 — altså nogle måneder efter partikongressen — som partiavisen Land og Folks Moskvakorrespondent modtog et telefonopkald fra Ole Sohn, der bad korrespondenten om at ringe til et sovjetisk telefonnummer for at få overført et beløb til DKP.
Kurt Jacobsen overlod opgaven til sin russisktalende sekretær og gjorde i øvrigt ikke mere ved det. Men som Ole Sohn sagde i går aftes til TV2:
»Den samtale, som han heller ikke rigtig selv husker, husker jeg heller ikke.«
Ellers var det faldet
Over for Berlingske erkendte Ole Sohn desuden i går, at det er korrekt, når den tidligere redaktør af det sovjetiske propagandaskrift Glasnost i en kronik i Politiken har forklaret, at Sohn bremsede ham i at finde billigere trykmuligheder end Terpo:
»Ja, det er rigtigt. Ellers var det hele faldet. Det var den mulighed, jeg havde. Jeg valgte at udvikle det politiske projekt, og i 1990, hvor jeg fik flertallet i DKP, fik jeg lukket Terpo Tryk, solgt huset i Dronningens Tværgade og lukket Land og Folk.«

