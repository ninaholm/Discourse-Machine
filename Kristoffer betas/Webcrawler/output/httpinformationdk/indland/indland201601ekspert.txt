Eksperter er skeptiske over grænsekontrol
Regeringens genindførelse af grænsekontrollen kan være i strid med Schengenreglerne, advarer EU-eksperter


 Regeringens beslutning om at indføre en midlertidig grænsekontrol mødes med skepsis af EU-eksperter. Ganske vist begrunder statsminister Lars Løkke Rasmussen (V) beslutningen med, at den er nødvendig for at sikre »ro og orden« – hvilket ifølge Schengen-reglerne netop er påkrævet for at kunne indføre en sådan midlertidig grænsekontrol – men spørgsmålet er, om dette nu også er tilfældet. Antallet af asylansøgere var nemlig faldende i december, og ingen kender endnu konsekvenserne af Sveriges midlertidige grænsekontrol.
»Hvis bekymringen ikke viser sig at holde stik – og lige nu er der vist ingen oplysninger om strømme af flygtninge og migranter til Danmark – så vil der ikke være grundlag for at forlænge kontrollen, selv om den kun udøves som stikprøvekontrol,« siger Gerd Battrup, lektor ved Institut for Grænseregionsforskning på Syddansk Universitet (SDU), og fortsætter:
»Det kan selvfølgelig ændre sig, når vinteren er ovre, og det bliver lidt mindre anstrengende og lidt mindre farligt som flygtning at rejse over Middelhavet og bevæge sig op igennem Europa. Men i øjeblikket kommer der jo ikke særligt mange asylansøgere til Danmark, og det danske trusselsbillede er ikke forandret, så der er ikke nogen begrundelse.«
I et brev til EU-Kommissionen forklarer Danmark således, at den midlertidige grænsekontrol indføres, fordi nabolandene – Sverige, Norge, Finland og Tyskland – ditto øger chancen for, at »et meget stort antal illegale immigranter inden for kort tid kan strande i København«.
»Den midlertidige grænsekontrol er nødvendig for at sikre ro og orden og sikre, at mange flygtninge og migranter ikke strander i Danmark,« forklarede statsministeren på et pressemøde i går.
Selv om Schengenreglerne ellers taler om, at der skal foreligge »en alvorlig trussel mod den offentlige orden eller den indre sikkerhed i en medlemsstat«, før landene kan kontrollere rejsende fra andre medlemslande, kan Louise Halleskov Storgaard, postdoc, Ph.d. og forsker i EU-ret ved Aarhus Universitet, ikke give noget entydigt svar på, om Danmark holder sig inden for disse regler.
»Man kan sætte spørgsmålstegn ved, om den strenge proportionalitetsvurdering i regelsættet er opfyldt, da antallet af asylansøgere er faldet den seneste tid, og da vi endnu ikke har håndgribelige beviser for, at de nye svenske regler ændrer væsentligt på denne udvikling. Men det er vigtigt at fremhæve, at der faktisk ikke rigtig er nogen retningslinjer fra EU om, hvad der konkret ligger i formuleringen om, at der skal være en trussel mod den offentlige orden eller den indre sikkerhed i en medlemsstat,« siger Louise Halleskov Storgaard.
Politisk løsning
Uanset hvad mener Marlene Wind, EU-professor ved Københavns Universitet, imidlertid, at Schengenreglerne reelt er sat ud af kraft i denne tid.
»Førhen var det meget klart, hvad der skulle til for, at man talte om en trussel mod den offentlige orden: Dengang refererede man til store fodboldkampe og hooliganisme, G7-topmøder med frygt for store demonstrationer eller frygt for terrorangreb. Men nu er vi i en ny situation, hvor flere lande har indført midlertidig grænsekontrol på grund af flygtninge, og det betyder, at EU-Kommissionen tilsyneladende har valgt at se tiden an og dermed bare siger, at hvis I oplever det som en trussel, så tager vi det til efterretning. EU-Kommissionen ser med mildere øjne på de brud, som der sker nu, primært fordi ’problemet’ skal løses politisk af regeringerne,« siger Marlene Wind.
Venstre integrationsordfører Marcus Knuth siger til kritikken:
- Danmark har orienteret EU om beslutningen og det er jo ikke anderledes end en række andre lande som også har indført den midlertidige grænsekontrol, så juridisk er der ikke noget at komme efter.
Hvis EU-eksperterne er skeptiske over for det juridisk holdbare i regeringens beslutning, er der bred politisk opbakning på Christiansborg. Socialdemokraternes formand, Mette Frederiksen, kalder den midlertidige grænsekontrol for »afgørende« for at opretholde tryghed og stabilitet, mens Dansk Folkepartis formand, Kristian Thulesen Dahl, taler om »et skridt i den rigtige retning«. Dansk Folkeparti har længe krævet en genindførelse af grænsekontrollen og ikke bare den midlertidige stikprøvekontrol ved grænserne til Tyskland.
»Schengen er brudt sammen. Illusionen om de ydre grænser er bristet! Hvorfor skal det tage så lang tid at erkende?«, spørger Kristian Thulesen Dahl på Facebook.
Stadig ret til asyl
Enhedslistens politiske ordfører, Johanne Schmidt-Nielsen, mener til gengæld, at den midlertidige grænsekontrol ikke får nogen »afgørende betydning« for antallet af asylansøgere – ud over en sandsynlig lille stigning. Alle, der henvender sig ved den dansk-tyske grænse og beder om asyl, har stadig ret til at få behandlet deres sag.
»Med al sandsynlighed vil denne stikprøvekontrol være en signalpolitik uden nogen særlig praktisk virkning. Lige nu forsøger en lang række lande i Europa at skubbe opgaven med at give flygtninge den beskyttelse, de har krav på, mellem sig. Det er både en urimelig og en urealistisk strategi,« siger Johanne Schmidt-Nielsen.
Den midlertidige grænsekontrol vil i første omgang vare 10 dage, hvorefter den vil kunne forlænges, hvis der er behov for det. Regeringen har dog valgt at lave en lempeligere grænsekontrol end den, Sverige har indført på grænsen til Danmark. Det vil ikke være alle, der får kontrolleret deres pas på vejen fra Tyskland ind i Danmark. Regeringen vil heller ikke pålægge DSB og rederierne det såkaldte transportøransvar for at tjekke de rejsendes papirer.

