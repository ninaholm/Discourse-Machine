Forsvarer: 'Retsprincipperne er lempet'
Efter Højesterets afgørelse i terrorsagen fra Vollsmose vurderer Bjørn Elmquist, der var forsvarer for en af sagens hovedtiltalte, dommens betydning for den fremtidige retssikkerhed
Højesteret skærpede den 10. april dommene i terrorsagen fra Vollsmose og satte således streg under de strengeste straffe, der er givet for terror i Danmark. Hver af de tre dømte fik et år yderligere i straf. Her forlader tilhørere og jornalister Højesteret i København efter afgørelsen.


 I forrige uge skærpede Højesteret straffen i terrorsagen fra Vollsmose fra 11 til 12 års fængsel for sagens to hovedtiltalte. Samtidig godkendte højesteretsdommerne kritikløst PET's brug af den omstridte civilagent LH og accepterede desuden, at forsvarene hverken fik lov til at føre de vidner, de ønskede, eller fik fuld adgang til PET-rapporterne om civilagenten.
Dommen, der vil blive debatteret i juridiske fagkredse, kommer til at danne grundlag for såvel anklagemyndigheden som domstolene i fremtidige terrorsager. Og det har Bjørn Elmquist, der var forsvarer i sagen, det overordentligt skidt med, for som han siger:
"Vi har lempet på retsprincipperne i et forsøg på at forsvare Danmark mod terrorangreb."
Elmquist uddyber: "Det danske retssystem var til prøvelse i en sag om angivelige terrorister, der ville ødelægge vores demokratiske system. I en sådan sag kan der være mange fristelser til at skære nogle hjørner af for at forsvare Danmark og få dømt nogle folk, selv om de måske ikke er helt så skyldige. Hele sagen efterlader indtryk af en discount-proces, som gør mig utryg som borger."
De to plusser
Allerførst ønsker Elmquist at understrege, at Højesteretsdommen også indeholder to plusser for retssikkerheden: Det første er, at Højesteret på linje med Østre Landsret har fastslået, at der godt kan ske en efterprøvning af omstændighederne omkring PET's indsættelse af agenter. Retsplejeloven, der nøje opstiller en række betingelser for det almindelige politis brug af agenter, undtager udtrykkeligt PET herfra. Men nu er det knæsat, at der skal være en begrundet mistanke om en kommende forbrydelse (mistankegrundlaget), før PET kan indsætte agenter, og at indsættelse af en agent ikke må føre til, at forbrydelsen forøges (provokationsforbuddet).
"Det er positivt, at såvel Højesteret som landsretten har givet forsvarerne ret i, at omstændighederne omkring indsættelsen af PET-agenter kan efterprøves i retten," mener Elmquist. 
Det er nemlig første gang, at dette princip er blevet vurderet i retten efter de ændringer i retspleje- og straffefelov, som fulgte i kølvandet på 11. september 2001.
"Det andet plus er, at Højesteret har fastslået, at det ikke er PET, der skal bestemme hvilket materiale, der skal ud til forsvarerne. Det mente anklagemyndigheden ellers, og forinden de procederede dette synspunkt i landsretten, har de naturligvis tjekket det af med rigsadvokaten."
Forsvarene protesterede, og spørgsmålet kom op til Højesteret, der sendte problemet tilbage til landsretten. Her blev det så afgjort på et lukket retsmøde, hvor alene anklagemyndigheden havde adgang, mens forsvarene end ikke blev orienteret om retsmødet.
"Højesteret kalder den fremgangsmåde for en fejl. Men fejlen vurderes åbenbart ikke som så graverende, at der er tale om rettergangsfejl, således som forsvarene ellers mente, hvorfor sagen burde gå om. Men under alle omstændigheder må det være et klart signal for fremtidige sager, at anklagemyndigheden her fik en en lille blodtud, eller rettere sagt, en beskeden næse," siger Elm-quist.
Uklare krav til agentbrug 
Så følger minusserne. Elm-quist lægger ud med at kritisere, at Højesteret ikke har fastsat grænser for, hvornår PET kan - eller ikke kan - indsætte agenter.
"Dommen kan ikke bruges til at sige, at her går grænsen. Det er stadig særdeles uklart, hvor meget der skal til at opfylde de to krav, der gælder for indsættelse af agenter."
Både i Østre Landsret og i Højesteret forsøgte Elmqust at få retten til at forholde sig til et øjebliksbillede af omstændighederne, lige før PET's øverste ledelse godkendte, at civilagenten LH fik bemyndigelse til at indkøbe gødning, der kunne bruges til bombefremstilling. Akkurat her - og det var enten om aftenen den 26. juni eller tidligt om morgenen den 27. juni 2006 - skiftede LH nemlig status fra blot at være PET-meddeler til at blive civilagent. Så kernespørgsmålet er, præcis hvor meget PET-ledelsen vidste forud for denne bemyndigelse. Dét spørgsmål ville Elmquist meget gerne have besvaret.
"Men det er først med en skrivelse fra den 27. juni 2007, altså et helt år senere, at PET beskriver deres mistankegrundlag om en kommende forbrydelse. Og den skrivelse opremser så et halvt dusin aspekter, som ifølge PET indgik i mistankegrundlaget. Det bemærkelsesværdige er bare, at disse aspekter er indtruffet på forskellige tidspunkter og tilsammen indgår i et længere forløb. Men virkeligheden har jo været den, at PET enten den 26. eller den 27. juni har gjort regnestykket op på basis af deres aktuelle viden og derudfra bemyndiget LH til at blive agent. Men hvad der indgik, har ikke været muligt at få belyst."
Ifølge Elmquist bør lovgivningen ændres, således at PET tvinges til at søge en forudgående godkendelse fra domstolene til indsættelse af en agent. Det er især ordet forudgående, der er vigtigt:
"Ellers ender vi i et morads, hvor det bagefter bliver endog meget vanskeligt at afgøre, hvor meget af en forbrydelse, der skyldtes agentens indgriben, og hvor langt denne forbrydelse ville have udviklet sig, hvis agenten ikke var sat ind."
"Hvis der var krav om en forudgående domstolsprøvelse, ville PET være tvunget til at fremlægge deres materialegrundlag, som det kon-kret foreligger den pågældende dag. Som det er nu, kan PET nøjes med at komme et helt år efter og snakke løst og fast om helhedssituationen. Både som forsvarsadvokat og som samfundsborger føler jeg mig utryg ved det."
- Hvorfor?
"Fordi det er helt uden stopklodser. Bare PET får udviklingen skubbet i den rigtige - eller rettere sagt gale - retning og får nogle til at bide på krogen, så kan de bagefter forvente en godkendelse fra Højesteret. Det kan føre til, at en masse aktioner sættes i gang mod forberedelser af terrorhandlinger. Det er utrygt for befolkningen og skidt for retssikkerheden. Og navnlig kan det føre til en udvanding af de to krav, der trods alt gælder for indsættelse af PET-agenter."
Begrænset adgang 
Næste minus ifølge Elmquist er spørgsmålet om forsvarernes adgang til alle de rapporter, PET udarbejdede efter møder med civilagenten LH. Landsretten afsagde kendelse om, at forsvarene ikke kunne få adgang til de PET-rapporter, der angik andre personer end sagens tiltalte, selv om forsvarerne mente, at det ikke kunne udelukkes, at også indholdet af disse kunne være relevante for sagen mod deres klienter. Højesteret nøjedes som nævnt med at kalde det en fejl, at kun anklagemyndigheden, men ikke forsvarerne, havde adgang til det retsmøde, der afsagde kendelsen. 
"Når Højesteret ikke vil drage nogen konsekvens af denne fejl, så er det jo så som så. Så kan man gøre det samme en anden gang og så bare lade være med at tage anklagerne med, så er det i orden."
I stedet var de tiltalte på det hemmelige retsmøde repræsenteret af en ukendt advokat, udvalgt fra Justitsministeriets hemmelige liste over særlige advokater til terrorsager.
- Og hvorfor er det galt, synes du?
"Fordi man ser bort fra det faktum, at forsvarerne, der har brugt lang tid på at sætte sig ind i sagens mange dokumenter - i alt 30-40 tykke ringbind - ser med helt andre øjne end en advokat, der så at sige er hevet lige ind fra gaden og i løbet af få timer skal vurdere, hvad af det ikke-udleverede PET-materiale, der kunne være relevant for forsvarene at få fremlagt. Denne advokat havde ikke haft mulighed for at tale med de tiltalte, og han eller hun havde ikke haft bare antydning af mulighed for at sætte sig ind i sagens detaljer," siger Elm-quist.
Han henviser til en afgørelse fra 2003 fra den europæiske menneskerettighedsdomstol, 'Dowsett vs. UK'. Her fastslog domstolen, at også processuelle problemer, f.eks. i forbindelse med dokumentation af en sag, skal være adversarial, det vil sige underkastet kontradiktion.
"Kort fortalt betyder det, at i en straffesag skal både anklagere og forsvarere have mulighed for at gøre sig bekendt med og kommentere modpartens synspunkter samt det materiale, der fremlægges. Men det har forsvarerne ikke fået her."
Afslag på vidner
Til sidst kommer Elmquist til spørgsmålet om de vidner, forsvarerne ikke fik lov at føre. Indledningsvist undrer han sig over, at anklagemyndigheden i en sag om et så principielt og jomfrueligt emne som forbrydelser mod statens sikkerhed ikke "går hele vejen og lader alle ønskede vidner blive ført". I stedet risikerer man nu mytedannelse og rygtespredning om partisk rettergang.
"Man vil sikkert kunne strides til dommedag om, hvorvidt de af forsvarerne ønskede, men afviste, vidner var relevante eller ej," siger Elmquist.
"Højesteret mener, at det, at en person har været varetægstfængslet, ikke i sig selv kan begrunde, at man er et relevant vidne i en sag. Efter min mening er det en meget speciel begrundelse."
Elmquist ser nemlig Højesteretsdommen som "et vink med en vognstang til anklagemyndigheden i fremtidige terrorsager: De skal bare protestere mod forsvarets vidner, og så bliver det op til forsvarerne at dokumentere, hvorfor vidnerne er relevante. Men det er det omvendte af, hvordan udgangspunktet almindeligvis er. Her er det nemlig sådan, at hvis retten ikke kan udelukke, at det pågældende vidne har betydning for sagen, så imødekommes forsvarernes ønske. Men i terrorsager skal der åbenbart mere til, og det er faktisk uhyggeligt, hvis det bliver normen."
"Alt i alt efterlader det indtrykket af en discount-proces, hvor man gør alt det, som anklagemyndigheden vil have, mens det, som forsvarerne beder om, er der ikke rigtig brug for," siger Elmquist.


