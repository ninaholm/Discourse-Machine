Forsvarsminister forsikrer, at tolke kan få familier med til Danmark
’Det er jo desværre mange år siden, man afskaffede reglen om, at voksne indvandrere og flygtninge kunne få deres gamle forældre familiesammenført til Danmark,’ lyder det fra EL som roser forsvarsministeren for fortolkning af tolkeaftale. Fortolkningen gør blot aftalen endnu værre, lyder det fra DF


 
	De afghanske tolke får – ligesom tidligere de irakiske – lov til at medbringe ikke blot kone og børn men eventuelt også mødre og fædre, hvis de opnår asyl i Danmark.

	Det slår forsvarsminister Nicolai Wammen (S) fast i et svar til Folketingets forsvarsudvalg.

	Ifølge tolkeaftalen fra maj, mellem SRSF-regeringen og Venstre, De Konservative og Liberal Alliance, kan ikke blot tolkene for de danske styrker i Afghanistan, og andre lokalt ansatte, søge om asyl. Også de »nærmeste familiemedlemmer« falder ind under aftalen.

	En formulering forsvarsministeren forklarer dækker over »ægtefælle eller samlever og mindreårige børn samt efter en konkret vurdering andre familiemedlemmer i husstanden«. Hvilket var det samme som gjorde sig gældende for de tolke, de danske styrker benyttede i Irak.

	Enhedslistens forsvarsordfører, Nikolaj Villumsen, roser Nicolai Wammen for at fortolke familiebegrebet »bredt« så andre familiemedlemmer end netop koner og børn kan komme med til Danmark.

	»Det betyder, at for eksempel bedsteforældre, der bor sammen med børn og børnebørn, og som ellers ville blive ladt alene tilbage uden forsørgelsesgrundlag og netværk, kan få en mulighed for at rejse til Danmark med resten af familien. Vi kunne ønske os, at familiesammenføringsreglerne for andre udlændinge var lige så generøse. Det er jo desværre mange år siden, man afskaffede reglen om, at voksne indvandrere og flygtninge kunne få deres gamle forældre familiesammenført til Danmark, hvis de levede i isolation og fattigdom i hjemlandet,« siger Enhedslistens forsvarsordfører.

	Til gengæld mener Dansk Folkepartis forsvarsordfører, Marie Krarup, at beslutningen blot gør en dårlig aftale endnu ringere. Dansk Folkeparti har netop hele tiden advaret om, at det reelle antal afghanere, som kan få asyl bliver mange gange større end de anslåede 195 lokalt ansatte tolke forsvaret siden 2008 har anvendt i Helmand-provinsen i Afghanistan. Heraf har 158 tolke været ansat af det britiske militær og 37 ansat af det private amerikanske firma Mission Essential Personnel.

	»Vi er nu imod aftalen, uanset om der følger familiemedlemmer med eller ej. Men det her gør den selvfølgelig endnu værre. Fordi man har hjulpet sig eget land i en krisesituation, så skal man jo ikke have som gave at komme til Danmark. Tværtimod. De burde være glade for, at det nu går bedre i Afghanistan,« siger Marie Krarup.

	Senest besluttede forligspartierne i sidste måned atsende en arbejdsgruppe af sted til Afghanistan, der skal vurdere de enkelte tolkes muligheder for asyl eller flytning fra et område til et andet internt i landet.

	17 ud af de 195 tolke har foreløbig selv henvendt sig og bedt om asyl i Danmark.

	 

