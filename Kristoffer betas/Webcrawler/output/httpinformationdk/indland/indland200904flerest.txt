Flere studiepladser løser ikke speciallæge-problem
Videnskabsministeren vil løse problemet med speciallægemangel ved at øge optaget på lægeuddannelsen. Men både læger og lægestuderende mener, at det vil gå ud over uddannelserne uden at løse problemet. Ministeren fastholder sin beslutning


 Til september skal landets tre lægestudier optage i alt 200 studerende mere end sidste år - det har videnskabsminister Helge Sander (V) besluttet. Formålet er at løse den nuværende mangel på speciallæger:
"Dimensioneringen skal øges for at sikre, at der på lang sigt er det tilstrækkelige antal læger klar til speciallægeuddannelsen, der er forudsat i Sundhedsstyrelsens dimensioneringsplan," siger Helge Sander. 
Men det vil forringe lægeuddannelsen markant, mener de lægestuderendes organisation, FADL:
"På uddannelserne har man allerede nu svært ved at finde gode undervisere. Og når vi er på klinikophold, står vi allerede i dag på tæerne af hinanden. Så hvis vi skal være endnu flere, vil det unægteligt forringe uddannelserne," siger formand for uddannelsespolitisk udvalg i FADL, Kristian Kraglund, som tilføjer, at antallet af lægestuderende er steget med 300 procent siden 1990:
"Og med den yderligere stigning er der ikke kommet nogen bud på, hvordan det skal fungere i praksis. De asfalterer efterhånden som de kører, så der er eksempelvis ikke lavet en plan for, hvordan man vil skaffe flere klinikpladser."
Nytter ikke
Kristian Kraglund mener desuden ikke, at ministerens tiltag vil løse problemet med manglen på speciallæger:
"Hvis man vil løse problemet, skal man give flere muligheden for at få en speciallægeuddannelse. Så vil det også kun tage fem-seks år, før der kommer flere speciallæger. Ved at øge optaget på den almindelige lægeuddannelse, skal man vente 15-20 år, før man får speciallæger ud af det." 
Samme holdning har Lektor og speciallæge i patologi, Peter Holm-Nielsen fra Aarhus Universitet:
"Det ville være mere gunstigt at sætte ind på selve speciallægeuddannelsen. Antallet af kandidater fra den almindelige lægeuddannelse er jo allerede øget - så måske skulle man hellere optimere den aktuelle speciallægeuddannelse. Det vil også have en effekt på kortere sigt," siger lektor og speciallæge i patologi Peter Holm-Nielsen fra Aarhus Universitet 
Alligevel fastholder videnskabsministeren sin beslutning om, at der skal flere lægestuderende på universiteterne:
"Universiteterne har ikke i processen peget på, at der er grund til at frygte for kvaliteten på uddannelsen. Jeg har også fået en garanti for, at den øgede dimensionering ikke vil give flaskehalsproblemer på den kliniske del af uddannelsen. Jeg har derfor ingen grund til at frygte et kvalitetsfald," siger Helge Sander. 
Han mener desuden, at det er fornuftigt at lave tiltaget, selv om det først får virkning om mange år:
"Jeg ved godt, at vi har aktuelle problemer med speciallægemangel. Men udover at arbejde på at løse dem, skal vi også have den langsigtede balance for øje. Det er i det lys, min beslutning skal ses," siger ministeren.


