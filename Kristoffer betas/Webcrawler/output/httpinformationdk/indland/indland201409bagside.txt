BAGSIDEN: Søren Gade på vej tilbage i politik
Analyse: Søren Gade afviser pure, at han skal tilbage i dansk politik, men ud fra en analyse af sandhedsværdien af hans tidligere udtalelser kan det kun betyde én ting: Gade er på vej tilbage i dansk politik


 I går meldte den tidligere forsvarsminister Søren Gade (V) ud, at han stopper som administrerende direktør i organisationen Landbrug & Fødevarer. Den officielle grund er, at han er uenig i eller anden ny ledelsesstruktur. Han siger sågar, at han skal bruge tiden på at finde ud af, hvad han skal »bruge sit professionelle liv til«. En ting ligger dog helt fast, slår Søren Gade fast over for Ritzau: »Jeg er ikke på vej til at få en opstillingskreds eller andre former for politisk comeback.«
Kigger man nærmere på sandhedsværdien af Søren Gades tidligere udtalelser, skal man dog næppe tage den tidligere ministers udtalelser for alt for gode varer. Der var jo dengang i 2006, hvor Søren Gade sagde til Folketinget, at Danmark ikke havde overdraget fanger til de irakiske myndigheder, hvilket siden blev modsagt af forsvarschefen. Der var dengang i 2007, hvor Søren Gade sagde, at der kun var taget 198 irakere til fange af de danske styrker. Det rigtige tal var 500. Og så var der dengang i 2008, hvor Søren Gade sagde til Folketinget, at der ikke var 90 døde som følge af et NATO-ledet angreb i Afghanistan, hvilket der imidlertid var ifølge FN. Og nå ja, lad os ikke glemme sagen om den arabiske oversættelse af Jægerbogen i 2009, som Søren Gade på landsdækkende tv kunne garantere ikke var fabrikeret i Forsvarsministeriet. »Jeg sidder helt ude på planken, og vis det er rigtigt, så er jeg på vej ned i vandet. Så det kan jeg garantere dig for, at det er den ikke,« sagde han til Clement Kjærsgaard.
Den tidligere minister har muligvis været i god tro i de enkelte sager. Det kan heller ikke afvises, at Søren gade er i god tro, når han i dag siger, at han ikke er i gang med at gøre comeback i dansk politik. Det kan være, at han vitterligt ikke selv tror det. Ikke desto mindre må vi konstatere, at hans udtalelser i forbindelse med sit stop i Landbrug & Fødevarer kun kan betyde én ting: Søren Gade er på vej tilbage i dansk politik. Så velkommen tilbage, Gade. Vi har savnet dig. Men hov, hvad nu, hvis den ovenstående analyse viser sig at være forkert. Hvis det viser sig, at Søren Gade rent faktisk er utilfreds med en ny ledelsesstruktur i Landbrug & Fødevarer og skal bruge tiden til at tænke over, hvad han skal med sit professionelle liv – og at han ender et helt andet sted end i dansk politik? Ja, så er der kun én, der kan holdes til ansvar, og det er far her.

