Sundhedsministeriet har et forklaringsproblem på 700 mio.
Ny kritik af Sundhedsministeriet. I et nyt opsigtsvækkende notat revser rigsrevisoren ministeriet for ikke at kunne dokumentere, hvordan skattefri sundhedsforsikringer kommer samfundet til gode


 Der var forsvundet et nul i overskriften til artiklen om sygeforsikringer. Der skulle retteligt have stået: 'Sundhedsministeriet har et forklaringsproblem på 700 mio.' Information beklager fejlen.
Midt i debatten om hemmeligholdte overbetalinger til privathospitaler retter Rigsrevisionen ny kritik af Sundhedsministeriet.
Ministeriet har nu været mere end et år om at svare på en anden del af Rigsrevisionens kritik, som omhandler skattefri sundhedsforsikringer. Allerede i juni 2009 lovede ministeriet at analysere, om skattefri sundhedsforsikringer giver kortere ventelister for alle. Det er nemlig et krav i lovgrundlaget for skattefriheden, der koster samfundet flere hundrede millioner kroner hvert år.
I en nyt opsigtsvækkende notat lufter rigsrevisor Henrik Otbo sin frustration.
»Jeg finder ikke fremdriften i sagen tilfredsstillende. Ministeriet bør nu sikre et målrettet forløb, så spørgsmålet snarest kan belyses. Jeg vil fortsat følge ministeriets arbejde ... «, skriver Henrik Otbo.
Rigsrevisorens formuleringer dækker over et særdeles alvorligt forløb, mener professor i offentlig forvaltning Jørgen Grønnegaard Christensen fra Syddansk Universitet.
»Han er helt klart meget utilfreds. Det er usædvanligt, at du har den form for langstrakt diskussion mellem Rigsrevisionen og et ministerium,« siger Jørgen Grønnegaard Christensen.
I går beklagede Sundhedsminister Bertel Haarder (V), at man tidligere har hemmeligholdt en rapport for Rigsrevisionen og forsikrede, at det lå ham »meget på sinde, at der ikke i fremtiden opstår en lignende situation«.
Men heller ikke Haarder har tilsyneladende indfriet løftet til Rigsrevisionen, siden han blev sundhedsminister i februar i år.
Ingen effekt
De arbejdsgiverbetalte sundhedsforsikringer blev skattefri i 2002, og i bemærkningerne til lovforslaget fremgår det direkte, at det er, fordi forsikringerne vil komme alle borgere til gode.
»Ventelisterne forkortes til gavn for de grupper i samfundet, der ikke kan betale sig fra en behandling på et privathospital eller ikke har en arbejdsgiver, der vil betale for en sådan behandling,« står der.
Argumentet er, at en borger, der bruger sin forsikring til straks at blive behandlet på et privathospital, ikke fylder i køen til de offentlige hospitaler. Men det er endnu ikke lykkedes nogen at dokumentere den sammenhæng.
I dag har knap 900.000 danskere en arbejdsgiverbetalt sundhedsforsikring, og ifølge Skatteministeriet koster de statskassen 700 millioner kr. om året i tabte skatteindtægter.
Alene de sidste fem år er antallet af forsikringer fordoblet, uden at det markant har påvirket ventetiden på en operation. Den er gået fra 57 dage i 2005 til 62 dage i år.
Derfor har Rigsrevisionen løbende rykket Sundhedsministeriet for svar på, hvordan man vil dokumentere sammenhængen mellem ventelister og forsikringer, hidtil forgæves. I et notat fra november 2009 refererer Rigsrevisionen daværende sundhedsminister Jakob Axel Nielsen for at udtale, at det »ikke umiddelbart« kan lade sig gøre. Men det passer ikke, mener professor i sundhedsøkonomi ved Syddansk Universitet Kjeld Møller Pedersen.
»Man kan jo se på, hvor mange patienter med forsikringer der er blevet opereret for noget, man normalt ville stå på venteliste for. På den måde kan man sige noget om omfanget, men det er nok svært at sætte præcise tal på,« siger Kjeld Møller Pedersen. Selv mener han, at de offentlige ventelister er blevet aflastet en hel del. Omvendt viser en rapport fra Dansk Sundhedsinstitut, at det »næppe« er tilfældet.
Ærgrer sig
SF's sundhedsordfører Jonas Dahl er rasende over, at Rigsrevisionen har måttet rykke Sundhedsministeriet for beregningerne.
»Det er uset og uhørt - og det understreger med al tydelighed, at man endnu en gang prøver at dække over de meget dyre fejl, der er begået i Lars Løkke Rasmussens privatiseringsprojekt for sundhedsområdet,« siger han.
Venstres sundhedsordfører Preben Rudiengaard understreger, at han heller ikke har set nogen tal for effekten af de private sundhedsforsikringer endnu - men hans fornemmelse er, at de har skabt mere plads på de offentlige sygehuse.
»Jeg ved ikke, hvor meget respit, Sundhedsministeriet skal have her. Men hvis vi skal bruge Rigsrevisionen til noget - og det skal vi, for det er også en vagthund for demokratiet - så må vi forvente, at så snart tallene er færdige, så bliver de også oversendt til Rigsrevisor,« siger han.
Departementschef i Sundhedsministeriet Kristian Wendelboe lader gennem sin pressemedarbejder forstå, at man ærgrer sig over sagen. Han kan ikke forklare, hvorfor der er gået så lang tid, ligesom Sundhedsministeriet heller ikke har svaret på, hvilke forsøg man har gjort for at dokumentere sammenhængen.
Nu vil Sundhedsministeriet have en ekstern forsker til at gøre arbejdet.

