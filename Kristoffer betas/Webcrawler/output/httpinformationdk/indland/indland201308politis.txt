Politiske ungdomsforeninger støtter medicinsk cannabis
Stod det til de politiske ungdomsforeninger, ville medicinsk cannabis være lovligt. Alle ungdomsforeningerne på nær én oplyser til Information, at de støtter en åbning for anvendelse af cannabis som medicin til særligt syge


 
Morten Dahlin, landsformand for VU:

	»Vi går ind for legalisering af hash over hele linjen i en form for coffeshop-model. Det betyder også, at vi naturligvis støtter legalisering af cannabis til medicinsk brug. Det er efter VU’s mening ærgerligt, at gamle fordomme skal stå i vejen for en effektiv behandling af borgere, der er syge.«

Rasmus Brygger, Liberal Alliances Ungdom:

	»Vi er helt enige med Liberal Alliance, som mener, at hash på recept til syge skal lovliggøres. Vi vil også gerne gå skridtet videre og legalisere hash. Vi finder det mærkeligt og helt uforsvarligt, at staten blander sig i, hvad den enkelte borger gør med sin krop, og problemet bliver kun endnu større, når vi taler om syge borgere, der forsøger at lindre deres smerter med cannabis.«

Carl Valentin, SFU:

	»SFU er stor tilhænger af legalisering af hash, også til medicinske formål. Jeg synes, det er trist, at vi som samfund er så forskrækkede over cannabis, at vi ikke engang vil tillade mennesker at bruge det medicinsk, selv om de tydeligvis kunne have gavn af det. I SFU er vi varme tilhængere af legalisering af cannabis, men jeg kan godt forstå, at man af den ene eller anden årsag kan være nervøs for, at en legalisering kan have nogle triste konsekvenser for samfundet, men når det udelukkende gælder medicinsk brug, forstår jeg ikke, hvordan man kan være imod det.«

Anders Vistisen, DFU:

	»Vores anke mod cannabis generelt er, at det kan være en glidebane, der leder til hård narkotika. Omvendt er vi åbne for, om cannabis kan have en veldokumenteret effekt på visse sygdomme. Men vi vil gerne være sikre på, at dosis er den rigtige, og at der er tale om den rigtige kvalitet, kort sagt at der er en standard, som man kan bedømme det ud fra. Så man skal finde en måde at sikre, at det er de rigtige patienter, der får den rigtige dosis, som er kvalitetssikret.«

Camilla Schwalbe, DSU:

	»Hash er ikke uskadeligt. Hvis nogen har et stort forbrug af hash, så påvirker det. Men jeg er ikke afvisende for, at man kan legalisere medicinsk cannabis, men argumentationen skal være, at det er det klogeste og bedste, man kan gøre for den enkelte patient, og ikke, at det ville være billigere end det receptpligtige middel, der er udvundet af cannabis.«

Kristoffer Beck, Konservativ Ungdom:

	»Vi er imod legalisering af hash, så der har vi skiftet holdning i forhold til tidligere. Jeg tror ikke, vi har taget stilling til medicinsk cannabis, så jeg kan ikke svare på, hvor vi står i det spørgsmål.«

Maria Sloth, SUF:

	»Medicinsk brug af cannabis er i orden, hvis nogen føler, at det kan hjælpe dem. Det er en negativ følge af kriminaliseringen af cannabis, at syge personer har et stof, som de ikke må bruge, selv om det kun har meget få bivirkninger. SUF går ind for en generel legalisering af cannabis, og man kunne starte med at åbne op for syge borgere.«

