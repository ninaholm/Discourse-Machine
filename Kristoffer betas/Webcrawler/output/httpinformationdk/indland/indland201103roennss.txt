Rønns svære efterår
Efter Birthe Rønn Hornbech i denne uge måtte forlade regeringen, står et afgørende spørgsmål tilbage: Hvorfor fortsatte den daværende minister den ulovlige praksis over for statsløse? Meget tyder på, at svaret skal findes i den såkaldte Metock-dom, der truede med at hive tæppet væk under VKO-samarbejdet


 Tidspunktet kunne ikke være værre for integrationsminister Birthe Rønn Hornbech (V). Sidst i august 2008 gør embedsmænd hende opmærksom på, at Danmark igennem en årrække systematisk har brudt FN-konventionen om statsløshed. Det sker, mens ministeren i forvejen er under massivt pres.
Seks uger tilbage påbegynder Berlingske Tidende den 10. juli 2008 en artikel- serie, der skal vise sig at give Birthe Rønn alvorlige forklaringsproblemer. Avisen kan dokumentere, at Udlændingeservice i årevis har undladt at informere danskere med udenlandske ægtefæller om, at de ifølge gældende EU-ret har mulighed for at blive familiesammenført i Danmark uden om de stramme danske familiesammenføringsregler. Desuden viser det sig, at Birthe Rønns ministerium siden 2004 har kendt til EU-reglerne, men ikke har givet Udlændingeservice instruks om at orientere borgerne om deres rettigheder.
En ny bombe
Kritikken rammer Birthe Rønn fra flere sider. Juridiske eksperter vurderer, at hendes ministerium har brudt forvaltningsloven, Ombudsmanden beslutter at gå ind i sagen, oppositionen kræver hende afsat, og Dansk Folkeparti kritiserer hende for ikke at beskytte den danske udlændinge- lovgivning. Støttepartiet truer ligefrem VK-regeringen med at trække sin støtte, hvis ikke Birthe Rønn nu sætter sig igennem over for EU.
Mens presset på integrationsministeren stiger i løbet af sommeren, afslører en dom fra EF-Domstolen den 25. juli 2008 endnu en bombe under den danske udlændingepolitik. Med den såkaldte Metock-dom præciserer domstolen betydningen af EU's opholdsdirektiv og slår fast, at Irland, Danmark og en række andre EU-lande handler i strid med direktivet, når de stiller krav om, at personer fra lande uden for EU skal have haft lovligt ophold inden for unionen for at blive familiesammenført med EU-borgere i landene.
Dommen får Dansk Folkeparti til at skrue yderligere op for kritikken af Birthe Rønn og regeringen. Partiet kræver, at Danmark får opholdsdirektivet ændret og truer med ikke at ville indgå finanslovsforlig senere på året og dermed i realiteten udskrive valg.
Det er præcis i disse uger, at embedsmænd gør Birthe Rønn opmærksom på, at ministeriet overtræder FN-konventionen om statsløshed og ifølge Informations kilder indstiller, at ministeriet ændrer praksis over for de statsløse.
Integrationsministeren står nu over for et valg, der kan forekomme enkelt, men som kan få dramatiske politiske konsekvenser: Vil hun, som embedsmændene foreslår, rette ind efter konventionen, eller vil hun fortsætte den ulovlige praksis?
Endnu en dårlig sag
Retter Birthe Rønn ind efter konventionen, kan hun se frem til massiv kritik. Hun skal i så fald give Folketingets Indfødsretsudvalg besked om ændringen af ministeriets praksis og må være klar over, at hun risikerer at åbne endnu en særdeles ... uheldig sag på udlændingeområdet. Mens regeringen i forvejen er under beskydning fra flere sider for sin håndtering af familiesammenføringsreglerne, vil det med stor sandsynlighed komme frem, at regeringen også i forhold til de statsløse har svigtet sine internationale forpligtelser og nu må gå på kompromis med egen udlændingepolitik. Medierne vil sætte kritisk fokus på konventionsbruddet, og endnu værre: Dansk Folkeparti, der allerede har truet med at hive tæppet væk under Birthe Rønn og i værste fald hele regeringen, må forventes at reagere skarpt på nyheden om, at statsløse palæstinensere skal have statsborgerskab uden om de krav, som partiet sammen med regeringen har fastlagt.
Hemmelige forhandlinger
Som bekendt træffer Birthe Rønn beslutning om at fortsætte den ulovlige praksis. Men som vi skal se, nøjes integrationsministeren ikke med at stille de samme krav til de statsløse, som hendes ministerium i strid med konventionen har stillet siden den seneste stramning på indfødsretsområdet i 2005.
Berlingskes politiske kommentator Thomas Larsen kan den 11. september 2008 fortælle, at integrationsministeren har indledt »hemmelige forhandlinger« med Dansk Folkeparti for at »redde VKO-alliancen«. Samtidig med at Lene Espersen (K) den 10. september er blevet præsenteret som ny leder for Konservative, har Birthe Rønn ifølge Larsen præsenteret »omridset af den plan, som skal sikre, at de danske udlændingeregler ikke bliver undermineret af dommen fra EF-Domstolen.«
Thomas Larsen kan i detaljer fortælle om VK-regeringens planer for forhandlingerne.
»Efter ugers sonderinger i forhold til EU-systemet er det lykkedes for Fogh at nå frem til en række punkter, som skal afbøde virkningerne af domstolsafgørelsen. Disse løsningsforslag, som kun kendes i en lille kreds, er næppe tilstrækkelige for DF-ledelsen i deres nuværende udformning. Derfor forestår svære forhandlinger,« lyder Larsens analyse, der slutter med en henvisning til Birthe Rønns rolle i sagen: »Kvoten for fejl er mere end opbrugt, og hun skal lykkes i dette forløb.«
Studehandel
Thomas Larsen får ret i, at regeringens planer for at nedtone virkningerne af Metock-dommen ikke er nok til at formilde Dansk Folkeparti. Det bliver klart, da VKO-blokken den 22. september fremlægger resultatet af forhandlingerne i det såkaldte Metock-forlig.
I forliget indfører regeringen og Dansk Folkeparti blandt andet en styrket indsats over for proformaægteskaber, der er indgået for at opnå familiesammenføring efter EU's opholdsdirektiv. Men størstedelen af aftalen handler slet ikke om familiesammenføring. Som en slags kompensation til Dansk Folkeparti for de i realiteten uomgængelige følger af EU-reglerne om familiesammenføring er regeringen i stedet gået med til at gennemføre en lang række nye stramninger inden for andre områder af udlændingelovgivningen.
Reglerne for adgang til statsborgerskab er et af de områder, der bliver ramt af stramningerne. Blandt andet bliver antallet af rigtige svar for at bestå indfødsretsprøven forhøjet fra 28 til 32, samtidig med at prøvetiden nedsættes fra 60 til 45 minutter. Desuden skal der fremover stilles skærpede krav om selvforsørgelse og danskkundskaber.
Rammer de statsløse
En måned efter at Birthe Rønns embedsmænd har gjort hende opmærksom på, at kravene til statsløse, der søger om statsborgerskab, skal lempes i overensstemmelse med FN-konventionen, står ministeren altså i spidsen for et forlig, der fører til markante stramninger af kravene til ansøgere om statsborgerskab. Stramninger, som også rammer de statsløse, idet ministeren har truffet beslutning om ikke at rette ind efter konventionen og således lader de statsløses ansøgninger behandle efter de almindelige retningslinjer.
Først sidst i januar 2010 beslutter Birthe Rønn at rette ind efter FN-konventionen og lempe kravene til statsløse, der søger om statsborgerskab. De mellemliggende 16 måneder har Integrationsministeriet ifølge hendes forklaring brugt på at fortolke konventionen, som ifølge et enstemmigt kor af jurister ikke efterlader den mindste tvivl om de statsløses rettigheder.



