KU bruger af egenkapitalen og sætter halv mia. af til forskning
Efter stor polemik om universiteternes millionoverskud opretter Københavns Universitet nu en særlig fond, der skal sende en halv milliard kroner tilbage til forskning og uddannelse. Daler de politiske bevillinger, vil universitet dog ’trække i håndbremsen’
De studerende på Københavns Universitet kan se frem til 120 mio. kr mere til forskning og undervisning fra næste år, som universitetet tager fra sin egenkapital.


 Københavns Universitet vil nu sende de seneste års millionoverskud tilbage til forskning og uddannelse. En ny fond skal uddele 120 millioner kroner årligt de næste fire år til tværgående forskningsprojekter og forbedring af uddannelseskvaliteten. I alt knap en halv milliard kroner.
Beslutningen kommer, efter de danske universiteter, med Københavns Universitet i spidsen, mødte hård kritik for at have op til trecifrede millionoverskud i 2011. Skattekroner som blev givet til forskning og uddannelse, men som i stedet havnede i universiteternes egenkapital.
Nu har Københavns Universitet opdaget, at 2012 også ser ud til at ende med et uventet millionoverskud, og det har været medvirkende til, at man sætter den nye fond i søen, fremgår det af bilagene for universitetets seneste bestyrelsesmøde.
»Vi har hele tiden ønsket at nære interessen for den tværgående og problemorienteret forskning så meget som muligt, og nu mener vi, at tidspunktet er kommet for at slippe nogle penge løs i den retning,« siger prorektor Thomas Bjørnholm, der nævner forskning i nogle af de store samfundsudfordringer, som noget den nye fond kan give midler at forske i.
De store overskud fik flere partier til at advare universiteterne mod at lade skattekroner samle støv på kistebunden. Derfor glæder det forskningsordfører Kirsten Brosbøl (S), at Københavns Universitet nu gør rede for, hvordan pengene skal bruges.
»Det lyder fint. Vi blander os jo ikke i, hvordan man fordeler de penge. Men vi har udtrykt en klar forventning om, at universiteterne bruger de midler, de får fra staten, på deres kerneopgaver, nemlig forskning og uddannelse. Og det ser ud til, at det er i tråd med det, universiteterne har tænkt sig at gøre,« siger Kirsten Brosbøl.
M ed det seneste overskud har Københavns Universitet over en milliard kroner i egenkapital. Hidtil har universitetet forsvaret sig med, at man slet ikke har så mange rede penge, da en del af beløbet er bundet i en såkaldt statsforskrivning, nybyggeri og ejerskifte af en række bygninger.
Tillid til politikerne
Desuden har man blot ønsket at polstre økonomien til usikre tider, da det endnu er uklart, hvor store bevillinger universiteterne får på næste års finanslov og frem. Ifølge universitetets årsrapport ville ledelsen være klar til at trække 50-150 millioner kroner på egenkapitalen til nye initiativer, når tilskudsniveauet for 2013-2014 var kendt. Men nu har universitetsledelsen altså fundet knap en halv milliard kroner til forskning og uddannelse.
»Tolkningen af de hidtidige politiske udmeldinger indikerer, at universitetet måske ikke skal frygte en så stor økonomisk ’skrænt’ (nedgang), som der ellers har tegnet sig,« skriver universitetsledelsen i sin indstilling til bestyrelsen og henviser til regeringens 2020-plan.
Her har regeringen gentaget sin målsætning om at hæve investeringerne i forskning til mindst en procent af BNP. Og selv om finansieringen for planen langtfra er på plads, og finansloven for 2013 først forventes vedtaget i december, har Københavns Universitet besluttet at handle nu.
»Udmøntningen af pengene tager tid, så vi skal af sted nu, hvis pengene skal ud at arbejde i 2013, og hvis skrænten alligevel kommer, kan vi stadig nå at trække i håndbremsen,« sagde rektor Ralf Hemmingsen på bestyrelsesmødet ifølge Universitetsavisen.
Om ’at trække i håndbremsen’ så betyder, at universitetet vil gøre fonden mindre eller helt annullere den, kan prorektor Thomas Bjørnholm ikke uddybe.
»Det har vi slet ikke talt om. Jeg håber ikke, det bliver aktuelt,« siger Thomas Bjørnholm.
Penge på omveje
Fonden er en del af Københavns Universitets 2016-strategi, og udformningen er endnu ikke helt færdig. Efter planen er der tale om to forskellige puljer, hvor 100 millioner årligt skal gå til forskningsprojekter, der går på tværs af fakulteterne, mens de sidste 20 millioner kroner skal gå til at forbedre kvaliteten af uddannelserne.
Formand for studenterrådet på Københavns Universitet Bjarke Lindemann Jepsen er glad for, at ledelsen har lyttet til kritikken og kanaliseret pengene tilbage, hvor de hører hjemme. Men han undrer sig stadig over, at pengene skulle en tur forbi universitetets pengekasse.
»Som udgangspunkt er vi en smule skeptiske over for, at man tager penge fra basisydelserne og gør dem til egenkapital for derefter at føre dem tilbage som strategiske midler, man så skal søge om,« siger han.»Vi er alle bekendt med, at der har været besparelser på universiteterne, og derfor ville det have været bedre at lade pengene gå til det, de var givet til i første omgang, nemlig kerneydelser.«

