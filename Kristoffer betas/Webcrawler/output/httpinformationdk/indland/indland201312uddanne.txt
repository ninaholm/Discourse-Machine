Uddannelsesminister erkender årelang forskelsbehandling
Danske studenter med et internationalt gymnasiebevis har siden 2007 systematisk fået undervurderet deres karakterer, når de ville søge ind på danske videregående uddannelser. Nu lover uddannelsesminister Morten Østergaard (R) at ændre den ulige behandling. Men det burde være sket for flere år siden, siger professor


 
	Efter flere års pres erkender Uddannelsesministeriet nu, at studenter med en eksamen fra et af Danmarks internationale gymnasier ikke er blevet behandlet på lige fod med almindelige gymnasieelever, når de har fået omregnet deres eksamensbevis til den danske 7-trinsskala. I et svar til Folketinget lover uddannelsesminister Morten Østergaard (R) at ændre det grundlag, karaktererne bliver omregnet på fra de internationale gymnasier (IB).

	»Omregning bør ske så retvisende som muligt, så man hverken stilles ringere eller bedre med en international gymnasial eksamen,« skriver Morten Østergaard i folketingssvaret.

	Siden 7-trinsskalaen blev indført i 2007, har Undervisningsministeriet omregnet den særlige IB-skala ud fra en formodning om, hvordan afgangskaraktererne for elever med en almen gymnasial uddannelse (STX) ville fordele sig. Hvert år har STX-eleverne dog scoret højere end forventet, men alligevel har ministeriet fortsat med at konvertere IB-karaktererne ud fra det fejlagtige skøn.

	Det har medført, at de internationale elever har fået undervurderet deres karakterer, og det har gjort det vanskeligt for dem at komme ind på en videregående uddannelse.

	Flere år for sent

	Morten Østergaard oplyser, at man ikke før nu har haft det statistiske grundlag for at ændre omregningen. Men ifølge professor i statistik Peter Allerup, Aarhus Universitet, kunne ministeriet have rettet op på skævheden allerede til optagelsesåret 2009-2010, hvor 7-trinsskalaen havde været i brug et fuldt år.

	»Det er for dårligt, at det ikke er sket endnu,« siger Peter Allerup.

	Uddannelsesministeriet har imidlertid fundet, at der var behov for at inddrage flere års bedømmelser efter den nye karakterskala for at sikre, at skalaen var ordentlig indkørt.

	Konservatives undervisningsordfører Lene Espersen glæder sig over ministerens tiltag, men undrer sig over langsommeligheden.

	»Hvis omregningen bliver ved med at være skæv, skal det så igen tage tre-fire år, før der bliver rettet op?« spørger hun.

	Den nye omregning forventes klar til februar 2014, så den får effekt for de IB-studenter, der skal søge ind på de videregående uddannelser til marts.

