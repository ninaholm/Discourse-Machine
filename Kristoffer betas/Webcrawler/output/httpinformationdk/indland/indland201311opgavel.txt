’Min opgave i livet er at banke det elitære ned
Det kan være svært at holde undervisningskvaliteten oppe på de vilkår, universiteterne arbejder under i dag. Men det er ikke umuligt, siger lektor i antropologi Inger Sjørslev. Hun har netop modtaget Lærebogsprisen på 100.000 kr. for sin idé til, hvordan man hjælper de studerende til at forstå de skjulte akademiske koder
Ny videnskabskrig


 
	Inger Sjørslevs antropologi-studerende brokker sig, når hun beder dem læse tekster af de store filosofiske tænkere. Det er svært tilgængelige tekster, og hun forstår heller ikke det hele selv, indrømmer hun over for de studerende. Men hvorfor skal vi så spørger de.

	»De vil have, jeg skal være lærer og give dem facit. Hvor jeg tænker: Nej! Hvordan tror I, vores erkendelse af verden er blevet til. Hvad tror I, filosofferne gjorde?« siger Inger Sjørslev. Hun ender altid med at referere til Sokrates via den tyske filosof Hannah Arendt:»At dele sin forvirring med hinanden. Men jeg ved godt, at det er helt imod tidsånden,« siger Inger Sjørslev.

	Den 64-årige lektor i antropologi på Københavns Universitet tager imod en mørk eftermiddag på sit kontor til en snak om kvalitet i uddannelse. Hun har netop vundet Lærebogsprisen på 100.000 kroner for sit projektforslag til en ny lærebog, der med juryens ord »på meget kvalificeret vis løfter den svære opgave at hjælpe studerende til at forstå de grundlæggende kvalitetskriterier i det at arbejde i en akademisk fagdisciplin«.

	Formålet med bogen, forklarer hun, er at give de mindre trænede læsere den hjælp og træning, der skal til for at kunne afkode det skjulte tankegods i de svære tekster. For man kan ikke bare styre uden om de såkaldte primærtekster og kun læse bøger om de store filosoffer, hvor teksten er tygget igennem på forhånd. De studerende bliver nødt til at læse dem selv, men som hun siger: »Jeg vil gerne fastholde det svære, og samtidig vil jeg også hjælpe«.

	’Et under, jeg er her’

	Antropologi har til huse på det gamle kommunehospital på Østre Farimagsgade, hvor der her lidt over klokken fem stadig vrimler med studerende, der kommer og går.

	Inger Sjørslev tager imod ved hovedindgangen og viser ad snørklede gange hen til sit kontor. Som udefrakommende er det umuligt at finde, siger hun. Når man kommer ind på kontoret, lugter der af gamle bøger. Titlerne står i Børge Mogensen-reoler fra gulv til loft. Hvor der er plads, er væggene dekoreret med kunst fra forskellige dele af verden. I hjørnet står en globuslampe med lys i. Kun en motionscykel på gulvet bryder med billedet af et typisk antropolog-kontor. Men der erperioder, hvor den ikke bliver brugt så tit, indrømmer Inger Sjørslev.

	Som hun sidder der midt i sit eget miljø, er det ikke til at se, at hun ikke altid har passet perfekt ind på universitetet.

	»Men nogle gange kan jeg godt synes, det er et under, jeg er her. Ikke fordi nogen har været slemme imod mig, men der er bare mange måder at blive sorteret fra på.«

	»Det var hundesvært at finde ud af koderne,« siger hun om dengang, hun i 1967 flyttede fra provinsen i Nyborg og begyndte på universitetet i København. Hendes far var lærer og hendes mor skolesekretær. Det var moren, der var den kloge, indskyder Inger Sjørslev. Så de havde da bøger derhjemme. Alligevel var skiftet til at være studerende svært, husker hun.Måske er det derfor, hun er så opsat på at hjælpe andre til at overkomme det ekskluderende, elitære, der ligger i den akademiske kultur.

	»Jeg ser det som min opgave i livet at banke det elitære ned. Det er ikke, fordi jeg mener, at alle er lige kloge, og alle kan blive ph.d.er. Men vi underviser for alle.«

	Svært at holde kvaliteten

	Det kan være svært at holde kvaliteten oppe i undervisningen på de vilkår, underviserne arbejder under i dag, mener hun. Der er mange studerende, det skal gå hurtigt, og det svære er lige populært hos alle. Det skal gøres nemt.

	»Tendensen er, at man gerne vil have de lette veje. Det skal gå hurtigt, og man har kun fem år til et kompliceret studium. Der er en tendens til instrumentalisering: ’Fortæl os hvad vi skal kunne for at blive gode.’«

	Men omvendt kan hun godt se, hvordan det akademiske miljø kan blive bedre til at tage imod de førsteårsstuderende, der i stigende grad kommer fra uddannelsesfremmede hjem.Fra sit feltarbejde som antropolog har hun lært, hvordan viden og kunnen er rationerede størrelser. Man får ikke adgang til det hele lige med det samme. Man er nødt til at være der i lang tid og være med i praksis.

	»Viden er en ressource, en værdi, det er guld. Man kan ikke bare give det hele på en gang, så mister det sin værdi. Det skal være svært at få fat i. Det gælder i de religiøse kulter, og det gælder også lidt i vores akademiske kultur. Noget af det kan jeg godt forstå, men andet af det er ikke okay,« siger hun om den måde, den akademiske kultur nogle gange har en indbygget tendens til at gøre ting sværere, end de er, så de nye, små rigtigt kan sidde og føle sig dumme.

	I stedet handler det om at være så generøs som muligt med sin viden over for de studerende, mener hun. Det er det, hun gerne vil gøre med sin kommende lærebog. Og så håber hun, at de studerende vil forstå, at de også stadig selv skal kæmpe for at tilegne sig den viden.

	»Du kan ikke bare sige ’værsgo, her har du alt, hvad jeg ved, nu er det dit’. Der vil altid være begrænset adgang eller en tidsmæssig nødvendighed i at nå til det der. Men det skal ikke være nogen undskyldning for ikke at give, hvad vi har.«

	 

	 

	 

	 

