Befolkningen frikender 68'erne
68-generationen er længe blevet anklaget for at have fået i pose og sæk. Men det er ikke et billede, den almindelige dansker kan nikke genkendende til, viser A4 undersøgelse


 Igen og igen har de yngre generationers repræsentanter i aviser, på nettet, i tv og i radioen tordnet mod 68'erne, der lidet flatterende er blevet kaldt græshoppe-generationen. Men i befolkningen er skepsissen over for den omdiskuterede generation til at overse, fremgår det af en undersøgelse, Ugebrevet A4 har fået Analyse Danmark til at foretage. 2.000 danskere over 18 år er blevet bedt om at pege på den generation, som i deres øjne er den mest forkælede. 
Kun 12 procent af de adspurgte svarer - 68- generationen. Det blegner i sammenligning med, at hele 48 procent af de adspurgte udråber den unge generation Y - de, som i dag er mellem 20 og 28 år - til de mest forkælede. 
Blot 32 procent kan erklære sig helt eller delvist enig i, at 68-generationen har fået meget forærende. 
Y-generationen
Til sammenligning erklærer henholdsvis 34 og 55 procent sig enig i, at nå-generationen og generation Y har været genstand for samfundets gavmildhed. Noget tyder på, at historien om den forkælede 68-generation er en myte skabt i medierne af en række velargumenterende repræsentanter for de yngre generationer. 
ikke overraskende
For historiker ved Københavns Universitet Thomas Ekman Jørgensen (født 1973), der er aktuel med bogen "68 - og det der fulgte", som udkommer i denne uge, er der ikke noget overraskende i, at befolkningen frikender 68'erne. 
"Store dele af 68-generationen bestod jo af arbejdere, der var ansat i fag, som med tiden er blevet overflødiggjort af den teknologiske udvikling eller er blevet udflyttet. For mange kan det derfor være svært at nikke genkendende til billedet af de forkælede 68'ere," siger Thomas Ekman Jørgensen. A4

