Han sagde tryghed 21 gange
Mens verden omkring den globale befolkning ramler, kaster statsministeren i Folketingets åbningstale friheden over bord til fordel for tryghed. Men statsmininisterens 21 forsikringer om tryghed overbeviser ikke, når opsparingen er barberet ned til sokkeholderne. Tværtimod
»Regeringen vil kæmpe for, at Danmark fortsat skal være et trygt og sikkert samfund. Et samfund med tryghed i familiernes økonomi. Et samfund med høj beskæftigelse. Et samfund med social tryghed. Et samfund, hvor der er trygt og sikkert at færdes ude om aftenen,« sagde statsministeren, da han åbnede Folketinget med en tale, hvori han 21 gange understregede, at danskerne skam kunne føle sig helt trygge.


 "Genstanden for den lokkende reklame er socialstatsborgerens higen efter materiel tryghed og bekvemmelighed. I en uendelig strøm af propaganda gentager socialstatens bagmænd derfor det simple budskab, som skal bide sig fast i enhver borger: Velfærdsstaten sikrer social tryghed."
Anders Fogh Rasmussen, Fra socialstat til minimalstat, 1993
Statsministeren var ikke meget for tryghed, da han i 1993 lancerede sin liberale strategi.
Det var 15 år før bankkrak, dyre fødevarer, priser, der falder på boliger og stiger på olie. Trusler om terror, bandeopgør og skyderier i gaderne. 
Turbulens, der gør mennesker bekymrede for deres personlige sikkerhed.
Derfor gjorde han det eneste rigtige, Anders Fogh Rasmussen, da han med håndfladerne vendt mod himlen den 7. oktober ved Folketingets åbning lovede danskerne tryghed. Hele 21 gange. 
"I en krisesituation skal regeringen være garant for stabilitet, men spørgsmålet er, hvor megen politisk kapital statsministeren har tilbage, når det gælder tryghed," siger lektor i psykologi Carsten Rene Jørgensen fra Københavns Universitet og referer til meningsmålinger, hvor Venstre daler i takt med finansmarkedets aktiekurser.
"Hvad lille Danmark gør, er uinteressant i forhold til, hvad der sker i USA, og det, man gør dér, er ikke nok," siger professor i sociologi Mikael Hviid fra Aalborg Universitet.
"Når tryghed bliver brugt 21 gange, viser det, at der er noget, der er helt galt. Handlekraft er den kortvarige effekt af talen, men de sidste uger har vist, at når ham, der lover tryghed, ikke kan skabe ro på aktiemarkedet og afværge bombninger, så får vi mistillid i befolkningen." 
Markedets psykologi
Gennem den sidste uge er tryghed blevet brugt flittigt af både Anders Fogh Rasmussen, George Bush og den amerikanske nationalbankdirektør Ben Bernanke. 
Indtil videre har det ikke haft nogen effekt, fordi angsten vokser, mens politikere ikke er i stand til at løse problemerne, siger Mikael Hviid.
"I øjeblikket har folk mistet tiltroen til, at politikerne er i stand til at gennemføre de reformer, der skal til. Derfor vågner aktieindehavere hver morgen op til angsten for, at deres opsparing er barberet ned til sokkeholderne. Optimismen for et år siden, hvor man ikke kunne investere forkert, er afløst af, at man ikke kan investere rigtigt."
Da alle andre sænkede renten i sidste uge, opretholdt Danmark renten, og den begyndende bedring på det danske aktiemarked blev skudt ned, nævner Mikael Hviid som eksempel.
"Regeringens indgreb i sidste uge havde den modsatte effekt end forventet, fordi det er psykologi mere end sund fornuft, der styrer. Vi er ikke beroliget, og selv om statsministeren har sagt det rigtige, har hans ord ingen effekt haft. Ingen af parterne ved, hvad der skal til, og lige nu er der en arbejdskonsensus, hvor man undlader at kritisere åbent af frygt for, at det skal gå helt galt."
Elendigheden er aldrig vores skyld. Først var det indvandrerne, der væltede ind over grænserne, nu er det den globale verdens elendige økonomi, siger lektor i økonomi, politik og forvaltning Johannes Andersen fra Aalborg Universitet:
"Siden 2001 har det politiske paradigme været, at vi dæmmer op for truslen, der kommer strømmende udefra. Det afgørende er, at når det kommer strømmende, så er det et udenlandsk problem."
Vi fortsætter, som vi plejer
Hvis den nuværende økonomiske politik skal have lov til at fortsætte, skal situationen i Danmark derfor italesættes som 'stabil' i forhold til den globale finanskrise, siger Johannes Andersen. 
"Desværre er det den liberalistiske forbrugerisme, regeringen selv har hyldet, der nu er løbet løbsk. Alligevel fraråder regeringen ikke fremtidig økonomisk spekulation, men beroliger i stedet befolkningen og siger, at 'det fortsætter vi med'."
"Den globale økonomi bliver ikke nedgjort, og der bliver ikke foreslået eksempelvis nationalisering af bankerne. Anders Fogh Rasmussen laver det paradoksale greb, der hedder, 'vi mangler arbejdskraft', når alle ved, at for enden af en økonomisk krise venter arbejdsløshed. Når han ikke lytter til den form for økonomisk fornuft, så er det, fordi han italesætter den nuværende situation som 'stabil'. Stabilitet har VK-regeringen jo sikret os," mener Johannes Andersen.
Den politiske joker
Den offentlige og politiske debat har i flere år været præget af respektløshed over for folk, som ikke tør tage chancen, hvor tryghed og tillid er blevet bærende værdier, mener etnograf og forfatter til debatbogen Selvmål - det evaluerede liv, Karen Lisa Salamon, som forsker i kulturelle trends i ledelse. 
"Hvis man ville noget stort, måtte man satse. Det betød en dyrkelse af den stærke leder som jokeren eller pokerspilleren, der tør satse sig selv og ikke er blødsøden over for eventuelle tab. For nogle år siden måtte man eksempelvis ikke sige rundkredspædagogik eller solidaritet, og den grundtone er der stadig, men der er kommet en besindighed," mener Karen Lisa Salamon. 
I flere år nu har der i synet på ledelse og offentlig styring været en dyrkelse af risikoadfærd og chancerytteri, og tidligere taler fra statsministeren handlede om at tage ansvar og være iværksætter: "Inden oppositionen kunne nå at lancere en diskussion om tillid og solidaritet, så indtog regeringen fællesskabstemaet med begrebet sammenhængskraft. Dermed fik den kapret oppositionens agenda."
"Nu samles interessen i stedet om folks angst for krisen, og det ser til, at noget lignende sker med tryghed og tillid. Snakken om sammenhængskraft kulturaliserer det fælles ansvar, så det kommer til at handle om fælles ideologi og værdier," vurderer Karen Lisa Salamon. 


