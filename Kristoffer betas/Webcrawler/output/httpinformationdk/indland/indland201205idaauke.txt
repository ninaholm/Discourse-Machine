Ida Auken: Finans- og miljøkrise må løses samtidig
Kun omstilling til en grøn økonomi kan bringe os ud af den dobbelte krise. Men det er unægtelig svært, og vi politikere behøver i den grad hjælp, siger miljøministeren til de hjemlige græsrødder
Miljøminister Ida Auken (SF) beder alle EU-lande fremlægge grønne prioriteter i deres vækstprogrammer. Det kan være en miljøgavnlig vej ud af krisens stilstand.

»Dette er en meget vigtig pointe at tage med os i dag: Vi befinder os ikke kun i en finansiel krise. Vi er også konfronteret med en ressource- og klimakrise, der er lige så alvorlig. Og det er meget vigtigt at understrege den måde, de to kriser er vævet ind i hinanden på – den måde, de gensidigt påvirker hinanden og dermed i virkeligheden også peger på alle de muligheder, det rummer at løse de to kriser på samme tid.«Det var det ene hovedbudskab fra miljøminister Ida Auken (SF), da hun i denne uge talte på de danske græsrødders store forberedelseskonference til Rio+20-topmødet i næste måned:»I en økonomisk krisetid kan det være fristende for de involverede parter at falde tilbage i konservativ tænkning og sige, at bæredygtighed er et emne, vi først kan tage os af, når den finansielle krise er løst. Efter min mening vil det være en fundamental og alvorlig fejltagelse. Det er netop i en tid med mangfoldige kriser, at behovet for konkret handling er allermest påtrængende, og nye muligheder opstår.«Det andet budskab fra ministeren var et kærligt spark bagi til selv samme græsrødder, herunder konferencens arrangør, 92-gruppen, der er de danske miljø- og udviklingsorganisationers netværk.»I er nødt til at fortælle den positive historie om en socialt inkluderende, grøn økonomi,« sagde ministeren.»Når det kommer til stykket, kan vi som politikere sætte rammerne, men det er jer, der kan levere svarene og de konkrete løsninger.«Ministeren henviste til den seneste Rio-forberedende forhandlingsrunde i New York, som hun selv for nylig deltog i, som én af få ministre.»Alt er kørt fast. Alle smider kantede parenteser ind,« sagde Auken med adresse til landenes diskussioner om en sluterklæring fra Rio+20-topmødet, en tekst, der siden februar er vokset fra 19 sider til over 200 sider, fordi alle forlanger egne standpunkter indskrevet.Ud af 420 paragraffer i teksten var der ved New York-rundens afslutning fortsat ’kantede parenteser’ – uenighed – om 400 af dem. »Nogle lande tøver med enten at fortælle, hvor de står, eller vise lederskab i forhandlingerne, og andre spænder direkte ben for fremskridt,« betonede Ida Auken. Presset udefra mangler, mener hun.»Et civilsamfund, der spiller en aktiv rolle, er i mit hoved en forudsætning for en succesfuld omstilling til en grøn økonomi. Politik må også komme fra folket. I må hjælpe mig med at få den danske befolkning til at råbe på en grøn økonomi.«Forbrug må ændres»Efter min mening er en langsigtet bæredygtig vækst og udryddelse af fattigdom kun mulig via en grøn omstilling af økonomien,« gentog miljøministeren.»Men jeg ønsker faktisk også at sende det omvendte signal: Vi kan kun løse den miljømæssige krise, hvis vi forstår, at vi er nødt til at gøre det til mainstream, det vil sige bringe det ind i hjertet af den økonomiske politik. Derfor vil jeg virkelig, at dette budskab går begge vej: En omstilling til et fremtidigt vækstparadigme må basere sig på en ressourceeffektiv vækst, der respekterer økologiske grænser. Vi har stadig en lang vej at gå, før vi har bevist, at det faktisk er muligt.«Én forudsætning er ifølge Ida Auken, at mødet i Rio de Janeiro leverer »specifikke mål, handlinger og tidsrammer for omstilling til en grøn økonomi.« Og en mulig handling er et såkaldt ’10-årigt rammeprogram for bæredygtigt forbrug og produktion’.»Vi har ventet 10 år på det, ikke sandt? Nu er det på tide, for vi ved jo godt, at vi er nødt til at ændre vore forbrugs- og produktionsmønstre,« sagde Auken.Ministeren betonede også nødvendigheden af at bevæge sig »hinsides BNP« for at sikre, at såvel værdien af naturressourcer som økonomiens evne til at varetage sociale og miljømæssige hensyn bliver talt med.»Det, der bliver målt, bliver håndteret,« som hun sagde.Og Ida Auken påpegede, at »fjernelse af miljømæssigt skadelige subsidier og gennemførelse af skattereformer også er nøgleinstrumenter og -værktøjer for omstillingen til en grøn økonomi.«Det samme blev understreget på konferencen af Friedrich Barth, seniorkonsulent i FN’s udviklingsorganisation UNDP.»Der er stadig mange penge derude, som kan bruges, hvis blot man afskaffer subsidierne til fossil energi, og hvis man beskatter ressourceforbruget. Problemet i øjeblikket er, at der er en meget begrænset deltagelse fra finans- og økonomiministre« i bestræbelserne på at skabe grøn omstilling, sagde han.Kim Carstensen, tidligere klimachef i WWF, nu indehaver af rådgivningsvirksomheden FairGreenSolutions, bemærkede med særlig adresse til EU:»Der sker fremskridt, men de centrale udfordringer er nøjagtig de samme som for 20 år siden,« da verdenssamfundet sidst mødtes i Rio til miljø- og udviklingstopmøde.Flere ngo-repræsentanter på konferencen beskyldte EU for med den ene hånd at forlange stop for fossile subsidier i Rio-teksten, mens man med den anden hånd modsætter sig formuleringer om stop for skadelige landbrugssubsidier såsom EU’s egne massive støtteordninger.SværtIda Auken måtte erkende, at også den danske regering består af andet end miljø-, klima- og udviklingsministre med høje grønne ambitioner. Adspurgt af Kim Carstensen, hvor langt den danske regering så selv er nået med at formulere udviklingsindikatorer ’hinsides BNP’, svarede miljøministeren:»Det er svært at udvikle nye parametre og indikatorer. Det tager en vis tid, så vær venlig at udvise lidt tålmodighed.«Med henvisning til mødets bemærkninger om behovet for lande, der kan tjene som modeller i den grønne omstilling, og Ida Aukens egen bemærkning om vigtigheden af at afskaffe skadelige subsidier og sikre skattereformer, spurgte Information til EU’s fortsatte landbrugssubsidier og til den forestående hjemlige skattereform. Ida Auken svarede:»Vi gør i øjeblikket alt, hvad vi kan fra dansk side for at gøre EU’s fælles landbrugspolitik mere grøn, og det er i sig selv en svær opgave. Det er en svær opgave.«»Når det gælder reform af skattesystemet, kan jeg selvfølgelig ikke i dag fortælle jer, hvad der kommer med i skattereformen. Men når vi taler om miljøafgifter, er vi nødt til at forstå, at dagens situation er en anden end i 1990’erne. Hver gang vi rører ved disse skatter, vil vi tabe arbejdspladser og virksomheder, hvis ikke vi gør det på en måde, så pengene føres tilbage, eller gør det meget, meget intelligent. Så grønne afgifter må tænkes meget godt igennem. Vi udelukker ikke at gøre noget ved det – jeg vil bare advare mod at tro, at det ikke er en realitet, at vi kan komme til at sende vore arbejdspladser plus forurening ud af landet.«Med henvisning til de mange forhindringer i Rio-processen sagde Ida Auken i sin udgangsreplik til græsrødderne: »Jeg siger jer, denne proces behøver i den grad god energi. Det er jer, der kan bevæge folk til at sige, hvad deres ledere skal gøre.«På mandag skriver DONG’s tidligere direktør Anders Eldrup klumme om nye veje efter Rio+20
