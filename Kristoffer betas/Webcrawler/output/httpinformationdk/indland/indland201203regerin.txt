Regeringen forsøger at spinne sig ud af afghansk torturproblem
Forsvarsminister Nick Hækkerup (S) nægter at tage stilling til, om Danmark skal fortsætte udleveringen af fanger til den torturanklagede afghanske sikkerhedstjeneste NDS. Det er i hvert enkelt tilfælde op til forsvarschefen at afgøre, siger han
’Det er ikke interessant, om fangerne er udleveret til NDS eller ej. Det interessante er, om vi har styr på dem, og det har vi,’ siger Nick Hækkerup.


 Forsvarsminister Nick Hækkerup (S) nægter at tage stilling til, om Danmark fortsat skal udlevere fanger til den torturanklagede afghanske sikkerhedstjeneste, NDS, i Helmands hovedstad Lashkar Gah.
»Jeg tror, vi stopper her,« lød ministerens afvisende svar, da Information på et pressemøde i går forsøgte at få ham til at af- eller bekræfte det nuværende og fortsatte samarbejde med NDS.
Udleveringen af fanger til den afghanske sikkerhedstjeneste er kommet i fokus, efter Afghanistans førende menneskerettighedsorganisation AIHRC i weekenden offentliggjorde en ny rapport, der fortæller om flere tilfælde af tortur i det NDS-fængsel, som Danmark udleverer fanger til.
Senere på dagen forklarede Nick Hækkerup i et interview med Information, hvorfor han ikke vil suspendere udlevering af fanger til NDS, selv om bl.a. Amnesty International opfordrer ham til det.
»Det centrale er, at forsvarschefen fremover skal tage stilling til hver enkelt fangeoverdragelse. Det er op til ham at foretage en konkret vurdering i hver enkelt tilfælde, om der er risiko for tortur.«
– Hvor mange beretninger om tortur skal du have, før du som minister vil suspendere udleveringen til NDS?
»Hvis FN bekræfter, at der er risiko for tortur og anbefaler det, så vil vi naturligvis suspendere udleveringerne.«
Tidligere på dagen fremstillede forsvarsministeren bl.a. i TV 2 det danske fangeproblemet som minimalt. Hans begrundelse var, at de to eneste fanger, som Danmark for tiden fører tilsyn med, i øjeblikket sidder i Helmands provinsfængsel i Lashkar Gah og ikke hos NDS.
– Men er det ikke korrekt at de to ’danske’ fanger ligesom de andre fanger, Danmark har udleveret, oprindeligt blev udleveret til NDS? Og at de blot er flyttet til et almindeligt fængsel, fordi de er i gang med at afsone deres domme?
»Det er ikke interessant, om de er udleveret til NDS eller ej. Det interessante er, om vi har styr på dem, og det har vi,« siger han.
Talepapir afslører spin
Tidligere i går såede forsvarsminsteren i flere medier tvivl om, hvem det egentlig er, Danmark udleverer fanger til. Men senere på dagen erkendte han over for Information, at det er NDS, Danmark plejer at aflevere fangerne til.
»Jo, men plejer og plejer. Det er måske så stærkt sagt. Nu er det jo ikke massevis af fanger, vi har udleveret,« sagde han.
Tidligere har forsvarsministeren flere gange bekræftet samarbejdet med NDS. Det skete bl.a. på et samråd i Folketinget i november 2011.
Af ministerens talepapir, der er offentliggjort på Folketingets hjemmeside, fremgår det tydeligt, at det er NDS-fængslet i Lashkar Gah, som Danmark overdrager fanger til.
»FN (har) ikke kunnet bekræfte de beskyldninger mod tortur og mishandling, som har været fremført mod den facilitet, som danske styrker – i de få tilfælde, det har været relevant – har overdraget til, nemlig NDS-faciliteten (National Direc-torate of Security) i Lashkar Gah,« sagde ministeren bl.a. i anledning af, at FN konstateret, at op mod halvdelen af alle fanger i NDS’ fængsler blev udsat for tortur.
Amnesty Internationals juridiske rådgiver Claus Juul understreger, at Danmark ikke kan unddrage sig ansvar, blot fordi de ’danske’ fanger senere overflyttes til andre fængsler end det, der er problematisk.
Kræver udleveringsstop
Amnesty fastholder derfor kravet om, at Danmark bør suspendere udleveringen af fanger til NDS i lyset af de nye oplysninger om tortur, som Information offentliggjorde mandag.
»Forsvarsministeren har over for Folketinget oplyst, at de danske styrker overdrager fanger til NDS-faciliteten i Lashkar Gah,« siger Claus Juul. »For os er ikke så vigtigt, om fangerne nu sidder i det ene eller det andet fængsel. Det afgørende er, at der tale om én sikkerhedstjeneste, og det er den, Danmark har overdraget fanger til,« siger han.
Claus Juul henviser desuden til sidste års store FN-undersøgelse af forholdene i de afghanske fængsler.
»Rapporten fra FN’s Afghanistan-administration UNAMA var jo meget klar. Den afghanske sikkerhedstjeneste har store problemer med menneskerettighederne. Dengang sagde den danske regering, at den NDS-facilitet i Lashkar Gah, som Danmark afleverer fanger til, ikke er nævnt, så vi fortsætter med at udlevere fanger til dem. Nu er der så kommet en rapport fra Afghanistans fremmeste menneskeretsorganisation, som siger at der også foregår tortur hos NDS i Lashkar Gah. Det må derfor være nu, regeringen stopper op og overvejer, om Danmark fortsat kan udlevere fanger til den facilitet. Og så er det for så vidt ligegyldigt, om vi p.t. har nogen ’danske’ fanger siddende hos NDS eller ej,« siger han.
Konventionsbrud
Ifølge Amnestys juridiske rådgiver handler Danmark i strid med de internationale konventioner, når regeringen insisterer på at fortsætte fangeudleveringerne til NDS trods de nye torturanklager.
»Regeringen kan ikke sidde en rapport fra Afghanistans førende menneskerettighedsorganisation overhørig. Det vil være i strid med Danmarks folkeretslige forpligtelser,« siger han. »Ifølge konventionerne er Danmark forpligtet til positivt at sikre sig, at der ikke er risiko for tortur, før vi udleverer flere fanger.«

