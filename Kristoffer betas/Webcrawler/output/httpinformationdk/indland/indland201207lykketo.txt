Lykketoft dropper folketingsdueller med Thorning-Schmidt
Folketinget ville putte flere proteiner i den politiske debat med dueller med partilederne. Men nu bliver det alligevel ikke til noget. Årsag: Liberal Alliance og Venstre vil have lov til kun at sende suppleanter


 Det skulle ellers have været ligesom i det britiske parlament, når Folketinget samledes efter sommerferien.
Altså, at landets leder – i dette tilfælde statsminister Helle Thorning-Schmidt (S) – hver uge duellerede med oppositionspartiernes ledere.
Men nu har Folketingets formand, Mogens Lykketoft (S), udskudt planen om reformere Folketingets traditionelle spørgetime.
I et brev til Udvalget for Forretningsordenen konstaterer Mogens Lykketoft nemlig, at det »ikke har været muligt at forene de forskellige og skiftende synspunkter omkring den nærmere afvikling af en sådan ordning«.
»Venstre og Liberal Alliance har insisteret på, at de skulle have lov til at møde op med suppleanter for deres partiledere. Og statsministeren har sagt, at forudsætningen for aftalen var, at de mødte op med deres partiledere. Så vi fortsætter diskussionen efter sommerferien,« siger Folketingets formand til Information.
Da Mogens Lykketoft præsenterede planen tidligere på året lød løftet, at spørgetimen ville komme til at ligne det britiske underhus. Her duellerer den konservative premierminister, David Cameron, i en ugentlig ’Question Time’ tværs over bordet med Labours oppositionsleder, Ed Miliband.
Planen var derfor at flytte statsministerens spørgetime fra onsdag til tirsdag, så hun kom i folketingssalen straks efter sit ugentlige pressemøde. Formål? Dels at indføre en politisk debat i folketingssalen, der »med sin deltagerkreds ville skabe større offentlig interesse«. Og dels gøre op med en spørgetime, der netop ikke levede op hertil.
Venstres medlem af Folketingets præsidium, Bertel Haarder, fralægger sig dog ansvaret for, at spørgetimen heller ikke fremover vil kunne trække fulde huse.
»Det er jo naturligt, at når statsministeren hver tirsdag – efter det ugentlige ministermøde – stiller op i folketingssalen, når hun også stiller sig til rådighed for pressen. Men vi synes som sagt, at det også kan være for eksempel gruppeformændene, som møder op. Derfor håber jeg, at vi finder en løsning, så vi får lidt mere liv i spørgetimen. Det har ikke været særlig godt indtil nu,« siger Bertel Haarder.
Dansk Folkepartis medlem af Folketingets præsidium, Søren Espersen, kalder udgangen på debatten for »trist«. Søren Espersen har – om nogen – været primus motor bag forslaget, som allerede kom på bordet under den daværende formand for Folketinget, Thor Pedersen (V).
»Det skulle have været lige som i Storbritannien, hvor der er ramasjang og gang i debatterne. Derfor er det også trist, at det nu falder på grund af sådan en ting. Men det har vist sig at være et stort tovtrækkeri. Så nu gider vi altså ikke mere. Det hænger os ud af halsen,« siger Dansk Folkepartis medlem af præsidiet.
Den nye debatform skulle have været afprøvet fra oktober 2012 til udgangen af april 2013.

