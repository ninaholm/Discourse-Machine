Alternativet tiltrækker nye politisk aktive
Partiet Alternativet har undersøgt, hvem deres medlemmer er – og hvor de kommer fra. Uffe Elbæk er tilfreds med, at de fleste aldrig tidligere har været medlem af et parti


 Det nye parti Alternativet ser foreløbig ud til at nå ét af stifteren Uffe Elbæks mål: Nemlig at engagere danskere som ikke tidligere har været medlemmer af et politisk parti.
Alternativets første medlemsundersøgelse viser, at 57,3 procent af medlemmerne aldrig har været medlem af andre partier (41,9 procent har været det, mens resten ikke har svaret på spørgsmålet). Alternativet har i dag 1.396 medlemmer.
»Der er jo masser af mennesker som er aktive i alle mulige politiske sammenhænge – men som af den ene eller anden grund ikke vil være medlem af et parti. Det kan være, fordi de ikke vil købe hele pakken eller ikke bryder sig om de bestemte koder for, hvordan man opfører sig i et parti. Derfor er det selvfølgelig opløftende, også af demokratiske grunde, at vi kan få nogle flere til at engagere sig i partipolitik,« siger Uffe Elbæk.
Medlemsundersøgelsen viser samtidig, at tre fjerdedele af Alternativets medlemmer ved det seneste folketingsvalg har stemt på enten Enhedslisten (28,8 procent), Radikale Venstre (27,4) eller SF (20,8). Når medlemmerne bliver bedt om at udpege det vigtigste af Alternativets syv såkaldte fokusområder, er de da heller ikke i tvivl: 43,2 procent peger på miljømæssig bæredygtighed.
Et resultatet, som ikke overrasker den tidligere radikale kulturminister og nuværende folketingsmedlem.
»Selv om Alternativet har forsøgt at gøre op med den normale opdeling i højre og venstre, havde jeg forventet, at vi tiltrækker progressive radikale og udogmatiske enhedslistefolk. På den ene side gør Alternativet klart op med den neoliberale økonomi – med hvad alt hvad det indbefatter af ønsker om større lighed i samfundet og alle de andre plusord. Og på den anden side siger vi, at vi bliver nødt til at være mere entreprenante for at klare udfordringerne,« siger Uffe Elbæk.
Advarer mod partifortid
Karina Pedersen, partiforsker og lektor på Københavns Universitet, advarer dog mod at ligge for meget i, at 57,3 procent af Alternativets medlemmer ikke tidligere har været medlem af et andet parti. Det er nemlig kun fire procent af danskerne, som er partimedlemmer.
Den seneste partimedlemsundersøgelse fra 2012 viser, at mellem 11 og 42 procent af de etablerede partiers medlemmer, har været medlem af ét eller flere partier tidligere (de fleste tidligere medlemskaber er i partier, der ligger ideologisk tæt).
»Uffe Elbæk kan stadig have ret i, at de her mennesker ellers aldrig havde meldt sig ind i et parti. Vi ved det ikke. Men der er masser af partier, som har medlemmer, der ikke har været medlem af andre. Under alle omstændigheder er Alternativet dog en alternativ måde at lave politik på. Vi har ellers set, at partier som lægger ud på en alternativ måde – som for eksempel Fremskridtspartiet – hurtigt kommer til at ligne de andre partier, for sådan er systemet nu engang indrettet,« siger Karina Pedersen med henvisning til Alternativets forsøg på gennem såkaldte politiske laboratorier at bygge partiet og politikken op nedefra.
Partiforskeren er, ligesom Uffe Elbæk, ikke overrasket over, hvilke vælgere Alternativet tiltrækker.
»Det er ikke overraskende, fordi Alternativet passer rigtig fint med det akademiske segment i Enhedslisten, Radikale Venstre og SF. Men det interessante bliver at se de politiske udmeldinger. Problemet er altid, om man ender med en sammenhængende politik og om nogle så stiger af, når de opdager, hvad det handler om,« siger partiforskeren.
I sidste uge havde Alternativet indsamlet 17.870 underskrevne vælgererklæringer. Heraf er foreløbig 7.155 godkendt af kommunerne. Der kræves 20.000 for at blive opstillingsberettiget til Folketinget.

