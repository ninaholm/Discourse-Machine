Danmark sætter børn i voksenfængsler
I strid med Børnekonventionen sættes danske børn i voksenfængsel. Det møder stærk kritik fra eksperter og oppositionen


 Trods årelang kritik risikerer børn under 18 år at havne i fængsel sammen med kriminelle voksne. 
Det sker selvom FN's Børnekonvention ikke er til at misforstå:
"... især skal ethvert barn, der er berøvet friheden, holdes adskilt fra voksne ..." står der skrevet i artikel 37.
Danske Regioners nyeste tal fra 2007 afslører imidlertid en anden sandhed. I 2003 blev 26 børn sat i voksenfængsel, fordi der ikke var plads på de sikrede institutioner. I 2007 var tallet steget til 113 - svarende til knap halvdelen af de frihedsberøvede 15-17-årige. Flere af disse børn oplever at blive isolationsfængslet for netop at undgå, at de sidder sammen med voksne, oplyser flere eksperter. Og det er et problem, fastslår generalsekretær i UNICEF Danmark Steen M. Andersen:
"Det er klart brud på Børnekonventionen. Børn skal behandles som børn. De er mere psykisk sårbare - også selvom de er hårdkogte kriminelle," siger han og understreger, at også isolationsfængsel er brud på Børnekonventionen. 
I Danmark findes der syv sikrede institutioner, som fungerer som surrogatfængsler for de 15-17-årige. Tilsammen har institutionerne 121 pladser til anbringelser, og selvom pladserne kan anvendes flere gange på et år, manglede der 32 pladser i 2003. Det tal var i 2007 vokset til 164 pladser. 
Traumer og tvangstanker 
Det falder ikke i god jord på de sikrede institutioner. Jens Asger Hansen, der er forstander på institutionen Sønderbro mener, at udviklingen er et stort problem: 
"Voksenfængsel for børn er som døden for dem. For at undgå, at de kommer til at sidde i sådan et fængsel, isolationsfængsler man dem. Det er det egentligt skræmmende," siger forstanderen. Han er ikke i tvivl om konsekvenserne: 
"Det er skadeligt under alle omstændigheder. Man kan få traumer og tvangstanker af det. Det kræver en stærk karakter at komme i isolation - og det er børn, vi snakker om," understreger Jens Asger Hansen. 
Han bakkes op af seniorforsker og afdelingsleder på Institut for Menneskerettigheder Peter Scharff Smith, der forsker i fængsler og menneskerettigheder. 
"Der er en god grund til, at man har lavet artikel 37, for børn kræver klare hensyn. Der er fare for, at de bliver negativt påvirket af ældre kriminelle og bliver yderligere kriminaliseret, hvis man putter dem i et voksenfængsel," siger han. 
'Ikke statens ansvar'
Oppositionen kræver nu, at regeringen laver en handlingsplan for at komme problemet til livs: 
"Det gælder om at få gjort problemet til undtagelsen snarere end reglen," lyder det fra retsordfører Morten Østergaard (R). 
Velfærdsminister Karen Jespersen mener dog ikke, det er statens ansvar: 
"Det er kommunernes ansvar at sørge for, at der er det antal pladser på sikrede institutioner, som der er behov for," skriver hun i en e-mail til Information. 
Børn bliver tabere
Men den hopper Morten Østergaard ikke på: 
"Staten har både ansvaret for fængslerne og for, at konventionerne overholdes. Det nytter ikke, at stat og kommuner peger fingre af hinanden - de eneste, der taber i det spil, er børnene," lyder det. 
Karen Jespersen fremhæver i sin e-mail, at der er afsat 16 millioner kroner på finansloven til etablering af flere pladser. 
Men blot fordi, der er afsat penge, er problemet ikke løst, påpeger Morten Østergaard
"Jeg glæder mig til at se, at der ikke sidder børn i danske fængsler efter 2009. Indtil videre konstaterer vi bare, at de sidder der, uanset hvordan finansloven ser ud."
Velfærdsminister Karen Jespersen (V) og justitsminister Brian Mikkelsen (K) er i dag kaldt til samråd for at svare på kritikken. 


