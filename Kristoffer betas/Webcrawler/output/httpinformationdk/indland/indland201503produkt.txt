Produktiviteten stikker af i industrien
På fem år er produktiviteten i dansk industri steget med 30 procent ifølge en ny analyse fra Arbejderbevægelsens Erhvervsråd. Branchen har brugt kriseårene på at skære ind til benet og er nu klar til opsvinget, mener chefanalytiker, mens Dansk Industri og Dansk Metal frygter flaskehalse på industriområdet
En medarbejder på Jobi Værft i Aalbæk. Mange virksomheder har ifølge chefkonsulent hos Dansk Industri, Allan Sørensen, været i gang med at trimme deres organisation for at blive mere konkurrencedygtige.


 Mens andre brancher kæmper med at få produktiviteten i vejret, oplever dansk industri i disse år høje vækstrater i produktiviteten. Fra 2008 til 2013 er branchens produktivitet steget med mere end 30 procent. Det er en langt højere stigning end i EU, hvor produktiviteten er steget med knap 10 procent, viser en ny analyse fra Arbejderbevægelsens Erhvervsråd.
»Det er nærmest en eksplosion, der er sket. Der er ingen tvivl om, at der er kommet mange flere robotter i dansk industri, så man har investeret sig til en del af fremgangen i produktiviteten, men der er også virkelig blevet skåret ind til benet på medarbejdersiden,« siger Frederik I. Pedersen, chefanalytiker hos Arbejderbevægelsens Erhvervsråd.
I samme periode viser rådets analyse, at beskæftigelsen i industrien er faldet med næsten 22 procent. Til sammenligning har Sverige og Tyskland haft en udvikling i produktiviteten på henholdsvis 11 procent og fire procent i samme periode, mens deres beskæftigelse kun er faldet med 14,1 procent og 0,2 procent.
»Havde vi haft den samme udvikling som i Sverige, så havde vi haft 50.000 flere ansatte i den danske industri i dag, så der er virkelig blevet gået til stålet,« siger Frederik I. Pedersen
Det billede genkender formanden for Dansk Metal, Claus Jensen, som organiserer industriens ansatte. Han glæder sig dog over, at nedgangen i beskæftigelsen i industrien i de seneste måneder er vendt, så der igen skabes job. Men han erkender, at det har været nødvendigt at se på, hvordan man kunne højne produktiviteten blandt de danske industrivirksomheder.
»Det er godt gået af industrien, og det var helt nødvendigt, for at vi kunne bringe os tilbage i en position, hvor vi er konkurrencedygtige. Når vi vil have det høje lønniveau, som vi har besluttet, vi vil have i det danske samfund, kræver det, at vi sætter fokus på produktiviteten, og der har industrien gået forrest,« siger Claus Jensen.
Ifølge Allan Sørensen, chefkonsulent hos interesseorganisationen Dansk Industri, skal den store stigning i produktiviteten hos danske industrivirksomheder ses i en historisk sammenhæng:
»Oven på finanskrisen har virksomhederne haft et øget fokus på at arbejde med produktiviteten, så den kan blive hævet. Det kommer som reaktion på, at der i en længere periode op til finanskrisen var en stor udfordring med en ringe udvikling i produktiviteten. Vores udvikling var ringere end i udlandet, og i de sidste par år op til finanskrisen faldt produktiviteten rent faktisk,« siger Allan Sørensen.
Det har dog ikke været nogen dans på roser for Dansk Metals medlemmer:
»Mine medlemmer har lært at betjene nye maskiner og håndtere robotter. Samtidig har de lært nye samarbejdsformer og taget masser af efteruddannelse. Det har været en udfordring at være så omstillingsparat,« siger Claus Jensen.
Rigere samfund
Netop udviklingen i produktivitet har stået øverst på regeringens liste over ting, der skulle optimeres, og derfor nedsatte regeringen også en produktivitetskommission, som skulle gennemgå en række brancher og sektorer for at komme med anbefalinger til, hvordan produktiviteten kunne højnes. Ifølge professor ved Aarhus Universitet og tidligere medlem af Produktivitetskommissionen, Philipp Schröder, havde kommissionen et godt øje til dansk industri.
»En af Produktivitetskommissionens konklusioner er, at det danske produktivitetsproblem ikke er i industrien, og det viser denne analyse også. Et samfund kan sagtens have et produktivitetsefterslæb, men deter ikke i alle sektorer,« forklarer han.
»Rige økonomier har det med at blive afindustrialiserede. USA er mindre industrialiseret end Europa, fordi USA er rigt. Det sker, når samfundsøkonomien bliver rigere, så der er vækst i alle sektorer. Det betyder, at man køber flere services og forbruger relativt færre industrivarer, så industrien i rige lande bliver mindre. Det kan være en af forklaringerne på, at der er så mange færre ansatte i den danske industri, som analysen viser,« siger Philipp Schröder.
Havde efterslæb
Ifølge Allan Sørensen, chefkonsulent hos Dansk Industri, er de danske virksomheder i dag styrkede efter kriseårene, og »det gør det forhåbentligt nemmere for dem at gribe de ordrer, der kommer. Men det har kostet mange arbejdspladser at nå dertil,« som han bemærker.
»Produktivitet er en kompleks størrelse, men mange virksomheder har været i gang med at trimme deres organisation for at blive mere konkurrencedygtige. Vi har nedbragt industribeskæftigelsen mere end andre lande, så der har været et benhårdt fokus på at få genskabt balancen og genoprettet produktiviteten. Derfor kommer den store stigning i de sidste fem år, fordi vi havde et markant efterslæb,« siger Allan Sørensen.
Dansk Metal har pt. en ledighed på under fire procent, og manglende arbejdskraft er ifølge forbundsformand Claus Jensen en af industriens største udfordringer i de kommende år. Den analyse deler Dansk Industri, siger Allan Sørensen:
»Hvis vi ikke får udvidet adgangen til arbejdskraft, kan der opstå situationer, hvor det bliver problematisk for virksomhederne at skaffe arbejdskraft, når ordrerne forhåbentligt kommer. Kommer der et opsving, kan man selvfølgelig altid arbejde på at forbedre produktiviteten yderligere, men det er altid afgørende, at der er adgang til kvalificeret arbejdskraft,« siger han.

