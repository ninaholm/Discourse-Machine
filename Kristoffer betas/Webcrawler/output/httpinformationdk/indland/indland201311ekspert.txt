Eksperter: Chokbølger går gennem Slotsholmen
Ifølge eksperter er embedsmændene ramt på deres selvforståelse, efter Christians Friis Bach trak sig som udviklingsminister med henvisning til, at embedsmændene i Udenrigsministeriet ikke har informeret ham korrekt i sagen om rejsereglerne i klimaorganisationen GGGI
Christian Friis Bachs kritik på pressemødet i går af embedsmændende i Udenrigsministeriet for ikke at betjene ham korrekt går som chokbølger igennem kontorerne i samtlige ministeriet, mener eksperter.


 
	»Travel Policy« står der på dagsordenen for mødet i bestyrelsen for Global Green Growth Institute (GGGI). Og det står ganske rigtigt som et underpunkt til et underpunkt på dagsordenen for mødet den 12. maj 2012, sådan som tidligere udviklingsminister Christian Friis Bach (R) forklarede, da han forleden begrundede, hvorfor han ikke havde været opmærksom på, at han havde været med til at godkende de rejseregler, som Venstres formand Lars Løkke Rasmussen som formand for GGGI rejste efter.Men hvorfor opdagede embedsmændene i Udenrigsministeriet ikke, at udviklingsministeren havde godkendt rejsereglerne? Det spørgsmål stilles af alle, der interesserer sig for samarbejdet mellem embedsværk og ministre.

	»Der er nogle embedsmænd med røde ører. Det her er en sag, som ikke kun gør ondt i Udenrigsministeriet – men i ethvert ministerium. Det ultimative succeskriterium er, at embedsmændene er i stand til at beskytte deres minister,« siger Jacob Torfing, professor ved Institut for Samfund og Globalisering ved Roskilde Universitet.

	»Derfor rammer Christian Friis Bachs kritik nervecenteret i embedsværket, og der går chokbølgerne gennem Slotsholmen, fordi embedsmændenes selvforståelse er ramt,« siger Jacob Torfing.

	I går oplyste fungerende udenrigsminister Nick Hækkerup (S), at det er Udenrigsministeriets interne kontrolenhed, som skal udarbejde en redegørelse over forløbet.

	En redegørelse, som både den fungerende udenrigsminister og ministeriets departementschef Ulrik Vestergaard Knudsen bestilte, da det gik op for dem, at Christian Friis Bach havde godkendt de omstridte rejseregler.

	»På nuværende tidspunkt er det umuligt at sige, hvor fejlen er opstået. Måske har ministeriet ventet så længe med at underrette ministeren, fordi de selv ville undersøge, hvorfor de oplysninger ikke er kommet frem før. Når ministeren får besked om, at der er lavet en kæmpe fejl, vil han jo kræve svar, og dem har man måske haft brug for at finde først. Man kan jo forestille sig meget, og man kan jo forstille sig, at man har brugt nogle dage på at finde ud af, hvad der er foregået,« siger Sten Bønsing, lektor i forvaltningsret ved Aalborg Universitet.

	»Problemet er jo, hvorfor man siden 2012 og indtil i onsdags ikke har haft styr på, hvad ministeren har været med til at godkende – især i den sidste del af perioden, hvor Christian Friis Bach tilsyneladende har spurgt ind til, hvad han har godkendt på et bestyrelsesmøde,« siger Sten Bønsing.

	Lykketoft undrer sig

	Også Folketingets formand og tidligere udenrigsminister Mogens Lykketoft er overrasket over, at Udenrigsministeriet tilsyneladende har forsømt at informere Christian Friis Bach tilstrækkeligt om, hvad han personligt har været med til at godkende i GGGI’s bestyrelse.

	»Når man af grunde, der er uvisse for mig, har ladet ministeren personligt sidde i en sådan bestyrelse, så sidder han der som den danske stats repræsentant, og så må man forvente, at embedsværket laver en fuldstændig systematisk gennemsøgning af bomber i den dagsorden. Man kan ikke forvente, at en minister, som har alt muligt andet i hovedet, skal komme ned i underpunkter til enkelte punkter på dagsordenen,« siger Mogens Lykketoft.

	Det er især efter, at sagen om Lars Løkke Rasmussens flyvninger på første klasse kommer frem, at Mogens Lykketoft undrer sig over, hvordan embedsmændene i Udenrigsministeriet har ageret.

	»Man kan have en forventning om, at embedsværket har tænkt over hvert enkelt punkt ud fra ministerens synsvinkel, når mødet skal foregå. Jeg har ellers kun gode erfaringer med udenrigsministeriet. Jeg har ikke været ude for det, som Christians Friis Bach har været udsat for her. Ikke tilnærmelsesvis. Det undrer mig, at det kan lade sig gøre. Jeg er helt uforstående over for, at det kan lade sig gøre i en hel måned ikke at undersøge, om rejsereglerne har været på et bestyrelsesmøde. Jeg undrer mig fantastisk meget,« siger Mogens Lykketoft.

	Uden om faldgruber

	Ove Kaj Pedersen er professor ved Copenhagen Business School og har gennem mange år forsket i offentlig forvaltning. Ifølge Ove Kaj Pedersen har embedsværket gennem de seneste år påtaget sig en større og større opgave med at forsøge at forudsige, hvor de politiske faldgruber for en minister kan opstå.

	»Det er en meget central opgave for den dygtige embedsmand at tænke embedsapparatet ud fra en politisk synsvinkel. Man skal gøre ministeren opmærksom på, hvilke politiske sager der kan være, og hvilke faldgruber der er i de sager. Dernæst skal embedsmændene garantere ministeren mod, at han falder i disse faldgruber og sørge for, at han ikke kommer ind i sager, som ministeren ikke ønsker,« siger Ove Kaj Pedersen.

	»Ministeren skal tro på, hvad embedsmændene siger og skriver. Begynder han først at miste troen på det, så har han et problem. Ministeren må være 100 procent sikker på, at embedsmændene leverer,« siger Ove K. Pedersen.

	Det har ikke været muligt at få en kommentar fra Udenrigsministeriets departementschef Ulrik Vestergaard Knudsen, men i forbindelse med, at Christian Friis Bach trak sig som udviklingsminister, udtalte den nytiltrådte departementchef i en pressemeddelelse:

	»Der er tilsyneladende sket en alvorlig fejl i Udenrigsministeriet. Ministeriets håndtering af sagen har således betydet, at ministeren, Folketinget og offentligheden er blevet fejlagtigt informeret. Jeg ser frem til, at den igangsatte undersøgelse vil kaste lys over, hvordan og hvorfor sagsbehandlingen i forhold til ministerens deltagelse i bestyrelsen for GGGI og kontrolmekanismerne i Udenrigsministeriet her har svigtet.«

	Det er Udenrigsministeriets håb, at redegørelsen kan være klar før jul.

