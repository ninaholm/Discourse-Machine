Finansloven er (næsten) fastlagt på forhånd
Det meste ligger allerede fast i den finanslov, som finansminister Bjarne Corydon præsenterer i morgen, fordi EU-regler og budgetlov dikterer snævre, faste rammer for næste års finanspolitik. Regeringen har varmet op til finansloven ved at tale om bedre økonomiske tider
 
	Bjarne Corydon fremlægger i morgen regeringens finanslovsforslag for 2014. Foto: Jakob Dall


 
	Der er på forhånd tegnet tydelige streger op for finansminister Bjarne Corydon (S), når han i morgen fremlægger regeringens finanslovsforslag for 2014. Og som var det i en malebog, bliver det mest et spørgsmål om, hvilken kulør finansministeren vil farvelægge med, og hvor tæt han tør tegne på stregerne, når han i Rentekammersalen præsenterer sit bud på, hvordan finanspolitikken næste år bør skrues sammen.

	EU’s økonomiske regler og den danske budgetlov har nemlig på forhånd allerede trukket de linjer op for finansministeren, som han skal holde sig inden for.

	Og den altdominerende udfordring, som finansministeren også selv har identificeret, bliver at understøtte væksten så meget som muligt, men holde sig klart inden for de økonomiske spilleregler.

	Senest sagde Bjarne Corydon i sidste uge til Information:

	»Vi vil gøre alt for at understøtte vækst og beskæftigelse, samtidig med at vi vil føre en ansvarlig økonomisk politik og efterleve de krav til finanspolitikken, vi har påtaget os,« sagde finansministeren om den forestående finanslov.

	Danmark har foden halvvejs ude af den henstilling, vi fik fra EU i år 2010, for at have haft et for stort faktisk underskud. Samtidig er finansloven for 2014 den første finanslov, der med fuld effekt bliver underlagt det nye udgiftskontrollerende regime, der er fulgt med budgetloven.

	De regler dikterer en del af kursen for Corydon. Og samtidig er det allerede kendt, hvor meget det offentlige forbrug stiger med næste år.

	Det har været kendt siden forårets vækstpakke, hvor et flertal i Folketinget aftalte, at det offentlige forbrug næste år skal stige med 0,4 pct., hvilket i runde tal svarer til, at der bliver tilført to milliarder kroner til statsbudgettet.

	Finanspolitisk lempelse

	Og at netop det offentlige forbrug allerede ligger fast, afklarer samtidig en del af et andet stort spørgsmål, der er rejst op til finansloven. Nemlig om finansministeren vil følge vismændenes forslag om at lempe finanspolitikken næste år.

	For det offentlige forbrug er ikke bare planlagt til cirka at stige med 0,4 pct. næste år. I juni vedtog Folketinget en lov, der pålægger finansministeren, at det offentlige forbrug maksimalt må stige med 0,4 pct. næste år.

	Og dermed har finansministeren reelt kun to måder, hvorpå han kan skrue en finanspolitisk lempelse sammen.

	Han kan øge de offentlige investeringer. Eller han kan, som overvismanden foreslog i Information i sidste uge, fremrykke nogle af de skattelettelser, som står til at blive indfaset i de kommende år som følge af sidste års skattereform og dette forårs vækstplan.

	Finansministeren sagde tidligere på måneden, at når det gælder de offentlige investeringer, hører det med til diskussionen, at de offentlige investeringer er på det højeste niveau i 30 år.

	Samtidig er overvejelserne både blandt økonomiske iagttagere og i Finansministeriet, om man med de mange offentlige investeringer, der gennem de seneste år allerede er blevet fremrykket, reelt kan fremrykke flere investeringer, eller om det første spadestik til yderligere fremrykkede projekter først vil blive taget om flere år. Og dermed ikke vil have nogen betydning for finanspolitikken næste år.

	800 mio. kr. til miljøet

	Ideen med at fremrykke skattelettelser har finansministeren endnu ikke forholdt sig politisk til. Som flere økonomer har peget på, har en fremrykning af skattelettelser den tekniske fordel, at det er nemmere at sikre, at pengene kommer til at stimulere væksten næste år end offentlige investeringer. Til gengæld er jobeffekten mindre.

	Regeringen har i skrivende stund kun dryppet et enkelt nyt initiativ fra morgendagens finanslov. En pulje, der over de kommende fire år skal udmønte 800 millioner kroner til miljø-, klima- og naturindsatsen. Hvor stor en del af de 800 millioner, der bliver brugt i næste års finanslov er endnu ukendt.

	Og det er endnu også usikkert, hvilken rolle den store Togfonden DK (planen om blandt andet at elektrificere jernbanenettet ved at hæve skatten for en række olieselskaber i Nordsøen, som regeringen fremlagde i foråret, red.) vil spille i forhold til efterårets finanslovsforhandlinger.

	Regeringen præsenterer sin finanslov i forlængelse af, at tal fredag viste, at forbrugerne er mere optimistiske omkring fremtidsudsigterne, end de har været siden november 2007.

	De forbedrede forbrugertillidstal kommer efter et par uger, hvor både statsministeren og finansministeren har talt om et »stemningsskifte« i dansk økonomi.

	Det ledte Nordeas cheføkonom, Helge Pedersen, til at forklare de bedre forbrugertillidstal med det, han kalder »Thorning-effekten«.

	Han blev dog senere korrigeret af sin kollega i Danske Bank, Steen Bocian, der peger på, at tallene er indsamlet, før Helle Thorning-Schmidt begyndte at tale om et stemningsskifte.

	Bundlinjen for finansloven er, at budgetloven har indskrænket albuerummet til at kaste om sig med penge næste år. Stigende forbrugertillid og den økonomiske vækst, der er forudset til at tage til næste år, leder et flertal af økonomerne til at mene, at regeringen bør fastholde kursen fra deres seneste prognose i maj og ikke lempe finanspolitikken yderligere.

	Hvad finansministeren vælger, finder vi ud af i morgen.

