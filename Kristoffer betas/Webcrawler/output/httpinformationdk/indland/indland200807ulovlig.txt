Ulovlig afvisning af tykke



 Fedmeoperationer aflyses på de offentlige sygehuse, og når patienterne vil henvises til et privathospital, får de nej. Det sker trods det udvidede frie sygehusvalg, som ellers giver ret til behandling inden for en måned. I støtteforeningen for fedmeopererede, Gb-foreningen, siger formand Karina Lynge, at medlemmerne er desperate og ikke forstår, hvorfor de får afslag. 
I Danske Regioner bekræfter næstformand for sundhedsudvalget Aleksander Aagaard (V), at patienterne har krav på behandling.
"Så længe loven gælder, så er det den, vi styrer efter, og derfor skal patienterne holde på deres ret," siger han og opfordrer patienter til at klage over evt. afvisninger. 

