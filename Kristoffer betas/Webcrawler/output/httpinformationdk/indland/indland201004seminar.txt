Seminarierne vil væk fra udkantsdanmark
Lærer- og pædagogseminarier har det bedst i de større byer, siger formand for rektorkollegiet. Han advarer om, at fagligheden bliver taber i spillet om at komme udkantsdanmark til undsætning


 Udkantsdanmark har brug for uddannelse, hvis affolkningen og arbejdsløsheden skal modvirkes. Men i øjeblikket går udviklingen den anden vej.
Dårlig økonomi og ringe faglighed tvinger professionshøjskolerne til at flytte lærer- og pædagogseminarier til de større byer. De små seminarier kan ikke levere det, der forlanges af en lærer i dag, påpeger formand for professionshøjskolernes rektorkollegium, Laust Joen Jakobsen:
»Det er umuligt at opretholde en tilstrækkelig kvalitet i de små faglige miljøer, når der ikke er studerende nok,« siger Laust Joen Jakobsen.
På Sjælland flytter læreruddannelsen i Haslev til sommer til Roskilde, og på Fyn flytter seminariet i Skaarup til Odense. I Jylland er Ribe Seminarium flyttet til Esbjerg, mens der bliver holdt godt øje med seminarierne i Nr. Nissum og Skive.
Problemet er, at når de unge først er flyttet ind til de større byer, så er det svært at få dem til at flytte tilbage igen. Men løsningen er ikke at opretholde de små seminarier, mener Laust Joen Jakobsen.
»Man skal passe på ikke at falde i en nostalgisk grav, hvor man mindes det hyggelige lille seminarium i byen. Vores bud er at skabe større, fagligt attraktive studiemiljøer,« siger Laust Joen Jakobsen med henvisning til to planlagte campuser i Hillerød og Holstebro, der også skal huse andre studier. På den måde flytter man i det mindste ikke alt til København, Århus og Odense, forklarer han.
»Så kan det godt være, borgmesteren i Haslev ærgrer sig, men tiden udvikler sig i den retning,« siger Laust Joen Jakobsen.
Ifølge DR og Danmarks Statistik er der 30 procent flere uden en erhvervsuddannelse i udkantskommunerne i forhold til landsgennemsnittet. I forhold til de fire største byer er tallet 50 procent.
Skal udviklingen vendes er det imidlertid essentielt med lokale uddannelsestilbud, fastslår professor i regionsudvikling Henrik Halkier fra Aalborg Universitet.
»Et af de store problemer er, der sidder for mange mænd tilbage med for lidt uddannelse. De har haft for travlt med at tjene penge, da de skulle have uddannet sig. Imens har pigerne taget en mellemlang uddannelse og er flyttet væk,« siger Henrik Halkier.
»Hvis der så er nogle tilbud tæt på folk, betyder det, at knejtene springer på knallerten og får sig en uddannelse i stedet for at sidde derhjemme,« siger Henrik Halkier.
Oppositionen vil sikre en bedre økonomi til professionshøjskolerne, så de kan drive de små uddannelsessteder. En reform af taxametersystemet kunne give skolerne en større grundstøtte og et mindre beløb per elev. Det ville give bedre luft i forhold det svingende antal studerende, siger Socialdemokraternes uddannelsesordfører, Christine Antorini.
»Især for pædagoger og lærere er det vigtig med små decentrale uddannelsessteder, for de har også decentrale arbejdspladser,« siger Christine Antorini.
Strider mod loven
Hun påpeger, at det direkte strider mod loven, at professionshøjskolerne er tvunget til at flytte seminarier til byerne. I bemærkningerne til professionshøjskoleloven står det, at skolerne er forpligtet til at skabe og fastholde attraktive uddannelsestilbud over hele landet.
Samtidig erkender Christine Antorini, at det kan være fornuftigt at lukke en uddannelse, hvis det faglige miljø bliver for lille.
»Vi skal finde den rigtige balance. Der skal være en faglig tyngde, men et lille uddannelsessted skal aldrig lukke på grund af røde tal på bundlinjen,« siger hun.
Undervisningsminister Tina Nedergaard (V) anerkender, at der er behov for at se nærmere på mulighederne for at uddanne sig i udkantsdanmark.
»Jeg kan jo godt se, der er en del steder, som er lukket eller undervejs til at lukke. Spørgsmålet er, om lovgivningen i tilstrækkelig høj grad tager højde for, at der skal være uddannelsesdækning alle steder,« siger Tina Nedergaard.
»For det andet er der et hensyn til volumen i uddannelserne. At man kan tilvejebringe tilstrækkelig økonomi til at give kvalitet, men også skabe et fagligt attraktivt miljø for både de studerende og for underviserne,« siger hun.
Dog afviser Tina Nedergaard at give flere penge til professionshøjskolerne, da de allerede fik ekstra ressourcer med sidste finanslov. I stedet vil hun gennemgå alle ungdomsuddannelser og videregående uddannelser for at se, om der er behov for at opretholde eller skabe flere uddannelsestilbud i yderområderne.
»Nu er jeg jo selv fra Nordjylland. Men vi skal heller ikke tvinge en ung fra Aalborg til at søge en uddannelse i Frederikshavn. Vi skal også have lidt realitetssans med i det her,« siger Tina Nedergaard.

