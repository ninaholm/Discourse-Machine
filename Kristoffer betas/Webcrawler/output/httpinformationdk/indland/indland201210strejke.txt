Strejken som våben er svækket
Fagbevægelsens strejkevåben er svækket. Dalende organiseringsgrad og overenskomstdækning truer fagbevægelsens ultimative våben
Antallet af medlemmer i de gule fagforeninger er vokset med knap 200.000 de seneste ti år. I samme periode har LO mistet over 300.000 medlemmer, heraf godt 45.000 alene i 2011.


 Når fagbevægelsen truer med at tage sit tungeste »våben« i den faglige kamp, strejken, i brug, bliver truslen i disse år svagere og svagere. Det vurderer Flemming Ibsen og Henning Jørgensen, begge professorer og arbejdsmarkedsforskere ved Aalborg Universitet.
Det er især det faktum, at antallet af uorganiserede på arbejdsmarkedet i dag er oppe på omkring 33 pct. af arbejdsstyrken, samt at de såkaldte gule fagforeninger oplever medlemsfremgang, mens de traditionelle fagforeninger mister medlemmer, der udfordrer strejken som ultimativt våben.
»Det svækker i den grad fagbevægelsens kampkraft og udtynder strejkevåbnet, at der er så mange, der er hoppet over hos de alternative fagforeninger,« siger Flemming Ibsen.
»Strejkeretten er kronjuvelen, og den er helt afgørende for aftalesystemet i Danmark. Kun på grund af truslen kommer der resultater, men bliver truslen mindre og mindre, ødelægger man systemet, og truslen bliver mindre, når færre er omfattet,« siger Henning Jørgensen.
Medlemsflugten fra fagbevægelsen er ifølge Flemming Ibsen også med til at segmentere fagbevægelsen. Fra at have favnet alle kommer den traditionelle fagbevægelse fremover kun til at repræsentere dem, der vælger den til, og det er typisk ældre danskere, som stemmer på venstrefløjen.
Et sådant opdelt arbejdsmarked vil ifølge Flemming Ibsen udløse et »kaos«, hvis det bliver nødvendigt for de traditionelle fagforeninger at spille strejke-kortet i en forhandlingssituation. For så vil fagforeningens medlemmer strejke, mens de uorganiserede og medlemmerne af de gule fagforeninger fortsat går på arbejde.
»Det bliver i den grad en svækkelse af styrkeforholdet, hvis op mod trefjerdedele af en arbejdsstyrke på en virksomhed fortsat vil gå på arbejde, fordi de ikke er omfattet af arbejdsnedlæggelsen. Det viser, hvor meget der er på spil for fagbevægelsen på dette område, hvis de vil bevare værdien af deres vigtigste våben,« siger Flemming Ibsen.
Kigger man i historiebøgerne, kan man også se, at strejken bliver brugt mindre og mindre af fagbevægelsen. Vi skal helt tilbage til 1998 for at finde den seneste lovlige strejke, mens der hvert år har været overenskomststridige strejker. Det tal er dog også faldet kraftigt inden for de seneste år. I 2011 var der 260 overenskomststridige strejker i Danmark. Det er det næstlaveste antal siden 1980. I 1995 toppede danskernes strejkelyst med 1740 strejker, mens 2009 blev rekordåret for færrest strejker med 168.
Samtidig viser Dansk Arbejdsgiverforenings Arbejdsmarkedsrapport, at andelen af ansatte i den private sektor, som er omfattet af en overenskomst – og dermed har mulighed for at gå i faglig konflikt – er dalet fra 75 pct. i 1997 til 71 pct. ved den seneste opgørelse i 2007.
Ifølge Flemming Ibsen er alternativet til strejkeretten en voldgiftsret, hvor det er embedsmænd, dommere eller politikere, der kan træffe en beslutning om, hvordan en overenskomst skal skrues sammen. Men det vil ifølge professoren betyde den danske models endeligt, fordi hverken arbejdsgivere eller arbejdstagere ville have nogen interesse i at blive ved forhandlingsbordet.
»De ville i stedet have travlt med at lave lobbyarbejde over for de relevante parter,« siger Flemming Ibsen.
Konflikter klares lokalt
I fagbevægelsen er Poul Erik Skov Christensen, formand for Danmarks største fagforening, 3F, godt klar over, at fagbevægelsens stærkeste våben, muligheden for at gå i strejke, mister sin kraft i disse år.
Men han mener også, at en stor del af årsagen til reduktionen i antallet af overenskomststridige strejker skal »findes i godt fagforeningsarbejde ude på de enkelte arbejdspladser.«
»Vores tillidsfolk bliver bedre og bedre til at håndtere uenigheder ude lokalt på de enkelte arbejdspladser.
I vores uddannelser af tillidsmænd lægger vi stor vægt på konflikthåndtering, så de har de rigtige redskaber til at løse konflikterne, før de vokser sig alt for store,« siger 3F-formanden og uddyber:
»Virksomhederne ved godt, at det aldrig nogensinde er rart at få en strejke. De produktionsmæssige konsekvenser af strejker skal jo hentes ind igen,« siger Poul Erik Skov Christensen.
Når færre medarbejdere på en virksomhed vælger at nedlægge arbejdet i strid med overenskomsten, er det ifølge Poul Erik Skov Christensen ikke et udtryk for, at der er kommet et ringere fokus på faglighed og de faglige kampe, der kæmpes på de enkelte arbejdspladser – det handler ganske enkelt også om, at medarbejderne er begyndt at føle et ansvar for hele virksomhedens økonomi.
»I en tid hvor pengene er få, tænker medlemmerne meget over, om de skal kaste sig ud i en overenskomststridig arbejdsnedlæggelse, når virksomheden måske har besvær med omsætningen på grund af finanskrisen, eller har svært ved at få sorte tal på bundlinjen. Medlemmerne ser i dag mere på deres egen og virksomhedens situation, før de overvejer strejke,« siger Poul Erik Skov Christensen.
– Er lønmodtagerne blevet for ansvarlige til at strejke?
»Jeg synes ikke, det er noget negativt, hvis lønmodtagerne er blevet ansvarlige. Jeg mener, det er godt, at man i dag finder andre måder at løse konflikterne på end ved overenskomststridige arbejdsnedlæggelser,« siger Poul Erik Skov Christensen.
Den vurdering er arbejdsmarkedsforsker ved Aalborg Universitet Flemming Ibsen helt enig i.
»Antallet af konflikter er konjunkturafhængig. Lønmodtagerne ønsker på grund af krisen ikke at kaste virksomhederne ud i konflikter lige nu, fordi det i yderste konsekvens kan føre til fyringer. Men i dag er der også en ny virksomhedskultur med et mere positivt syn på ledelsen end tidligere,« vurderer Flemming Ibsen.
Ifølge Poul Erik Skov Christensen har forholdet mellem arbejdstager og arbejdsgiver også udviklet sig drastisk gennem de senere år.
Godt samarbejdsklima
Det er ikke længere kun et spørgsmål om løn- og pensionsvilkår. I dag handler det også om arbejds- og uddannelsesvilkår, når parterne sætter sig over for hinanden ved forhandlingsbordet, og de flere muligheder for at give og tage gør ifølge forbundsformanden, at der er større sandsynlighed for, at man kan lave en aftale, som begge parter er tilfredse med.
»Samarbejdsklimaet har virkelig udviklet sig positivt de senere år,« siger han.
Når det kommer til lovlige strejker, er den traditionelle fagbevægelse kraftigt udfordret af den høje grad af uorganiserede arbejdere og det stigende antal medlemmer af gule fagforeninger.
Ifølge fremskrivninger foretaget af tænketanken Kraka vil de gule fagforeninger om otte år – i 2020 – organisere hen ved en tredjedel af arbejdsmarkedet.
Det betyder, at en lovlig strejke slet ikke vil have det omfang og de konsekvenser, som man eksempelvis så i 1998, hvor stort set alle supermarkeder manglede gær, fordi der ikke blev transporteret nye varer rundt i landet.
»Det har en umådelig stor betydning for fagbevægelsens styrke, at vi kan mobilisere folk og også sætte sympatikonflikter i gang, hvis det er nødvendigt. Det er alvorligt. Der er ingen som helst grund til at negligere den udfordring. Tværtimod er der grund til hver dag og hver time året rundt at arbejde med organisering og organiseringsgrad i alle brancher,« siger Poul Erik Skov Christensen.
Poul Erik Skov Christensen ønsker ikke at vurdere, om der i de kommende år vil komme flere enten lovlige eller overenskomststridige strejker, men han giver gerne sin bedømmelse af strejken som våben: Den er kommet for at blive.
»Når to parter mødes, er det altid rart at vide, hvad modparten har af våben i skeden. Derfor har strejken som våben stadig sin berettigelse. Den giver en balance mellem parterne,« siger han.

