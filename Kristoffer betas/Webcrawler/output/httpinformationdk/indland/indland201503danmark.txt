Er Sherin Khankan Danmarks næste iman?
Danmark skal have en moske med kvindelige imamer. Det mener Sherin Khankan, religionssociolog og talskvinde for Forum for Kritiske Muslimer. At mænd har monopol på at formidle Koranen i Danmark er uhensigtsmæssigt, mener hun
Sherin Khankan er talskvinde for Forum for Kritiske Muslimer og har taget initiativ til, at der skal være kvindelige imamer i moskeerne i Danmark.


 I Danmark og verden har mandlige imamer monopol på at formidle Koranen, men det er hverken tidssvarende eller i tråd med islam, mener talskvinde for Forum for Kritiske Muslimer Sherin Khankan. Derfor er hendes ambition at starte en moske i København, hvor kvindelige imamer skal lede prædikenen, som kaldes khutbaen, og bønnen for både kvinder og mænd.
»Kvinder er lige så vidende som mænd og har i dag magtfulde positioner i erhvervslivet, det politiske, akademiske og kulturelle liv. Ligeså naturligt er det, at vi får kvindelige imamer i Danmark. Derfor har vi startet Femimam – Kvindelige Imamer« siger hun og understreger, »at viden bør tale«.
Så i øjeblikket leder Sherin Khankan efter et lokale, der kan blive til en moske, hvor en kvindelig imam leder talen og fredagsbønnen. Indtil nu er hun en blandt fire muslimske danske kvinder i Kvindelige Imamer, som er klar til at indtage prædikestolen og tale for en mere ligestillet og moderne nylæsning af koranen.
Men ud over dem er der ifølge Sherin Khankan en hel generation af unge muslimer i Danmark, som er født her i landet, men som mangler en moske med blik for deres tilknytning til flere kulturer. Og med blik for en nylæsning af Koranen, der lægger vægt på kvinder og mænds ligeværd og lige rettigheder, mener hun.
Der findes dygtige danske imamer, men »mange imamer her i landet tilhører den traditionelle skole og tager ikke højde for den kultur, vi befinder os i. I stedet er de med til at konstruere modsætninger mellem det at være praktiserende muslim og ungt menneske i Danmark. Men man kan godt elske og ære flere kulturer og inspirationskilder på en gang uden at forråde den ene eller anden lejr«, siger hun.
»Det er et dogme, at kønnene er komplementære størrelser, altså kvinden følsom og manden rationel, at du ikke må tvivle i din tro, eller at du som kvinde skal bære tørklæde for at være en god muslim.«
– Hvis en hel generation efterspørger et alternativ – hvorfor er det så ikke sket noget før?
»Forandring tager tid, og særligt når størstedelen af danske imamer ikke ønsker kvindelige kolleger. Som ung oplevede jeg selv at være distanceret i de muslimske miljøer i Danmark. Og det fornemmer jeg klart, at jeg ikke er ene om,« siger Sherin Khankan og fortæller, at de forbereder sig på at møde modstand.
Måske møder der kun ti kvinder op de første mange fredage, »men for at forandre, må vi praktisere«, tilføjer hun.
Selv valgte Sherin Khankan, hvis mor er kristen og far muslim, at blive muslim som 19-årig. Det er 21 år siden, og i dag bekender hun og Forum for Kritiske Muslimer sig til en modernistisk tolkning af islam. Forummet blev stiftet i 2001 og definerer sig selv som en »sufi-orienteret reformbevægelse, som har til formål at arbejde for en demokratisk og pluralistisk tilgang til islam samt en anerkendelse af alternative koranfortolkninger og religiøs mangfoldighed.«
Tradition?
En del af Femimams forberedelser er et manifest, som blandt andet skal udfolde de teologiske argumenter for, at kvindelige imamer ikke er en revolution, men i tråd med muslimsk tradition. Her er formand for Muslimernes Fællesråd Sami Kücükakin dog uenig.
»En kvindelig bønneleder bryder med muslimsk tradition og min teologiske overbevisning. Bønnen er kernen inden for islam og skal ske på den rette måde, som er den, profeten viste os. Det er vigtigt at tage sine kilder seriøst. Jeg vil gerne vide, hvilken teologisk baggrund Kvindelige Imamer tager udgangspunkt i,« siger Sami Kücükakin.
»Men det er helt fint, at kvinder prædiker og underviser mænd,« tilføjer han og henviser til blandt andet moske-traditionen gennem 1.500 år. Ikke desto mindre mener Sami Kücükakin i tråd med Sherin Khankan, at det er vigtigt, at de muslimske miljøer i højere grad imødekommer den danske kultur, som vi kender den i dag. Kvindelige bønneledere er bare det forkerte sted at starte.
»I Muslimernes Fællesråd har vi forsøgt at arbejde sammen med Københavns Kommune om at oprette en moske ud fra dansk-muslimske præmisser, men hvor der tales dansk for netop at tage bestik af kulturen i Danmark. Men vi har endnu ikke fundet et sted,« siger han og uddyber, at han ikke genkender det billede, Sherin Khankan tegner af en generation, som ønsker en mere ligestillet nylæsning af Koranen.
At Koranen ikke taler om kvindelige imamer, er ikke et modargument for, at kvinder leder an i moskeen.
For i den omdiskuterede såkaldte hadith-litteratur om profetens sædvane, som næstefter Koranen udgør det vigtigste grundlag for islamisk tro, er der eksempler på, at kvinder som Umm Waraqa – der levede på samme tid som profeten Muhammed, kunne Koranen udenad og var udpeget af profeten til at lede bønnen for kvinder og mænd – har ledt prædikenen og bønnen for mænd og kvinder.
Bønner og menstruation
»Det er tilbage til sædvanen efter en tid, hvor ligestillingen af mand og kvinde har været undertrykt,« siger Sherin Khankan og kommer en anden modstand i forkøbet: At kvinder ikke kan lede bønnen, når de har menstruation.
»Flere kvindelige imamer kommer til at være i moskeen. Så når en har cyklus, er det bare en anden, som leder bønnen.«
– Hvorfor kan en kvinde ikke lede bønnen, når hun har menstruation?
»Kvinden er i en slags undtagelsestilstand under cyklus, hvor hun er fritaget fra religiøse ritualer såsom faste og bøn,« siger Sherin Khankan.
– Men er det ikke mere traditionelt end tidssvarende?
»Nej, det er en del af vores teologi, ligesom vi vasker os på en bestemt måde inden bøn. Desuden er det jo de færreste mandlige imamer, som arbejder hele tiden,« siger hun og tilføjer, at der findes eksempler fra New York, Oxford og Barcelona, hvor kvindelige imamer som amerikanske Amina Wudud, der er sufimuslim og har forsket i køn i islam, har ledt prædiken såvel som fredagsbøn for mænd og kvinder.
Og i Toronto findes en moske med kvindelige imamer, som er velbesøgt af mænd og kvinder, fortæller Sherin Khankan. I Mellemøsten og Asien findes kvindemoskeer, hvor en kvindelig imam taler og leder bønnen overfor andre kvinder, men altså ingen moskeer, hvor kvindelige imamer taler for både mænd og kvinder.
Femimam – Kvindelige Imamer kræver af sine medlemmer, at de som minimum skal have en akademisk kandidatgrad inden for islam for at lede talen og fredagsbønnen. Desuden skal de have kendskab til de dilemmaer, en ung muslim i Danmark kan stå i, når de har et ben plantet både i den muslimske og danske tradition. For eksempel kan et tema for en fredagstale være rettigheder i ægteskabet og ved skilsmisse, fortæller Sherin Khankan.
»Selv moderne, veluddannede kvinder og mænd her i Danmark er ikke klar over, at man kan bede imamen, som vier en, om at skrive ind i ægteskabskontrakten, at polygami ikke er en mulighed, og at bliver man skilt efter dansk lovgivning, ophører det islamiske ægteskab automatisk også.«
Desuden håber og tror Sherin Khankan, at Femimam – Kvindelige Imamer vil nuancere samfundets syn på islam.
»Vores ambition er at levere kvindelige imamer, som er stærke og vidende, til debatten, som længe har problematiseret islam som kvindeundertrykkende,« siger hun og tilføjer, at femimamer også skal udfylde rollen som sjælesørgere, der kan række ud til danske muslimer i krise på grund af oplevelser med eksempelvis psykisk vold og social kontrol.
»Og hvis vi ikke har fundet et lokale til sommer, kan vores lille menighed være her til at starte med,« siger Sherin Khankan og henviser til den ombyggede herregård, som hun og familien lige er flyttet ind i.
Dansk Islamisk Trossamfund, Muslimsk Ungdom i Danmark og Dansk Islamisk Center afviser at stille op til interview om kvindelige imamer i Danmark, men herunder kan du læse reaktionerne fra andre stemmer i det muslimske miljø i Danmark

