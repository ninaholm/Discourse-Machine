NSA må spionere mod de fleste landes regeringer – også Danmarks
Lækkede NSA-dokumenter viser, at den amerikanske efterretningstjeneste har bredere beføjelser, end hidtil antaget. Det står tjenesten frit for at spionere mod regeringerne i 193 lande og en række internationale institutioner, så længe oplysningerne er inden for tjenestens arbejdsområde


 NSA har stort set frit spil til at spionere mod den danske regering. Den amerikanske efterretningstjeneste har således en generel tilladelse fra den amerikanske efterretningsdomstol Foreign Intelligence Surveillance Court (FISA) til at opsamle alle former for elektronisk kommunikation om i alt 193 landes regeringer, herunder Danmarks. Den eneste begrænsning er, at spionagen er relateret til et af de flere tusind hemmeligholdte arbejdsopgaver for NSA, som er blevet udstukket af den amerikanske regering.
Det viser nye lækkede dokumenter fra Edward Snowden, som Washington Post i går kunne fremlægge.
På listen over legale spionagemål for NSA står også flere internationale institutioner som Verdensbanken, EU, FN og Den Europæiske Centralbank (ECB). Kun de såkaldte Five Eyes-lande: Storbritannien, Canada, Australien og New Zealand er undtaget.
Spionerer mod alle regeringer
Det har siden de tidlige Snowden-afsløringer været velkendt, at NSA ikke holder sig tilbage fra at spionere mod andre lande end medlemmerne af Five Eyes-alliancen.
Men de nye dokumenter viser, at kendelsen fra FISA-domstolen giver NSA endnu videre beføjelser end hidtil antaget. NSA får nemlig ikke blot adgang til at spionere imod konkrete mål af efterretningsmæssig interesse, men også imod alle, hvis kommunikation kan relateres til de udenlandske regeringer, som NSA altså har ret til at spionere imod. Som der står i en kendelse fra FISA-domstolen, gælder det personer, der »er i besiddelse af, forventes at modtage og/eller sandsynligvis vil kommunikere udenlandske efterretningsoplysninger vedrørende disse fremmede magter«. Og en elektronisk kommunikation som en e-mail behøver vel at mærke ikke indeholder andet end et navn, en e-mail-adresse eller et telefonnummer på en person, der kan relateres til en af disse »fremmede magter«, før mailen falder inden for kriterierne.
Da de »fremmede magter« stort set er alle lande i verden samt en række internationale institutioner, betyder det ifølge Washington Post, at blandt andet journalister, forskere og menneskerettighedsaktivister, som kommunikerer om emner eller personer, der ligger inden for det, NSA ønsker sig efterretninger om, kan få deres kommunikation opsnappet af tjenesten. »En schweizisk forsker, der har oplysninger om den tyske regerings position under forberedelserne til en international handelsforhandling, kan eksempelvis blive mål (for NSA’s spionage, red.), hvis regeringen har besluttet, at der er et efterretningsbehov for disse oplysninger,« skriver Washington Post.
For en sikkerheds skyld
At NSA har fri adgang til at spionere mod næsten alle verdens regeringer, betyder dog ikke at tjenesten nødvendigvis gør det.
Ifølge tidligere embedsmænd i det amerikanske efterretningsapparat er der snarere tale om, at tjenesten har brug for at have de brede beføjelser fra FISA-domstolen, hvis behovet skulle opstå.
»Det er ikke umuligt at forestille sig en humanitær krise i et land, som er venligsindet over for USA, hvor det kan forventes, at militæret på et øjebliks varsel skal kunne gå ind og evakuere alle amerikanere,« siger en tidligere anonym medarbejder til Washington Post. Og hvis NSA ikke havde tilladelse til at spionere imod det pågældende land, ville det ifølge den tidligere medarbejder ikke være muligt for tjenesten at indhente efterretninger i en sådan situation.
Flere uafhængige eksperter påpeger dog, at beføjelserne til at indhente efterretninger er så omfattende, at udlændinge, der ikke har begået nogen som helst forbrydelse, risikerer at blive overvåget af NSA.
»Tilladelsens bredde tyder på, at domstolen tillader regeringen at spionere imod helt almindelige udlændinge og derudover ikke udøver megen kontrol – om overhovedet nogen,« siger Jennifer Granick, der er direktør for borgerrettigheder på Stanford Center for Internet and Society til Washington Post. Også Timothy Edgar, der er tidligere embedsmand med ansvar for privatlivsbeskyttelse ved det magtfulde Office of the Director of National Intelligence, er kritisk.
»Der er legitime bekymringer vedrørende privatlivets fred i forhold til at lade disse beslutninger om indhentning (af efterretninger, red.) være helt op til den udøvende magt. Der bør ikke være bred indsamling, via denne tilladelse, af udenlandske regeringers oplysninger uden nogen meningsfuld retslig instans, der definerer grænserne for, hvad der kan indsamles,« siger han.
I den danske debat om NSA’s globale spionage har repræsentanter for SR-regeringen ved flere lejligheder gentaget, at de ikke har grund til at antage, at amerikanske efterretningsaktiviteter på ulovlig vis er rettet mod Danmark eller danske interesser.
Dette budskab blev også gentaget, efter at Information i starten af året kunne afsløre, at NSA planlagde spionage mod COP15-forhandlingerne i København og under optakten til topmødet havde skaffet sig adgang til et centralt danske forhandlingsdokument. De nye afsløringer understreger, at det i hvert fald ikke er de juridiske begrænsninger for NSA’s virke, der giver grundlag for regeringens tillid til NSA.
Forsvarsminister Nicolai Wammen (S) skriver i en mail: »Jeg vil gerne understrege, at vores efterretningstjenester ikke har oplysninger, der giver grundlag for at antage, at der fra amerikanske tjenesters side gennemføres ulovlige efterretningsaktiviteter rettet mod Danmark.«

