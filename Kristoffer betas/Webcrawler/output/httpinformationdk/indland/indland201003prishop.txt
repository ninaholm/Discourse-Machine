Prishop forstærker strid om jagerfly
Den amerikanske favorit som afløser for F16-flyene i Danmark, Joint Strike Fighter, er blevet næsten dobbelt så dyr, og det giver ny politisk debat herhjemme


 De politiske forhandlinger om Danmarks valg af nye jagerfly til flyvevåbnet kompliceres endnu mere efter et nyt prishop på en af de tre flytyper, som regeringen og Folketinget har kig på.
Prisen for et fly af den endnu ikke færdigudviklede type Joint Strike Fighter (JSF) fra Lockheed Martin er hoppet flere gange, men er nu havnet på en skønnet stykpris på 545 millioner kroner.
I 1999 lød prisen på 275 millioner kroner. De nye fly skal afløse flyvevåbnets 48 F-16-fly, som ikke kan bruges længere fra 2020 eller måske lidt senere. De to andre kandidater som afløser for F-16-flyene er Super Hornet fra Boeing og Gripen fra Saab.
Med støtte fra Dansk Folkeparti har regeringen holdt fast i at træffe valget, så snart Folketinget får udredningsrapporter fra et embedsmandsudvalg og fra Forsvaret. Udredningsrapporterne skulle være afleveret sidste år, men er forsinkede.
S: Kan vente til 2015
På det seneste har resten af regeringens forligspartier (S, R, Liberal Alliance og SF) forlangt beslutningen om flytype udskudt. Valget er kompliceret - både hvad angår pris og flyenes duelighed. Og en udskydelse vil også lette presset på den slunkne statskasse, anfører oppositionen.
Venstre fastholder en hurtig beslutning, så snart embedsmændene og Forsvaret har afleveret deres vurderinger af de tre alternativer, siger forsvarsordføreren, Karsten Nonbo. Det nye prishop på JSF gør ingen forskel. Det bliver under alle omstændigheder op til en forhandling, hvor mange penge Danmark skal give for de nye jagerfly, siger han.
»Det er først der, når vi sætter kniven for struben af sælgerne, at vi vil se, hvor dyrt det bliver. Det koster ikke noget at vælge flytype. Vi vil ikke købe for enhver pris. Og vi kan altid droppe købet og vælge om, hvis vi ikke får flyene til en pris, vi vil have,« siger Karsten Nonbo.
Imens siger Socialdemokraternes forsvarsordfører, John Dyrby Paulsen, at det nye prishop på JSF komplicerer valget endnu mere, og at der derfor er endnu bedre grund til at udskyde beslutningen. I forvejen står regeringen og oppositionen lagt fra hinanden i det spørgsmål.
»Vi ved stadig for lidt om, hvad prisen bliver, og hvad Joint Strike Fighter vil kunne,« siger S-ordføreren.
Han afviser, at det vil være uden omkostninger bare at vælge flytype nu med mulighed for at vælge om, hvis prisforhandlingerne går dårligt, som Nonbo anfører.
»Det ville give det andet flyselskab et overtag i forhandlingerne. Og de vil sætte prisen derefter,« indvender John Dyrby Paulsen.
Han fremfører, at Danmark kan vente mindst til 2015 med at vælge flytype. Fra valg af flytype og kontraktudskrivelse til levering går der erfaringsmæssigt fem år.
SF's medlem af forsvarsudvalget, Jonas Dahl, mener, at det nye prishop på JSF anfægter, om Danmark overhovedet skal forny sine jagerfly.
»Usikkerheden om prisen gør, at vi må vente med beslutningen og så til sin tid afgøre, om vi overhovedet har behov for nye fly eller råd til dem.« siger Jonas Dahl.
'Trætte af det'
Prisstigningerne er ved at være en pinlig affære for Lockheed Martin og det amerikanske militær, der har lagt billet ind på mere end 2400 fly. Militæret er i stor stil med til at finansiere udviklingen af JSF. Oplysningerne fra USA kom frem under en høring i Kongressen. Her bemærkede republikaneren John McCain:
»Skatteyderne er ved at være lidt trætte af det, og jeg må sige, at jeg godt forstår dem,« sagde han.
JSF, som også kaldes F-35, forventes at være færdigudviklet i 2016. Oprindeligt var udgivelsesdatoen sat til 2012.
Tidligere forsvarsminister Søren Gade (V) skønnede i 2006, at prisen ville blive på 300-400 mio. kr. 


