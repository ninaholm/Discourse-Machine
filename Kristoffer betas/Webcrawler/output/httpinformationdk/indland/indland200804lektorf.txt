Lektor før og efter syndefaldet
Ambitioner, magtspil og akademisk stræben er ingredienserne i den nye danske film 'Spillets regler'. To lektorer kan godt genkende dele af deres arbejdsliv på universitetet, men uigennemskuelige magtstrukturer og udefrakommende krav gør ofte virkeligheden mere skræmmende end fiktionen
Filmen -Spillets regler- handler om universitetsmiljøet og den prestige, konkurrence og kamp, der vokser ud af de akademiske projekter. Information har inviteret to -rigtige- lektorer i biffen for at se, om filmen afspejler virkeligheden.


 "Den mindede mig nu mest om et kammerspil om universitetslivet." 
Ordene kommer fra Bodil Pedersen, der er lektor i psykologi på Roskilde Universitetscenter. Sammen med lektorkollegaen Isak Winkel Holm fra Kunst- og Kulturvidenskab på Københavns Universitet har hun netop set den danske film Spillets regler, der handler om en lektor på Psykologisk Institut, der bliver en brik i et ubehageligt magtspil på grund af sin ambition om at opnå den eftertragtede professortitel. Og selv om de to virkelige lektorer begge kan genkende følelserne af mindreværd, paranoia og higen efter anerkendelse, som skildres i filmen, så er der langt til virkelighedens lektorliv. 
"Arbejdet i filmen foregår i undervandstempo, der bliver lavet en enkelt skaldet handlingsplan i løbet af en hel film. I det moderne lektorliv skal der laves 15 handlingsplaner og institutkontrakter, søges penge til forskningsprojekter, registreres alt mellem himmel og jord, undervises, vejledes, holdes møder og ikke mindst implementeres en lavine af regler. På den måde beskriver filmen det rene og luksuriøse lektorliv, som ikke længere findes," siger Isak Winkel Holm.
At filmen tager fat i en lektors arbejdsliv, kan de dog godt forstå, fordi det at forske også er forbundet med store følelser. 
"Du eksponerer dig selv enormt meget som forsker, fordi du lægger dit hjerteblod i det, du laver, men samtidig får du ikke voldsomt meget svar på, hvad folk synes om det. Derfor er der jo en enorm sårbarhed og mange stærke følelser forbundet med vores profession," fortæller Bodil Pedersen. 
Et vigtigt pejlemærke for forskerne bliver derfor ens position først som adjunkt, så lektor og det ypperste: professor. Isak Winkel Holm beskriver det som en form for forfængelighed: "Du bliver nødt til at have betragtelig selvfølelse for at blive ved og blive ved. En del af ens drivkraft er selvfølgelig anseelse, men det handler også om engagement og higen efter viden. Jeg har ikke oplevet det drive så destruktivt som i filmen, men selvfølgelig bliver folk da enormt sårede, når de ikke får en stilling."
Magtspillet
I starten af filmen får hovedpersonen afslag på en ansøgning til en professorstilling og siger til kæresten, at han ikke gider lefle og bruge albuer for at blive professor. Alligevel bliver han vævet ind i et ubehageligt spil om anerkendelse. En kamp hvor han står over for sin gode ven fra studietiden.
"Filmen rammer det der enorme behov for anerkendelse, men magtstrukturerne er langt mere uigennemsigtige på universitetet. I filmen er det Knud - institutlederen - der suverænt bestemmer, hvem der skal ansættes, men i universitetsverdenen er ansættelser jo heldigvis en omstændelig sag. Det gør på den anden side spillets regler langt mere angstfremkaldende, for man ved aldrig, hvem man skal holde sig gode venner med," siger Isak Winkel Holm.
Bodil Pedersen mener dog, at den universitetsstruktur med ansatte ledere har gjort det mere tydeligt, hvem der har magten. 
Hovedpersonen i Spillets regler får efter en skandale på instituttet, der både involverer død og snyd med forskningsresultater, et godt tilbud fra sin chef, institutlederen. Hvis han laver en handlingsplan for instituttet, så får han den ledige professorstilling. Den form for studehandler er ikke helt fremmed for Bodil Pedersen: "Hvis magtfulde folk er meget interesseret i at få en bestemt ansat, så tror jeg godt, det kan lade sig gøre." 
Isak Winkel Holm supplerer: "Ja, en stilling kan jo slås op, så den passer helt forbløffende godt på en bestemt person. Den slags går der da historier om."
Ny form for konkurrence
Bodil Pedersen mener, at den nye universitetslov giver mere rum for kyniske og enevældige magthavere: "Institutlederen har fået så meget magt, at hvis han er ude på at mele sin egen kage, så kan det altså godt køre helt af sporet. Det tror jeg kan ske på alle universiteter."
At de universitetsansatte overhovedet leger med i spillet om magt og anseelse handler om, at professortitlen åbner mange døre.
"En professorstilling betyder flere forskningspenge, og du kommer mere internationalt ud. Hvis du skal leve op til de krav, der er på universitetet i dag, så skal du tage del i magtspillet, og derfor bliver vi hinandens konkurrenter - især i et lillebitte land som Danmark, hvor der ikke er så mange stillinger," siger Bodil Pedersen.
Filmens prestigekamp og konkurrence handler for Isak Winkel Holm at se om den kamp, der vokser ud af de akademiske projekter: 
"Den form for konkurrence, som kommer fra forskermiljøet selv og dets ambitioner, har altid været der og vil altid være der. Den er ubehagelig nok, men det, der præger universitetet nu, er en helt anden form for konkurrence, som kommer oppefra. Den altdominerende new public management går ud på at få offentlige organisationer til at ligne virksomheder, der konkurrerer og brander sig på det private marked. Det er slet ikke med i filmen, og derfor kommer den til at handle om universitetet før syndefaldet." 


