Økologiske varer kan være CO2-syndere
Produktionen af økologisk øl udleder mere CO2 end den konventionelle produktionsmetode, viser nyt speciale, som også foreslår, at begrænset CO2-udledning bliver et økologikrav. Eksperter er ikke afvisende over for ideen
Manglen på fødevarer har fået kornpriserne til at eksplodere, og derfor har de traditionelle landmænd ikke længere så stærkt et økonomisk incitament til at omlægge deres bedrifter til at producere økologisk. Hvis de økologiske landmænd ovenikøbet skal -besværes- ved at tænke i CO2-baner, bliver det så stadig attraktivt at dyrke økokorn?


 Det røde Ø-mærke forbindes normalt med bæredygtighed - men når det kommer til CO2-udledning i forbindelse med produktionen, leverer Ø-mærket ingen garanti for bæredygtighed. Det viser Jakob Majchers speciale fra Geografi på Københavns Universitet. Han har undersøgt det samlede CO2-udslip i forbindelse med produktionen af henholdsvis økologisk og konventionel pilsnerøl, og konklusionen er klar: "Mit speciale viser, at der udledes mere CO2, når man producerer en økologisk øl - omkring 12 procent mere end ved produktion af konventionel øl," siger Jakob Majcher. 
Den væsentligste grund er, at de økologiske marker giver mindre udbytte - og at der derfor skal opdyrkes et større areal byg og humle for at få råvarer til den samme mængde øl. Desuden bliver hovedparten af den økologiske humle fragtet til Danmark fra Tasmanien - og dens smag er meget mild, hvorfor der går næsten fem gange så meget humle til en økologisk øl som til en konventionelt produceret øl. Endelig bruges der mere diesel, fordi man på de økologiske marker harver i stedet for at bruge sprøjtemidler som i de konventionelle landbrug.
Ø-mærke 
Jakob Majcher mener, at hans konklusion er relevant i forhold til at nytænke det røde Ø-mærke. Tiden er nemlig en anden end dengang, mærket blev opfundet og dets regler defineret: "I dag er CO2 i høj grad kommet på dagsordenen efter Kyoto-aftalen og den almindelige accept af, at CO2-udledningen er skyld i den globale opvarmning. Derfor er der også brug for at redefinere Ø-mærket, så forbrugeren i supermarkedet kan vælge at begrænse CO2-udslippet ved at købe økologiske varer," siger han og tilføjer:
"Jeg synes, Ø-mærket er et godt mærke. Det er godt for vores drikkevand, vores dyrevelfærd osv. Men jeg synes, det mangler en energi-dimension for at gøre det perfekt," siger Jakob Majcher. I Økologisk Landsforening er man ikke afvisende over for ideen.
"Vi er positive over for idéen, og det er også noget, vi allerede snakker om. Vi har valgt at arbejde med udledning af drivhusgasser som et gennemgående tema for alle vores kommende projekter," siger fagpolitisk chefkonsulent Sybille Kyed, som også tror på ideen om at gøre begrænset energiudledning til en fast del af Ø-mærket.
"Vi har en ambition om, at Ø-mærket også skal stå for klimavenligt fødevarevalg - og at vores arbejde vil resultere i specifikke regler om, 
hvordan man skal gøre," siger Sybille Kyed, der dog ikke har konkrete forslag til, hvad man kan gøre for at mindske CO2-udslippet i forbindelse med økologisk fødevareproduktion.
Energi
Niels Halberg, der er centerleder på Forskningscenter for Økologisk Jordbrug, har længe beskæftiget sig med økologi og CO2-udledning. Han kender ikke Jakob Majchers speciale, men siger, at produktionen af økologiske fødevarer generelt udleder mindre CO2, end det er tilfældet ved konventionelle varer - men at der også er eksempler på det modsatte, sådan som Jakob Majchers speciale viser. Han mener desuden, at det er et område, der vil blive kigget nærmere på fremover: 
"Der er ikke noget i de nuværende regler - bortset fra, at man ikke må bruge handelsgødning - der gør økologiske varer mere klimavenlige. Men det kunne man overveje, om man skulle," siger Niels Halberg og foreslår blandt andet at indføre et krav om vedvarende energi i produktionen:
"Hvis man skulle indføre strengere regler, kunne man lave det til et krav, at man skal basere sig på vedvarende energi - eksempelvis ved at lade fabrikker, der producerer økologiske varer, drives af vindmøller - eller ved at kræve, at man bidrager til produktion af biogas, hvis det er muligt," siger Niels Halberg. 
Jakob Majcher mener, at det ville være den rigtige vej at gå:
"Når det handler om ølproduktion, så ligger det klart største energiforbrug i selve bryggefasen - så der kunne man virkelig spare meget CO2 ved at skifte til vedvarende energi." 
At lave mærkning af, hvor meget CO2, der bliver brugt i f.eks. produktionen af fødevarer, er også en mulighed: "Det vil være besværligt og medføre en del bureaukrati - men det må være muligt at finde en metode - mange virksomheder har jo allerede energiregnskaber," siger Jakob Majcher.


