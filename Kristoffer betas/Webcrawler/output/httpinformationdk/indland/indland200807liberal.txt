Liberalistisk skatteforslag møder modstand

Et liberalistisk skatteforslag fra Venstres finansordfører,Peter Christensen, møder modstand hos partifæller samt hos de konservative og Socialdemokraterne.


 Der er opbakning fra flere venstrefolk til partiets finansordfører, Peter Christensen, som efterlyser en ny liberal idédebat i partiet, men hans forslag om udbudspligt i kommunerne og en kontroversiel skatterabat bliver afvist fra flere sider. Danskerne er efter syv år med VK-regeringen blevet så trygge ved Venstre, at tiden er moden til at hente liberalt arvesølv frem fra gemmerne og pudse det af, lyder det fra venstremanden i et interview med Ritzau. 
"Da vi fik regeringsmagten i 2001, var der forslag, der blev lagt i skuffen, fordi danskerne først skulle have tillid til, at Venstre ville forbedre velfærdsstaten. Nogle af de forslag kan man jo godt finde frem igen. Og så skal man også gøre plads til, at der kan blive gået lidt i utakt ind imellem. Så vi også kan få fostret helt nye idéer, for at vi altid har svaret på morgendagens udfordringer," siger Peter Christensen. 
Gamle venstreideer
Forslaget om at genoplive 'gemte' venstreidéer har tilhængere i partiet. 
"Der, hvor jeg synes, der er behov for at tænke mere liberalt og hive nogle ting frem, er dels på det økonomiske område, men også på nogle af de mere åndsliberale ting," siger partifællen Karsten Lauritzen.
Partifællerne Eyvind Vesselbo, Karen Ellemann og Louise Schack Elholm vil også gerne styrke den liberale idéudvikling, men når Peter Christensens forslag bliver konkrete, møder de kritik fra flere sider. 
Venstremanden vil for eksempel tvinge kommunerne til at sende opgaver som madproduktion og rengøring i udbud hos private firmaer, men det afvises af Venstres erhvervsordfører, Jacob Jensen. Han var ellers i foråret forfatter til et vidtgående erhvervspolitisk oplæg om udlicitering, men han vil ikke tvinge kommunerne til at udbyde bestemte opgaver. 
"Jeg tror, at man kommer længst, hvis vi får kommunerne selv med på idéen i stedet for at tvinge dem til noget, som de i den praktiske virkelighed vil have svært ved at efterleve," siger han.
Heller ikke den konservative regeringspartner støtter en kommunal udbudspligt. Den konservative gruppeformand, Lars Barfoed, vender sig samtidig imod et andet forslag fra Peter Christensen om, at danskerne som noget nyt skal kunne vælge bestemte offentlige ydelser helt fra og til gengæld slippe billigere i skat. 
"Jeg vil hellere have generelle skattelettelser end sådan nogle selektive skattelettelser," siger Lars Barfoed.
V's sande ansigt
Hos Socialdemokraterne bliver Peter Christensens liberale oprustning udlagt som en tilståelsessag.
"Venstre er nu ved at vise sit sande ansigt. For borgernes skattemidler vil de skabe et privat marked, der kan konkurrere med det offentlige," siger S-gruppeformand Carsten Hansen, der mener, at Venstres liberale fortid dukker op nu, fordi statsminister Anders Fogh Rasmussen er på vej til en udenlandsk toppost.
"Nu er vor far ikke så stærk mere, fordi han er på vej ud. Så vil man gerne markere ægte liberale synspunkter. Det har der aldrig været stemmer nok til i Danmark. Hvis man skal have regeringsmagten, er man nødt til at bekende sig til velfærdsstaten. Men Peter Christensens udspil ligger fuldstændig i forlængelse af Foghs tanker om minimalstaten," siger Carsten Hansen.
Det er ikke lykkedes Ritzau at få en kommentar fra Venstres ledelse, og partiets fungerende politiske ordfører, Anne-Mette Winther Christiansen, har ikke ønsket at kommentere Peter Christensens forslag. ritzau


