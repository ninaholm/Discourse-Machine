COP15-læk underminerer påstand om USA’s overvågning af Danmark
Dagens afsløring af amerikansk spionage mod COP15-klimaforhandlingerne må ifølge eksperter få regeringen og USA’s ambassadør i Danmark til at revurdere deres påstand om, at NSA ikke spionerer imod danske interesser
 
	Lækkede oplysninger fra NSA viser, at tjenesten spionerede under COP15 og tilsyneladende også mod Danmark. Det står i modsætning til, hvad statsminister Helle Thorning-Schmidt og den amerikanske ambassadør i Danmark har tilkendegivet.


 
Læs: Med NSA til klimatopmøde 

	Et lækket dokument fra den amerikanske efterretningstjeneste National Security Agency (NSA) rejser nu alvorlig tvivl om regeringens erklærede tillid til, at NSA ikke spionerer imod danske interesser. Det lækkede dokument tyder desuden på, at den amerikanske ambassadør i Danmark er kommet med usande oplysninger om NSA’s aktiviteter her i landet.

	På trods af flere afsløringer i internationale medier af den amerikanske efterretningstjenestes elektroniske spionage mod tætte europæiske allierede og EU-kontorer har regeringen hidtil givet offentligheden det indtryk, at der ikke var grund til bekymring i forhold til Danmark.

	»Som justitsministeren og PET har sagt, så har vi ikke oplysninger, der giver grund til at tro, at der skulle være udøvet ulovlig efterretningsaktivitet imod Danmark eller danske interesser,« har statsminister Helle Thorning-Schmidt (S) sagt, og det udsagn har hun gentaget gang på gang. Den amerikanske ambassadør i Danmark, Rufus Gifford, har ligeledes forsikret den danske offentlighed om, at NSA er loyal over for amerikanernes danske allierede. 

	»Alt hvad vi gør i Danmark, er koordineret med danskerne og med tanke på danske interesser,« sagde Rufus Gifford, da han var gæst i DR2 Deadline tidligere i januar.

	Det danske papir

	Det lækkede NSA-dokument viser, at NSA tilsyneladende spionerede mod Danmark forud for klimatopmødet COP15 i København i december 2009. I dokumentet nævner NSA således, at tjenesten har opsnappet »forhåndsoplysninger« om et dansk papir, der efter alt at dømme er et aftaleudkast, som danske embedsmænd udfærdigede forud for COP15.

	NSA-dokumentet afslører desuden, at NSA planlagde at spionere under selve COP15, som det danske formandskab var ansvarlig for at afvikle i samarbejde med FN.

	Som det fremgår af dagens avis, er elektronisk spionage mod Danmark og et FN-topmøde på dansk grund ifølge jurister ulovlig. Professor i strafferet på Københavns Universitet Jørn Vestergaard forklarer desuden, at NSA næppe ville kunne få dansk tilladelse til at udføre efterretningsvirksomhed under COP15 inden for rammerne af dansk lov. 

	Dagens afsløring af spionage ser således ud til at stå både i modstrid med forklaringen fra Helle Thorning-Schmidt og med de udtalelser, som Rufus Gifford kom med så sent som i sidste uge, konstaterer Peter Lauritsen, der er leder af Forum for overvågningsstudier på Aarhus Universitet.

	»Regeringen har forsøgt at nedtone bekymringen for NSA ved at sige, at der ikke er noget at komme efter, og at den ikke har nogen mistanke om noget som helst. De nye oplysninger underminerer det udsagn,« siger han og tilføjer med henvisning til den amerikanske ambassadør: 

	»Hvis COP15-indsatsen er koordineret med danskerne, så står dansk efterretningstjeneste pludselig i et helt, helt andet lys. Så umiddelbart må man gå ud fra, at udsagnet ikke er rigtigt, og at det netop ikke altid er koordineret og med danske interesser for øje.«

	Accept af aflytning

	Peter Lauritsen mener, at den danske regering nu må anlægge et mere kritisk perspektiv på NSA. 
	»Det her må i det mindste kalde på en form for eftertanke og en dialog med amerikanerne. Det kan godt være, at vi er gode venner, men hvis de virkelig vil have noget, som vi har, så går de efter det,« siger han. 

	Flemming Splidsboel, der er lektor på Københavns Universitet og tidligere analytiker i Forsvarets Efterretningstjeneste, er ikke overrasket over de nye oplysninger.

	»Regeringen har ikke lyst til at tage diskussionen og spolere noget i forhold til USA. Det er politisk kynisme. Det kan have for store omkostninger at tage spionage op med amerikanerne, så i stedet accepterer vi at blive aflyttet,« siger Flemming Splidsboel.

	Han forklarer, at NSA indhenter elektroniske efterretninger »meget bredt«, og at det kun er ganske få lande, som efterretningstjenesten ikke spionerer imod.

	Gør det ofte

	Det er således alene de såkaldte andenpartspartnere inden for Five Eyes-alliancen – Storbritannien, Canada, Australien og New Zealand – som kan regne med ikke at være mål for NSA. Lande som Danmark, der nok er allieret med USA, men ikke en del af Five Eyes-alliancen, er der ingen aftale om ikke at spionere mod. Som NSA selv formulerer det i et af de dokumenter, der er blevet lækket af Edward Snowden: »Vi har muligheden for at indfange elektroniske signaler fra de fleste tredjeparts-partnere. Og gør det ofte.«

	NSA vil derfor ikke holde sig tilbage fra at spionere mod lande som Danmark, vurderer Flemming Splidsboel: »I forhold til sådan noget som frihandelsaftaler og efterhånden også klimaforhandlingerne er der meget på spil. Med den aggressive efterretningskultur, der er i USA, er det oplagt, at NSA har givet deres folk til opgave at indhente på politikere og forhandlere, der kan ligge inde med vigtig information, så de kan sammenstykke et billede af, hvad de forskellige lande har af strategier for mødet.« 

	Statsminister Helle Thorning-Schmidt har ikke ønsket at kommentere sagen over for Information. Forsvarsminister Nicolai Wammens skriver i en mail: » Jeg har ikke set det pågældende papir, men som det har været fremme tidligere, har vores efterretningstjenester ikke grundlag for at antage, at NSA – eller for den sags skyld andre amerikanske efterretningstjenester – retter ulovlige efterretningsaktiviteter mod Danmark.«

	Den amerikanske ambassade oplyser i en skriftlig kommentar til Information: »Præsidenten og ambassadør Gifford har forholdt sig til spørgsmålet om overvågning og elektronisk indhentning, og det samme har danske politikere. Vi har ikke yderligere kommentarer om specifikke påstande eller forlydender udover det, de har sagt.«

	 

Læs: Regeringens overvågningsfortælling smuldrer 

