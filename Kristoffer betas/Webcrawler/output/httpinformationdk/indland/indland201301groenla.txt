Grønlandsk uran vil ramme et turbulent verdensmarked
Priserne på uran er sprunget dramatisk op og ned det seneste tiår, men har de seneste år mest været præget af faldende priser
Det kan være et økonomisk risikabelt projekt, hvis Grønland opgiver sin gældende nultolerancepolitik for uranudvinding. Markedet for uran er uforudsigeligt og har de seneste år har været præget af faldende priser. På billedet ses en boring i forbindelse med mineralefterforskningen på Kvanefjeldet ved byen Narsaq i Sydgrønland.


 Det ligner et økonomisk risikabelt projekt, hvis Grønland opgiver sin gældende nul-tolerancepolitik for uranudvinding og giver det australske mineselskab Greenland Minerals and Energy Ltd. grønt lys til at bryde uran i Kvanefjeld ved Narsaq i Sydgrønland.
Det globale marked for uran til atomreaktorer er omskifteligt og uforudsigeligt, og de seneste år har været præget af udskudte projekter, faldende priser og faldende kurser på uranmineselskabers aktier. Det australske selskab, der har været i gang med efterforskning og forberedelser ved Kvanefjeld siden 2007, oplevede således i løbet af 2012 et fald i værdien af sine aktier på 41 procent, efter et forudgående fald i 2011 på 62 procent. Det rapporterer branchemediet Uraniumletter International.
Også verdensmarkedsprisen på de såkaldt sjældne jordarter, som i givet fald skal udvindes sammen med Kvanefjelds uran, svinger og har vist fald de seneste to år.
»Der er naturligvis risici forbundet med at investere i uran,« skriver markedsanalytikeren Brett Arends i en aktuel kommentar i Wall Street Journal.
»Én katastrofe til (som Fukushima-havariet i 2011, red.) kan betyde industriens undergang. Atomkraftprogrammer er fortsat udsat for politisk pres. Verdens energibehov vil måske vokse langsommere end forudsagt og mindske behovet for atomkraft. Andre energikilder som naturgas eller solenergi kan vise sig billigere eller lettere tilgængelige end ventet.«
I øjeblikket ligger den såkaldte spotpris på det internationale uranmarked på ca. 42 dollar per pund uran, svarende til 511 kr per kg. Det er markant under, hvad de fleste mineselskaber kan producere for.
»Jeg har analyseret tallene for alle de store offentlige mineselskaber, og den gennemsnitlige omkostning ved driften af deres virksomhed er omkring 106 dollar per pund. Så med et niveau omkring 40 dollar per pund taber de omkring 66 dollar for hvert pund, de sælger,« sagde forleden geolog og ressourcerådgiver Matt Badiali til investeringsmagasinet The Energy Report.
Badiali nævner forsinkelsen af tre store projekter i Australien, Namibia og Niger som eksempler på, at uranmineindustrien ikke vil søsætte nye projekter med de aktuelle lave priser på uran.
Ned, op, ned, op, ned
Historisk begyndte uranprisen at falde fra starten af 1980’erne, blandt andet som konsekvens af den tiltagende kontrovers om atomkraft og opbremsningen i udbygning i USA og Europa og deraf følgende overproduktion af uran. Et svagt, men vedvarende fald fortsatte helt frem til 2001, hvor et minimum på syv dollar per pund blev nået.
Prisudviklingen fik en række selskaber til at dæmpe aktiviteterne eller helt forlade branchen, hvilket gradvist bragte uranoverskuddet ned, skabte ny efterspørgsel og fik prisen til atter at stige mærkbart. Mineselskaberne begyndte at optrappe deres aktiviteter, og verdens største uranproducent, canadiske Cameco, bebudede åbning i 2007 af en mine ved Cigar Lake, Saskatchewan, verdens største uudnyttede forekomst af uranmalm af høj lødighed. Den store mines produktion ville formentlig have stabiliseret de stigende priser, men under forberedelserne brød en beskyttende dæmning sammen og oversvømmede minen fuldstændig. Det skete én gang til i 2008 under forsøgene på at udbedre skaderne, og Cigar Lake-projektets kollaps – minen ventes nu først i fuld produktion i 2017 – fik uranpriserne til at stige dramatisk, til 137 dollar per pund i en regulær uran-prisboble.
Så kom den finansielle krise, og uranpriserne styrtdykkede til omkring 40 dollar i starten af 2010.
Under indtryk af klimadebat og atomkraftens såkaldte renæssance samt svage tegn på krisens tilbagerulning satte en ny prisstigning ind. Tidligt i 2011 var man tilbage på næsten 70 dollar – og så indtraf den 11. marts det firedobbelte reaktorhavari på det japanske Fukushima-værk. Tyskland satte prop i sit atomprogram, Japan gik i tænkeboks, og andre lande udskød reaktorprojekter – med dalende uranefterspørgsel og igen faldende priser som konsekvens.
Atomkraftens usikre fremtid
I branchen og blandt analytikere spekuleres p.t. i, hvordan det internationale uranmarked og priserne vil udvikle sig fremover. Industrien udviser professionel optimisme og siger, at bunden nu er nået, og at Kina og andre landes atomare udbygningsprogrammer samt de atomkraftpositive signaler fra Japans nyvalgte regeringschef, Shinzo Abe, vil øge uranefterspørgslen og trække priserne samt værdien på deres skrantende aktier op.
Brett Arends gør opmærksom på, at der i givet fald først kan komme fart på ny atomkraft efter 2020.
Og »hvis (uran)forsyningerne vokser hurtigere end forudsagt, kan det betyde pres nedad på priserne. Uranmineproduktion er steget skarpt de seneste år, primært som resultat af en hastigt voksende produktion i Kasakhstan, der har overtaget rollen som verdens største uranproducent,« påpeger han.
To kritiske atomkraftanalytikere, Mycle Schneider og Antony Froggatt, påviser i det videnskabelige tidsskrift Bulletin of the Atomic Scientists, at antallet af atomreaktorer i verden er faldet med 15 i forhold til et maksimum i 2002, at atomkraftens globale elproduktion toppede tilbage i 2006, og at atomkraftens andel af den globale elforsyning er reduceret lige siden midten af 1990’erne.
»Den markedsniche, som atomkraften engang indtog, er ved at forsvinde (…) I 2012 har atomkraftens konkurrenter – mest bemærkelsesværdigt vind- og solbaseret elproduktion – hurtigt vundet markedsandele, alt imens lange forberedelsesfaser, konstruktionsforsinkelser, budgetoverskridelser og sikkerhedsproblemer i fællesskab har gjort atomkraft til en risikabel investering, som markedet i stigende grad er uvillig til at foretage,« skriver Schneider og Froggatt.
Mere eller mindre kvalificerede gæt på udviklingen er hver mands privilegium. Greenland Minerals Energy Ltd., der vurderer Kvanefjeld til at indeholde 260.000 ton af det færdige uranprodukt, angiver at kunne præstere en udvindingspris på godt 30 dollar per pund uran ved en mine, der samtidig nyttiggør forekomsten af de sjældne jordarter. Om det holder, og hvad Grønland i givet fald får ud af det, er et åbent spørgsmål. Så længe nultolerance-politikken gælder, et rent akademisk spørgsmål.
 

