Skarp kritik af imamers strafudmåling
Både Dansk Folkeparti og Socialdemokraterne kræver redegørelse fra regeringen, efter at det er kommet frem, at imamer afgør straffesager i Vollsmose


 Både fra de radikales landsmøde i Nyborg og Dansk Folkepartis årsmøde i Herning lød der i weekenden skarp kritik af, at muslimske beboere i bydelen Vollsmose i Odense lader imamer afgøre straffesager i stedet for at overgive sagen til politiet.
"Det er helt forkasteligt. Hvis der først begynder at opbygges parallelle retssamfund i samfundet, så har vi ingen retssikkerhed længere," siger formanden for Folketingets retsudvalg Peter Skaarup (DF). Han vil nu bede justitsminister Brian Mikkelsen (K) om en redegørelse for sagen, som blev beskrevet i Information lørdag.
Også den radikale leder Margrethe Vestager tager skarpt afstand fra retstilstanden i Vollsmose:
"Sådan skal det ikke gå for sig. Danmark er en retsstat, og hvis folk overtræder vores straffelov, som jo på mange måder siger, hvad vores normer byder i mod, så har vi et retssystem. Det er det, der skal være fundamentet i Danmark og intet andet," siger hun og peger på vigtigheden af, at politiet er til stede, kender folk og handler hurtigt og konsekvent.
Også Socialdemokraternes Karen Hækkerup melder sig på banen med krav om en redegørelse.
Imam Abu Bashar fra Vollsmose afviste i weekenden, at han og andre imamer blander sig i straffesager. De er kun involveret i "problemer i familier eller mellem ægtefolk", sagde han. Men Peter Skaarup erklærer sig også som modstander af, at imamer f.eks. træffer afgørelser i skilsmissesager.
"Det er virkeligheden sharia-ret, de vil have indført, og det skal vi på ingen måde acceptere. Det handler også om, at kvinden bliver stillet langt ringere i sharia-retten end under dansk ret, og det kan vi ikke leve med," siger han.

