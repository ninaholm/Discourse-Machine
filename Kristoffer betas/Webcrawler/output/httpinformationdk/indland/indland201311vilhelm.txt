Vilhelmsen: Vi har trukket Venstre til venstre
SF’s formand Annette Vilhelmsen afviser kritikken af finansloven som blå. Det er de borgerlige, som er blevet tvunget til rød-grønne indrømmelser, siger social-, børne- og integrationsministeren
Det undrer mig, at nogle kan se finansloven som blå, for det er da de borgerlige som har rykket sig mod venstre, siger SF’s formand Annette Vilhelmsen. Foto: Thomas Lekfeldt

Hun blev båret frem på en protestbølge fra baglandet. Den 54-årige Annette Vilhelmsen blev sidste år valgt som ny formand for SF, fordi et flertal af frustrerede folkesocialister så hende som alternativet til den midtersøgende kurs, som den unge partistrateg Thor Möger Pedersen havde lagt. Men efter et finanslovsforlig, hvor Enhedslisten i sidste øjeblik blev udskiftet med Venstre, er der mange – særligt på sociale medier – der har svært ved at se, at SF skulle have vundet større indflydelse, siden Annette Vilhelmsen overtog ledelsen.- Er SF med finanslovsforliget med Venstre ikke rykket længere mod midten?»Det er for ukritisk en måde at tænke på. Finansloven har en solid vægt på røde og grønne initiativer. Enhedslisten var med til at sikre, at der kom flere penge til f.eks. det sociale område, og det er så en position, som Venstre og Konservative har flyttet sig ind til. Det undrer mig, at nogle kan se finansloven som blå, for det er da de borgerlige som har rykket sig mod venstre.«- Afgiftslettelserne til erhvervslivet, som du selv højlydt har kritiseret, er vel et eksempel på, at finansloven er blevet mindre SF’sk?»Dengang vækstplanen blev forhandlet på plads, kritiserede jeg rigtigt nok selskabslettelserne. Men afgiftssænkninger kan skabe job, og SF er ikke imod at forbedre vilkårene for iværksættere og produktion. Hvorfor indholdet så skulle være blevet blåt, fordi Venstre siger ja, det forstår jeg ikke.«Punkpoeten i ghettoenPræcis da finansminister Bjarne Corydon (S), økonomiminister Margrethe Vestager (R) og skatteminister Holger K. Nielsen (SF) tirsdag aften nikkede ja til Venstre i Finansministeriet, sad en stor gruppe fynske skolelærertyper med Annette Vilhelmsen allerforrest i gymnastiksalen på H.C. Andersen-skolen i Vollsmose i Odense og så ghetto-punkpoeten Yahya Hassan træde ned fra den interimistiske scene, der var pyntet som til et arabisk bryllup.- Annette Vilhelmsen, vi to er i hvert fald enige om én ting: Det var god idé at tage til Vollsmose og høre Yahya Hassan. Men samtidig landede finansloven med Venstre. Hvorfor er SF’s formand ikke tættere inde over en så afgørende beslutning?»Forløbet har strakt sig over måneder. Og det var svært at vide, om Venstre ville blive i forhandlingerne tirsdag aften. Og da det er Holger K. Nielsen, som har været hovedforhandler på finansloven, var det naturligt, at det var ham, der sad ved bordet. Med dagens elektroniske redskaber kan man heldigvis også let være i kontakt.«- Var det mens Yahya Hassan læste sine digte op om vold, socialt bedrageri og hykleri i indvandrerkredse, at det gik op for dig, at finanslovsforliget var landet med Venstre?»Nej, jeg var velinformeret både før, under og efter. Det kørte jo også sideløbende på TV2 News. Så det var ikke en overraskelse. Selvfølgelig ikke.«Ekstra penge til børn- Nu sad jeg selv i salen, og kunne ikke lade være med at tænke på, hvad du som social-, børne- og integrationsminister tænker, at den nye finanslov kan gøre ved de fortvivlende problemer, han beskriver?»I den nye finanslov er der afsat 280 mio. kr. til udsatte børn, og et af de elementer, som vi vil arbejde med, er netop børn af traumatiserede flygtninge. Men også børn af alkoholikere og børn af psykisk syge. SF har været med til at få penge afsat til at skabe mere helhedsorienterede løsninger for omsorgssvigtede børn. Det gør mig stolt.«- SF falder tungt i målingerne og fik et katastrofalt kommunalvalg. Mange frafaldne giver udtryk for, at SF mangler kant. Kan Yahya Hassan vække den sociale indignation i dig?»Ja, jeg hører tit, at der skulle hænge et tågeslør over SF. Kan I overhovedet noget? Men jeg er jo netop båret af social indignation, og det er derfor, at når jeg skal vælge mellem at afvente et forhandlingsforløb eller tage ud og høre en vred digter, så tager jeg til Vollsmose.«- Men det er jo ikke flere socialpædagoger, som Yahya Hassen efterspørger. Hvordan vil du som minister være med til at ændre et system, som har ladet så mange børn i stikken?»Jeg er overbevist om, at SF virkelig kan gøre en forskel her. For jeg tænker ikke velfærd kun som stat, men snarere som samfund. Der vil ikke ske et løft i Vollsmose og andre steder, før unge som Yahya Hassan begynder at råbe op og får nærmiljøet til at tage ansvar for de mennesker, som de lever midt iblandt,« siger Annette Vilhelmsen.
