Dekan: Det handler ikke om ytringsfrihed
Ledelsen på Det Humanvidenskabelige Fakultet på Aarhus Universitet betegner problemerne på Musikvidenskab som en personalesag, der ikke handler om at true nogen til tavshed


 I den påtænkte advarsel til Linda Koldau kræver dekan på Det Humanvidenskabelige Fakultet Mette Thunø, at professoren fremover skal »afholde sig fra at underminere den tillidsbaserede kommunikation ved at bryde fortroligheden«.
Men det betyder ikke, at Koldau ikke må gå til pressen, forklarer Mette Thunø.
»Vores medarbejdere har ytringsfrihed, så det er et valg, som de tager. Jeg må selvfølgelig kommentere på, at ligegyldigt om man kommer fra universitetsverdenen eller fra en anden offentlig institution, så har det konsekvenser at køre en diskussion i pressen. Det er klart,« siger dekanen, der ikke vil kommentere den konkrete kritik af advarslen, da hun betegner det som en personalesag.
Hvilke konsekvenser kan det have?
»Det kommer helt an på, hvad man skriver, men der er forskel på at køre en faglig diskussion internt med kollegerne på arbejdspladsen og så eksternt i pressen.«
Hvilken forskel kan det gøre?
»Det kan jeg ikke nævne, men det er op til medarbejderne, hvordan de foretrækker at tage diskussionen.«
Foretrækker AU, at man kører den faglige diskussion internt?
»Jeg har ikke nogen præferencer i forhold til det. Det er op til den enkelte, men den her personalesag drejer sig om nogle helt andre ting end ytringsfrihed. Der er ikke og har aldrig været nogen fra Aarhus Universitet, som er blevet hverken truet eller har fået advarsler, fordi de er gået til medierne og har diskuteret deres fag. Det er der aldrig,« understreger Mette Thunø.

