Museumsdød



 
EFTER BIBLIOTEKERNE er turen kommet til museerne, kundgjorde Carina Christensen (K) i sin korte periode som kulturminister. Som et resultat af hendes initiativ udkom så  forleden en såkaldt museumsudredning, udarbejdet af direktørerne for Nationalmuseet, Statens Museum for Kunst og Kulturarvstyrelsen samt en afdelingschef fra Kulturministeriet. Der gik om ikke chokbølger, så bukserystelser gennem de ansatte på en stor del af de 121 statsmuseer og statsanerkendte museer, som findes i Danmark. Hensigten med udredningens anbefalinger var nemlig krystalklar:  Mere centralisering.
Går det som med bibliotekerne, vil det betyde museumslukninger. Ikke nødvendigvis nu og her, men på sigt, når styringsredskabet, tilskuddene, tages i brug. Især vil det gå ud over de arkæologiske afdelinger på museer i provinsen, hvis anbefalingen følges. Midlerne skal i stedet samles i en stor pulje under statens kulturarvstyrelse, hvilket skulle højne faglighedskvaliteten. Tanken er, at arkæologien skal varetages af 10-12 museer i stedet for 42.
'Anmeldelserne' var dårlige. Kulturminister Per Stig Møller (K) skyndte sig da også at berolige gemytterne på en efterfølgende konference for museumsfolk på Hotel Nyborg Strand. Intet er afgjort endnu, sagde han. Men en lokal avis som Fyens Stiftstidende bakkede udredningen op i en leder med det ledende spørgsmål: Behøver Fyn vitterligt så mange museer med gruekedler og landbokeramik?
NÆH, DET kan man selvfølgelig spørge. Især når der er museer, hvor der sjældent kommer nogen for at se på økserne og mønterne. Ethvert område har brug for at få fokus med henblik på revurdering og trim. Fint nok, men hvorfor ikke i stedet styrke de små lokalmuseer, både forskningen og formidlingen? Det vil falde fint i tråd med de mange smukke ord om at gøre noget for Udkantsdanmark, hvor de mest aktive kulturkommuner også tiltrækker mest erhvervsliv. Bjørk

