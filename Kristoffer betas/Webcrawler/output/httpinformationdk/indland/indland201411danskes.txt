Danske skoleelever mangler IT-kompetencer
Danske skoleelever virker som digitalt indfødte, når de surfer hjemmevant rundt på internettet og laver film på smartphones og iPads. Men skinnet bedrager, for i virkeligheden er danske børns kompetencer på IT-området begrænsede, afslører en ny undersøgelse
 ’At kunne bruge sin iPhone til at finde en video er ikke det samme som at være en kompetent IT-bruger,’ siger Jeppe Bundsgaard, ph.d og lektor i kommunikative kompetencer ved Institut for Uddannelse og Pædagogik og medforfatter til bogen ’Digitale Kompetencer’, som kortlægger resultaterne af en stor international undersøgelse af blandt andre 1.800 danske 8. klasseelevers IT-kompetencer.


 En gruppe elever laver en video online, mens en anden er ved at lave et digitalt musiknummer, og en tredje er ved at lave en e-bog. Sådan er hverdagen flere steder i den danske folkeskole, hvor IT-maskinparken har fået et stort løft. Tilgangen er intuitiv og kreativ, og eleverne virker, som om de er født med tablets i hånden.
Men billedet snyder, forklarer Jeppe Bundsgaard, ph.d. og lektor i kommunikative kompetencer ved Institut for Uddannelse og Pædagogik. Han er medforfatter til den nye bog Digitale Kompetencer, som kortlægger resultaterne af en stor international undersøgelse af blandt andre 1.800 danske 8. klasseelevers IT-kompetencer. Undersøgelsen viser, at danske børn langtfra er de digitale indfødte, som vi gerne vil gøre dem til.
»Selv om der bliver brugt rigtig meget IT i skoleundervisningen, kommer en stor gruppe elever ikke længere end til helt basal brug af en computer og kan eksempelvis ikke stille sig kritisk over for information på nettet,« forklarer Jeppe Bundsgaard.
Opdelt i fire kompetenceniveauer lander 46 procent eller knap halvdelen af de danske elever på niveau to af fire mulige, hvor fire er det højeste. Først på niveau tre kan eleverne for eksempel stille sig kritiske over for den information, de møder på nettet, og beherske tekstlayout ved produktion af en plakat.
»Over halvdelen af de danske elever er altså på et niveau, hvor de i tekstbehandling ikke når længere end til at kunne lave fed eller kursiv,« siger Jeppe Bundsgaard.
I alt lander 32 procent eller knap en tredjedel af eleverne over niveau to, og det, mener Jeppe Bundsgaard, er for få. Han oplever, at elever har en naturlig tilgang til IT.
»At kunne bruge sin iPhone til at finde en video er ikke det samme som at være kompetent IT-bruger,« påpeger Jeppe Bundsgaard.
Digital dannelse
På Fjordsgade Skole i Aarhus kender IT-vejleder Emil Pallesen alt til problemstillingen. Han mener ligesom Jeppe Bundsgaard, at billedet snyder, for det er ikke eleverne, som er intuitive; det er maskinerne. Han møder mange elever, for hvem brug af tablets og smartphones er en naturlig del af hverdagen, men som ikke har noget grundlæggende kendskab til, hvordan computere fungerer og er opbygget, og for hvem eksempelvis kendskabet til tekstbehandling og regneark er begrænset.
»Eleverne reproducerer ting, de allerede kan, og de tilegner sig ikke en bred digital dannelse, som sætter dem i stand til at løse problemer og være kritiske i et digitalt samfund,« forklarer Emil Pallesen.
Jeppe Bundsgaard mener, at internettet, de intuitive tablets og digitale læringsmidler har lullet skolerne i søvn, så man i dele af skolevæsnet har taget det for givet, at børn er digitalt stærke.
»Danske skolelærere er blandt dem, der bruger IT allermest på verdensplan, men vi har ikke rigtig besluttet, hvad det er, eleverne skal lære,« siger Jeppe Bundsgaard. »Eleverne skal have en grundforståelse af, hvordan IT fungerer,« understreger han og forklarer, at det for eksempel er nødvendigt at forstå, hvordan et filsystem er bygget op, så man kan finde og arbejde med sine ting.
Han forklarer, at det ikke kun handler om at kunne lave en fed film på sin smartphone. Det handler også om at kunne analysere et problem og vurdere, om, og i så fald hvordan, IT kan hjælpe til løsningen af problemet. Jeppe Bundsgaard vurderer, at den manglende digitale dannelse blandt danske skoleelever vil gøre det svært for dem at indgå i fremtidens digitale samarbejder, hvor blandt andet søgning, vurdering og formidling af digital information er afgørende.
Teknik frem for pædagogik
Folkeskolen har de senere år investeret millioner i nye computere, iPads, interaktive tavler og digitale læringsmidler.
»Man har tænkt for meget i teknik og for lidt i pædagogik,« mener Jeppe Bundsgaard.
Han vurderer, at der ikke har været pædagogiske begrundelser for den massive investering i eksempelvis iPads, og derfor ser man ikke et løft i elevernes kompetencer i forhold til IT. Det er Emil Pallesen enig i.
»Der mangler en rød tråd i skolernes tilgang til elevernes digitale dannelse,« siger han og forklarer, at ambitionerne for undervisningen mange steder defineres af IT-vejledere med vidt forskellige uddannelsesmæssige forudsætninger og baggrunde.
Han oplever desuden, at der på mange skoler ikke er timer til eller prioritering af andet end varetagelsen af den tekniske side af tingene, hvilket betyder, at maskinerne virker, men pædagogikken og den didaktiske tilgang ofte er overladt til den enkelte lærer og vedkommendes private kompetencer på området.
Ildsjæle i Aarhus
På Brøndby-Øster Skole er Jesper Luther IT-vejleder. Han kan sagtens genkende billedet af, at pædagogikken bag IT-undervisningen i skolen mangler. Han mener, at mange lærere mangler den nødvendige uddannelse og indsigt på området til at kunne uddanne eleverne digitalt. For ham er løsningen, at der stilles højere krav til skolerne og lærerne, men med de krav skal følge mulighederne for at hente den nødvendige viden gennem kurser og workshops, så lærerne ikke står med en umulig opgave. De enkelte skoler skal sætte sig klare mål for den digitale dannelse og stille krav til sig selv, lærerne og eleverne.
Her er Jeppe Bundsgaard helt enig. Han mener ikke, at man kan lægge ansvaret for en bred digital dannelse over på den enkelte lærer. I stedet skal skolen som organisation finde ud af, hvad den vil lære eleverne, når det kommer til IT.
I Aarhus har kommunen frikøbt en gruppe IT-vejledere og ildsjæle på området fra deres skoler én dag om ugen. Gruppen kalder sig De 32, og deres opgave er at tage de pædagogiske og didaktiske diskussioner, der knytter sig til området og bringe deres viden og ekspertise med ud på de århusianske skoler og brede dem ud til deres kollegaer.
På den måde håber man, ekspertisen smitter af på andre lærere. IT-vejleder Emil Pallesen fra Fjordsgade Skole er netop en af de 32, og han oplever, at lærerne, han arbejder med gennem projektet, får øjnene op for IT som det problemløsende værktøj, det er beregnet til at være. Et værktøj, der kan hjælpe både lærerne og eleverne til en bedre skolehverdag, når det giver mening.

