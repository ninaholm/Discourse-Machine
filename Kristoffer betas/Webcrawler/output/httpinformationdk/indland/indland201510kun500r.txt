Kun 500 rammes af familiestramning: For lidt, siger Dansk Folkeparti



 Hvis udlændinge- og integrationsminister Inger Støjberg (V) kan finde flertal for sit forslag til stramninger i reglerne for familiesammenføring, så forventer hun, at 500 færre personer om året vil få opholdstilladelse via familiesammenføring.
Men det udspil er for småt. Det mener Dansk Folkepartis udlændingeordfører, Martin Henriksen. Han opfordrer til, at regeringen udvider sit udspil, så det også kommer til at ramme flygtninge.
»Vi er tilfredse med, at regeringen fremlægger et udspil, som rent faktisk strammer op. Men der er brug for at stramme yderligere op,« siger Martin Henriksen og tilføjer: »Den stigning vi har set på familiesammenføringsområdet skyldes personer med flygtningestatus. Så er det jo lidt paradoksalt, at man ikke lægger en stramning frem, som rammer dem,« siger Martin Henriksen.
Dansk Folkeparti er også bekymret for, at tallet vil stige yderligere, fordi en stor del af de personer, som i de seneste måneder er kommet til Danmark, opnår asyl som flygtninge. Fra enten en borgerkrig som i Syrien eller som individuelt forfulgte.
Stramningerne tager udgangspunkt i, at man skal have et ’integrationspotentiale’ for at blive familiesammenført til Danmark. Samtidig skal den herboende ifølge regeringens udspil opfylde skærpede krav til tilknytning for at få ret til familiesammenføring.
Regeringens udspil fritager dog flygtningene fra kravene. Og dermed er udspillet ikke nok for Dansk Folkeparti.
»Hvis vi ikke kommer videre end det, der ligger nu, så er det for småt. Men jeg har heller ikke fantasi til at forestille mig, at vi ikke kommer videre,« siger Martin Henriksen.
Ritzau

