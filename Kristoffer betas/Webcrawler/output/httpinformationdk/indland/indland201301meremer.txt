’Mere vil have mere. Sådan er det jo’
Der kan være mange grunde til at dyrke fitness, men hos mange af dem, der styrketræner, går en tankegang igen: Kroppen skal kunne yde endnu mere. Er den økonomiske tankegang om evig vækst flyttet ind i de danske fitnesscentre?
Nicolai Sander styrketræner mindst fem gange om ugen, og i maj nåede han sit højeste mål: at vinde titlen som fitnessmodel. Men fit og sund er ikke nødvendigvis det samme, mener professor.


 I et fitnesscenter på Vesterbro strømmer sangen »Gangnam Style« ud af højtalerne, mens der bliver pumpet igennem ved vægtstængerne og spurtet på de rullende løbebånd.
Foran et spejl, som går fra gulv til loft, står Nicolai Sander på 24 år. Han har hvide høretelefoner i ørerne og løfter med koncentreret mine en stang med 60 kilo op fra gulvet.
Nicolai Sander bliver nødt til at bruge skræddersyede skjorter og jakkesæt, når han tager på arbejde hos Novo Nordisk, hvor han som nyuddannet ingeniør for nylig er blevet fastansat. Almindelige størrelser strammer for meget over armene, som fylder 44 centimeter i omkreds.
I maj vandt han titlen som fitnessmodel i sin vægtklasse i en konkurrence afholdt af bodybuilding og fitnessforbundet, WBFF. Selv om Nicolai Sander med titlen fik opfyldt sit højeste mål, fortsætter han træningen. Han styrketræner mindst fem gange om ugen og laver også lidt konditionstræning.
Det er ikke alle i fitnesscenteret, der går lige så meget op i deres træning, som Nicolai Sander har gjort de seneste 10 år, men de fleste træner lige som ham med et bestemt formål. Lige nu er det en ferietur til Californien med kæresten, som Nicolai Sander træner frem imod.
»Jeg synes efterhånden, at jeg har fået skabt mig min egen ideelle krop. Jeg vil ikke være større eller noget som helst, jeg har det fint, som jeg har det nu,« siger Nicolai Sander.
Der altid er dog nogle ting, der kan arbejdes videre på, tilføjer han.
»Mere vil have mere. Sådan er det jo,« konstaterer han.
»Min lægmuskel har jeg nok ikke prioriteret så meget, da jeg var yngre, så derfor halter den lidt bagefter i dag. Det er sådan noget, jeg prøver at gøre bedre. For det ser dumt ud med sådan en stor gut og nogle tynde ben,« siger Nicolai Sander, mens han løfter op i sine blå shorts og viser et par yderst veltrimmede lårmuskler.
»Man bliver nødt til at sætte sig nogle mål og gå efter dem. Ellers kan man ikke presse sig selv til at yde mere. Og det kan jo altid blive bedre.«
Ingen ende i syne
En hurtig rundspørge i fitnesscentret viser, at Nicolai Sander ikke er alene om at ville optimere sin krop yderligere. De fleste træner med et mål, og de fleste mener også, at deres krop kan komme til at yde endnu mere, end den gør i øjeblikket. Målene er selvfølgelig forskellige. Pigen, der træner op til en prøve i Flyvevåbnet, vil ikke have større synlige muskler. Det vil fodboldspilleren, der går og venter på sæsonstart, til gengæld gerne. Men kun til en vis grad.
»Hvis man bliver for stor, bliver man også langsom. Men når jeg har fået styrket mine muskler, kan det jo blive et nyt mål, at jeg fokuserer på kondition igen,« siger fodboldspilleren begejstret, mens han holder pause mellem to sæt armbøjninger.
Den polske sociolog Zygmunt Bauman skriver i sin bog Liquid Modernity (Flydende Modernitet), at hvis sundhed er at stræbe efter den menneskelige normal, er fitness det modsatte: at bryde normer og overgå det normale og almindelige. Fitness er subjektivt og abstrakt, og det medfører, at dyrkelsen af fitness ikke har noget naturligt endemål, mener Bauman.
Udøvelsen af fitness betegner han som en konstant tilstand af selvkontrol, selvbebrejdelse og selvafskrivninger. Udtrykkene fitness og sundhed, som man normalt forbinder med hinanden, mener Bauman rent faktisk beskriver vidt forskellige tilstande. Ikke al fitnesstræning er god for sundheden, og det, som hjælper dig med at blive sund, gør dig ikke nødvendigvis fit. Bauman hævder, at sundhed er en ønskværdig menneskelig tilstand, hvor krop og sind objektivt kan beskrives ved hjælp af blandt andet kolesteroltal, blodtryk, BMI og andre målemetoder. Fitness er på den anden side svært at definere. At være ’fit’ vil sige at være fleksibel og tilpasningsdygtig, at udvikle sig konstant, eskalere og udvide sig.
Klinisk professor hos Institut for Folkesundhedsvidenskab, Torben Jørgensen, skelner også mellem ordene fit og sund.
»Alt er jo skadeligt i for store mængder. Nogle bliver afhængige af fitness, da man får en endofinrus, når man bruger musklerne kraftigt. Jeg tror, de fleste læger vil anbefale, at man bevæger sig i stedet for at dyrke fitness,« siger Torben Jørgensen.
Seniorforsker hos Forskningscenter for Forebyggelse og Sundhed Mette Aadahl mener, at der er en tendens til, at flere og flere mennesker bliver besat og afhængige af motion i det hele taget.
»Jeg oplever, at især yngre mennesker kan blive besatte af træning og bodybuilding på højt plan, hvor man også bruger alle mulige former for tilskud for at få en unaturlig vækst – der er ingen tvivl om, at det ikke er sundt,« siger Mette Aadahl.
Michael Hviid Jacobsen er professor i sociologi på Aalborg Universitet og har oversat flere af Baumans bøger til dansk. Han mener, at man skal være varsom med at definere mulige fællestræk blandt fitnessudøvere, fordi det kan skygge for den store forskellighed, der også er.
»Hvis man ser ind i et fitnesscenter, vil man se stor variation aldersmæssigt, træningsmæssigt og motivationsmæssigt. Det er klart, at fitnesscentre over de seneste årtier i stigende grad er blevet en slags ‘kropskatedraler’, hvor opfattelser af sundhed, krop og udseende ofte forenes i form af særlige forventninger til resultatet af ens fysiske anstrengelser,« siger Michael Hviid Jacobsen og fortsætter:
»Det er ikke nødvendigvis kun kapitalismen, der sætter sig igennem i fitnesscentrene. Jeg vil snarere sige, at det er vores ungdommeligheds- og udødelighedskultur, der præger opfattelsen af fitness – at det er igennem dyrkelsen af kroppen, at vi opnår sundhed, som i sidste instans kan forlænge livet. Andre vil dog – helt legitimt – mene, at fitness ikke kun handler om sundhed, udødelighed og ungdom, men mere om livskvalitet. Jeg tror, at der er en mangfoldighed af forskellige og dybt individuelle grunde til, at mennesker dyrker fitness,« siger Michael Hviid Jacobsen.
Som en anden akrobat hænger Nicolai Sander i en stang fra loftet og løfter benene op mod hovedet i cirkelbevægelser. Han er vant til de mange blikke fra de andre fitness-udøvere i centret, og han kommer gerne med kommentarer og gode råd til de udøvere, som han kan se, laver øvelserne forkert.
»Nogle kommer her bare for at vise sig, især fodboldspillere, som gerne lige vil have en sixpack. Men man kan ikke blive sommerklar på et forår. Der skal mere til,« siger Nicolai Sander.
Nej til Paradise Hotel
Han nyder de muligheder, der byder sig, efter at han i årevis har arbejdet på at skabe sin næsten perfekte krop, men nogle tilbud bliver også afvist.
»TV3 har ringet til mig og spurgt, om jeg vil være med i Paradise Hotel. Jeg sagde nej tak,« siger Nicolai Sander. Han ryster grinende på hovedet:
»Det er ikke noget for mig.«
Nicolai Sander ved om nogen, hvad det kræver at holde sin krop ved lige. Ved weekendens besøg hos svigerfamilien stod han op klokken seks for at træne, så han kunne være med til at spise morgenmad. Kosten bliver der også tænkt meget over, og op til store konkurrencer indtager han et minimum af kulhydrater, så fedtet omkring musklerne forsvinder. Og frugten af alt det hårde arbejde ses tydeligt.
Nicolai Sander kan ikke fungere uden sin træning, men han ved også, at det kan blive vulgært, hvis man presser kroppen for meget.
»Det er vigtigt, at man sætter sig ned og kigger på, hvad man reelt har opnået. Det tror jeg tit, at man glemmer. For mere vil have mere. Sådan er det jo. Men nogle gange skal man også sige til sig selv, at man ikke kan det hele.«

