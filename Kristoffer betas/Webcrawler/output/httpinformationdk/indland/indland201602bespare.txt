Besparelser på indianske studier møder international kritik
Det vælter fortsat ind med udenlandsk kritik af Københavns Universitet. Også besparelserne på indianske studier, som er det eneste studie af sin slags i Europa, har tiltrukket negativ opmærksomhed fra hele kloden


 Det skaber røre blandt forskere fra internationalt anerkendte institutioner hele verden over, at Københavns Universitet til efteråret ikke optager studerende på studiet i indianske sprog og kulturer, og at studiet derudover er lukningstruet. Desuden skal fagets institut ToRS skaffe sig af med i alt 27 ansatte, hvilket kan gå udover forskerne på indianske studier.
Københavns Universitet er det eneste sted i Europa, hvor studerende både kan læse en bachelor og en kandidatgrad i studiet indiansk sprog og kultur.
Men alligevel er studiet altså blandt de i alt 13 mindre humanistiske uddannelser, hvis optag Københavns Universitet har lukket for til næste år, og som universitetet overvejer at lukke helt.
I alt 26 forskere fra forskellige universiteter har sat sig til tasterne og sendt et brev til rektor Ralf Hemmingsen samt dekan på Det Humanistiske Fakultet, Ulf Hedetoft, for at udtrykke deres bekymring over udviklingen på KU.
Læs også: Hvad stiller vi op med de dyre(bare) sprog?
En af dem er Elizabeth Graham, der er lektor i mesoamerikansk arkæologi ved det anerkendte University College i London.
»Jeg er meget foruroliget over at høre, at jeres universitet tænker på at lukke afdelingen for indianske sprog og kulturer. Afdelingen betragtes som ledende inden for sit felt – ikke kun i Europa, men også i verden,« skriver professoren i sit brev til Københavns Universitet.
Også Andrew K. Scherer, der er professor i arkæologi ved eliteuniversitetet Brown i USA, har sendt et brev, hvor han retter en skarp kritik mod Københavns Universitet. I en skriftlig kommentar til Information uddyber han sin bekymring:
»Når de lukker for optag på studiet, sender Københavns Universitet et signal om, at de amerikanske stammer og deres store kulturelle bidrag ikke har nogen betydning for den globale arv. Vi lever mere end nogensinde i en tid, hvor det er afgørende, at folk ikke kun lærer om deres egne traditioner, men også lærer om mennesker fra andre hjørner af kloden,« skriver han og tilføjer, at studiet i indianske sprog og kulturer efter hans mening ikke bør begrænses til amerikanerne.
Anerkendt verden over
Det er altså ikke kun lukningen af optaget på klassisk græsk og eskimologi, der får det til at regne ned over Københavns Universitet med international kritik, sådan som Information tidligere har beskrevet.
De bekymrede henvendelser angående indianske studier kommer fra hele verden – blandt andet fra Mexico, USA, Spanien, England, Tyskland, Polen og Holland. I brevene udtrykkes både bekymring og beklagelse, men også støtte til studiets lektorer Jesper Nielsen og Christophe Helmke.
Blandt andet skriver Andrew K. Scherer i sit brev, at de danske lektorer på området er »internationalt anerkendt for deres bidrag til studiet af arkæologi, sprog, og kulturer i Mellemamerika.«
Selv er den danske lektor Jesper Nielsen ked af, at studiets størrelse skal være en årsag til, at der ikke optages studerende til efteråret, og at hele studiet måske på sigt bliver lukket ned.
»Man klandrer småfagene for at være små, men det ligger ligesom i vores natur. Det betyder ikke, at vi er ubetydelige. Uddannelsen i indianske sprog og kulturer er af høj kvalitet, men det er bare ikke det styrende parameter lige nu. Det er kvantitet derimod,« mener Jesper Nielsen.
Ikke alvorligt endnu
Hos Ulf Hedetoft, der er dekan på Det Humanistiske Fakultet, gør brevene »selvfølgelig« indtryk, men der står heller ikke noget i dem, som han ikke har hørt før, skriver han i en mail til Information.
Han skriver, at optaget på de 13 uddannelser er lukket i år for at give Københavns Universitet tid til at finde ud af, hvad der skal ske med uddannelser, der i 2018 står til »kritisk lave optag og en potentielt meget dårlig økonomi«.
»Alle uddannelser kan overleve at springe et optag over. Det bliver først alvorligt, hvis det sker flere år i træk, eller uddannelsen indstilles til lukning,« skriver Ulf Hedetoft.
I alt skal cirka 25 stillinger på ToRS spares væk. Derudover afgør ledelsen på Københavns Universitet i løbet af i år, hvilke af de lukningstruede sproguddannelser, der eventuelt skal lukkes helt.

