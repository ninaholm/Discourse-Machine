Politikere: Arbejdsgivere må tage ansvar
Arbejdsgiverne må tage større ansvar for at fastholde og ansætte ældre, mener et bredt politisk flertal. Radikale og Konservative efterlyser politisk mod til at gøre noget ved den tidlige tilbagetrækningsalder allerede nu


Når danskerne trækker sig tidligere tilbage fra arbejdsmarkedet end i mange af vores nabolande, skyldes det efterlønnen. Det mener de radikale og Konservative, mens de øvrige partier peger på, at arbejdsgiverne er for dårlige til at fastholde og ansætte de ældre, og efterspørger større fokus på seniorpolitik.Velfærdsaftalen vil gradvist hæve tilbagetrækningsalderen, men til den tid er det alt for sent at gøre noget ved problemet, mener Morten Østergaard (R):»Hele den græshoppegeneration, der går af før 2019, får en kæmpe gave fra staten, mens resten kommer til at knokle. Spørgsmålet er om de, der er i arbejde, vil betale for, at en stor del af danskerne kan holde fri?« spørger han.Konservative så også gerne, at danskernes tilbagetrækningsalder blev sat op langt tidligere.»Vi har gjort noget, men der skal gøres mere. Vi skal have mod til at sørge for, at der er hænder nok på arbejdsmarkedet, derfor er vi nødt til at være åbne over for reformer af efterløn og pensionsalderen. Hvis vi skal blive ved med at bruge penge på tidlig tilbagetrækning,  er der ikke penge til uddannelse og sundhed,« siger Helle Sjelle (K).Torben Hansen (S) er uenig i, at danskernes tidlige tilbagetrækningsalder er et problem: »Mange af dem, der går på efterløn som 60-61-årige har været på arbejdsmarkedet, siden de var ret unge og er generelt nedslidte. Derfor kan jeg ikke se nogen problemer ved vores pensions- og efterlønsordninger. «Torben Hansen mener, at velfærdsaftalen og de øvrige tiltag, der er sat i gang, er tilstrækkeligt til at hæve danskernes tilbagetrækningsalder. Venstres arbejdsmarkedsordfører, Jens Vibjerg, er enig.»Det er faktisk ret revolutionerende, at vi fra 2019 automatisk hæver tilbagetrækningsalderen, i takt med at middellevetiden stiger,« siger Jens Vibjerg.SeniorpolitikSF's Karsten Hønge anklager landets mange små- og mellemstore virksomheder for ikke at være gode nok til at udarbejde senioraftaler:»På store dele af arbejdsmarkedet er det ikke noget, man kender til. Derfor er det simpelthen nødvendigt at forpligte arbejdsgiverne til at fastholde deres medarbejdere,« siger han.Bent Bøgsted (DF) mener, at en del af problemet med tidlig tilbagetrækning ligger i arbejdsgivernes holdning til de ældre.»Den første betingelse for at fastholde de ældre på arbejdsmarkedet, er, at virksomhedsejerne siger: 'Vi vil gerne beholde dig'. Så viser alle undersøgelser, at man er tilbøjelig at blive i arbejde. Men en del af problematikken er, at mange arbejdspladser går efter yngre medarbejdere. Mange ældre kan simpelthen ikke få noget arbejde, selv om de gerne vil,« vurderer Bent Bøgsted.Torben Hansen (S) er enig i, at arbejdspladsens hensyn til de ældre er afgørende.»Virksomhederne har i allerhøjeste grad et ansvar. De steder, hvor man laver fornuftige seniorordninger med en ugentlig fridag og indretter arbejdspladsen til de ældre, trækker de sig senere tilbage,« siger Torben Hansen.De radikale er enige i, at seniorordninger vil sikre, at flere ældre kan arbejde, men tror ikke på, at det kan få regnestykket til at gå op.»Hvis vi vil have ordentlige sygehuse, en ordentlig ældrepleje og ordentlige børnehaver, så er vi nødt til at vælge. Vi må have en bedre indsats for at undgå nedslidning, men hvis folk er nedslidte efter et langt liv på arbejdsmarkedet, så er burde de få førtidspension og ikke efterløn, så vi sikrer, at velfungerende ældre ikke træder tilbage som 60-årige,« siger Morten Østergaard.
