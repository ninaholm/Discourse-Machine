Skulle EL have væltet Corydon?

 Enhedslisten holdt årsmøde i weekenden


 Enhedslisten har i forbindelse med sit årsmøde i weekenden diskuteret, om partiet skulle have ført en hårdere politisk kurs over for den tidligere socialdemokratisk ledede regering. Blandt andet diskuterer en række centrale personer, som netmediet Altinget har talt med, om partiet skulle have væltet tidligere finansminister Bjarne Corydon (S).
Hovedbestyrelsesmedlem Mikael Hertoft har et klart svar på spørgsmålet om, hvorvidt partiet skulle have placeret sig anderledes politisk.
»Vi skulle have stillet et mistillidsvotum til finansminister Bjarne Corydon på Dong-salget, fordi han hemmeligholdt væsentlige dokumenter. Vi var i gang med en proces med et mistillidsvotum helt op til valget, men det blev en postgang for sent,« siger han til Altinget.
Mikael Hertoft ønskede dog ikke at vælte regeringen, men siger til Altinget, at han godt er klar over, at det næsten er det samme at vælte en finansminister.
Pelle Dragsted, der er tidligere rådgiver i partiet og nu finansordfører, siger, at han ikke er afklaret i forhold til, hvilke konsekvenser Dong-sagen skulle have haft.
»Jeg har ikke draget min konklusion. Der var et markant flertal i befolkningen, der ikke ønskede at sælge Dong. Det kunne tale for at sige, at vi ikke kunne være parlamentarisk grundlag for en regering, som tromler sådan noget hen over hovedet på danskerne,« siger Pelle Dragsted til Altinget.
Frank Aaen, der var medlem af Folketinget for Enhedslisten indtil sidste valg, udlægger spørgsmålet således: »Det er meget besværligt at vælte en finansminister på en sag, hvor man stort set står alene. Der var jo massivt flertal for salget af Dong. Og hvis du stiller et mistillidsvotum, som du ikke får vedtaget, så har du jo tabt,« siger Frank Aaen til Altinget.
Han advarer også imod at tage let på at vælte en regering.
»Det kræver meget omtanke at vælte en regering, man selv har støttet. For du får altså et forklaringsproblem, hvis regeringsmagten skifter. Men vi var altså tæt på at vælte regeringen i forhold til dagpenge i foråret 2013.«

