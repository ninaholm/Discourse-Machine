Billig kulkraft presser DONG’s rene energi
Et kuldsejlet marked for slag af CO2-kvoter betyder, at kulkraft udkonkurrerer andre renere energiformer. DONG Energy fyrer 600. Branchen efterlyser politisk handling


 At DONG Energy i går præsenterede et underskud på 2,4 mia. kroner for årets første ni måneder, er ingen overraskelse.
Allerede for et par måneder siden stod det nemlig klart, at det hensygnende marked for CO2-kvoter ville betyde store tab for den danske energikoncern.
I august advarede den daværende konstituerede direktør i DONG Energy, Carsten Krogsgaard Thomsen, således om, at satsningen på vedvarende energi kan vise sig at blive dyr, da prisen for at udlede CO2 er så lav, at det i dag er langt mere rentabelt at fyre med kul end eksempelvis at producere strøm via vindkraft.
»De historisk lave kvotepriser betyder desværre, at det er langt billigere at producere el af kul på kraftværker frem for grønnere alternativer,« sagde Carsten Krogsgaard Thomsen til Information.
Og samme melding lyder fra DONG Energys nye administrerende direktør, Henrik Poulsen, der forklarer de store tab i 2012 således:
»Det skyldes ikke mindst et europæisk gasmarked præget af overudbud og lave marginer bl.a. som følge af, at lave CO2- og ditto kulpriser medfører, at de kulfyrede kraftværker er mere konkurrencedygtige end de gasfyrede.«
Efterlyser handling
Det europæisk CO2-marked skulle ellers sikre, at det blev billigere at satse på både gas og vedvarende energi frem for kul. Men med en aktuel pris på otte euro (60 kr.) for et ton CO2-udledning, er det modsatte tilfældet.
Lars Aagaard, direktør i brancheorganisationen Dansk Energi, forklarer, at problemerne på energimarkederne i dag er, at der dels er en overkapacitet skabt af den aktuelle krise og et lavere energiforbrug, dels at vedvarende energi ikke længere er konkurrencedygtig.
»Det er klart, at den lave pris på CO2-kvoter betyder, at gas taber til kul, og at vedvarende energi taber til gas og kul. Derfor har vi længe efterlyst politisk handling i forhold til CO2-markedet, der dels garanterer en bundpris på CO2-kvoter, dels garanterer prisstabilitet, så man som investor har noget at planlægge efter,« siger Lars Aagaard, der minder om, at investeringer i energi typisk er meget langsigtede:
»Når først et nyt kulkraftværk er bygget, så står det der jo mange år frem i tiden.«
Stabile markeder
Politisk modstand fra især Polen samt pres fra lobbyorganisationer som Business Europe betyder, at det hidtil ikke har været muligt at rette op på CO2-markedet ved enten at tage kvoter ud af markedet eller tilbageholde planlagte kvotetildelinger for 2013. Færre kvoter ville ellers få prisen på CO2 til at stige, så markedet igen ville tilskynde til at satse på renere energi.
Derfor har Lars Aagaard og resten af den danske energibranche længe efterlyst politisk handling.
»Fra et investorperspektiv er det meget uheldigt, at prisen på CO2 falder,« siger Lars Aagaard, der forudser, at det kan få uheldige konsekvenser for investeringerne i ren energi i Europa.
»Bidrager kvotesystemet ikke til at skabe klarhed og langsigtet stabilitet for investorer, så tvinges de enkelte lande jo pludselig til at skulle tænke i nationale initiativer for at sikre egne investeringer i vedvarende energi. Og det er klart, at det langt bedre med et ensartet marked i Europa,« siger Lars Aagaard, der dog erkender, at der naturligvis er aktører, der er interesseret i det modsatte:
»Der er selvfølgelig nogle, der er meget glade for, at prisen på CO2 er så lav. På den måde bliver det billigere at nå de CO2-reduktionsmål, som de europæiske lande er forpligtet til, og det er der nogle, der synes, er det vigtigste,« siger Lars Aagaard, direktør i den danske brancheorganisation Dansk Energi.

