'Ægteskabsritualet er diskriminerende'
Folketinget skal i dag tage stilling til, om homoseksuelle kan blive gift i kirken. En feberredning fra kirkeministeren forhindrer flertal


 Der er massivt pres på regeringen for at tillade kirkelige vielser af bøsser og lesbiske.
I dag skal Folketingets medlemmer førstebehandle et lovforslag fra Lone Dybkjær (R), der ligestiller homoseksuelle med heteroseksuelle. Hvis forslaget bliver vedtaget, kan alle par blive gift i den danske folkekirke.
»Det er vigtigt, at der kommer et ægteskabsritual for alle i kirken. Den nuværende situation, hvor kun heteroseksuelle kan blive viet i kirken, opfatter jeg som diskrimination,« siger Lone Dybkjær.
Det Radikale Venstre vil først og fremmest sikre, at homoseksuelle opnår samme rettigheder som heteroseksuelle
»Vi vil sikre ligestilling i retsvirkningerne af et indgået ægteskab, uanset om der er tale om homoseksuelle eller heteroseksuelle. Sammenligner man loven om registreret partnerskab med ægteskabslovgivningen, er der en række rettigheder, som registrerede partnere ikke opnår sammenlignet med ægtefolk, eksempelvis er det ikke muligt at indgå registreret partnerskab i en kirke,« siger Lone Dybkjær.
Derfor vil Lone Dybkjær helt afskaffe registreret partnerskab og give homoseksuelle adgang til at blive gift i kirken.
Et flertal af landets biskopper og præster går ind for en mindre vidtrækkende form for vielse af homoseksuelle i kirken end den, Lone Dybkjær foreslår.
Hensyn til højrefløj
Men regeringen tøver. Kirkeminister Birthe Rønn Hornbech (V) skal tage hensyn til flere fløje i kirken, også den yderste højrefløj, som føler, at vielser af homoseksuelle vil være en fuldstændig devaluering af kristendommen, Guds ord og Bibelen.
Lone Dybkjær mener dog ikke, at spørgsmålet om ægteskab har noget med Bibelen og kristendommen at gøre. »Jeg vil slet ikke gå ind i en religiøs diskussion med folkekirkens højrefløj om det spørgsmål her. Det nuværende vielsesritual er allerede bestemt ved lov, og nu forslår jeg en ny lov, der ikke diskriminerer homoseksuelle. Der er ingen af lovene, der er skabt i Himlen. Lovene bliver bestemt fra Folketinget,« siger Lone Dybkjær.
Selv om forslaget næppe finder opbakning på Christiansborg i første omgang, så har det sat regeringen under pres. Efter et flertal af biskopper og præster har meldt ud, at de støtter et vielsesritual, har Konservative stillet sig positiv over for at ændre lovgivningen og kun en sidste øjebliks feberredning fra kirkeminister Birthe Rønn Hornbech forhindrer, at Konservative stemmer for forslaget.
Nu vil partiet i stedet afvente det kompromisforslag, som ministeren har sat sin autoritet ind på at finde frem tilsammen med kirkens fløje.
Venstre har tidligere stillet folketingsgruppen frit på etiske spørgsmål, men denne gang skal medlemmerne stemme nej.
Det kan få Lone Dybkjær til at undlade at lade forslaget gå til afstemning og i stedet genfremsætte forslaget på et senere tidspunkt, hvor der er større mulighed for et flertal.
Regeringen fremsætter formentlig et forslag om et alternativt vielsesritual for bøsser og lesbiske til efteråret. Egentligt ægteskab bliver der dog ikke tale om.


