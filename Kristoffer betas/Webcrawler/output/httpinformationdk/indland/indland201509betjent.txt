Betjente modsiger politiledelse i Tibetsag
De to betjente, som Information i onsdagens avis efterlyste, har allerede i marts meldt sig selv og aflagt forklaring. Kun én betjent har været i retten i forbindelse med sagen om frihedsberøvelse af en demonstrant, og han var ikke en af de tre betjente, siger demonstranten
Her stopper politiet demonstranter med det tibetanske flag under det kinesiske statsbesøg i 2012. Under retssagen i Østre Landsret har politiet ikke kunnet identificere de to politimænd.


 »Trods et tydeligt foto (…) har det ikke været muligt for Københavns Politi at identificere de pågældende betjente.« Sådan skrev Østre Landsret tirsdag i domsresuméet i sagen om en demonstrant, som blev ulovligt frihedsberøvet under den kinesiske præsidents besøg i København i 2012.
Information bragte onsdag historien med det tydelige billede og overskriften »Hvem er de to betjente på billedet?« I går meldte en af betjentene så ud til Politiforbundets blad, at betjentene allerede i marts meldte sig selv og aflagde forklaring:
»Jeg er noget chokeret over at høre, hvordan vi ligefrem efterlyses. Vi er identificeret. Vi har sagt, at det var os. Jeg var inde til en samtale om sagen i marts,« fortæller en 29-årig politibetjent fra Vestegnens Politi. Han fortæller også, at han sammen med de to andre politifolk på billedet havde fået besked på at fjerne demonstrantens tibetanske flag under besøget af den kinesiske præsident i 2012:
»Det var en ordre oppefra. Og vi bad om at få den gentaget, fordi det ikke var helt i overensstemmelse med grundlovssikrede rettigheder. Det har vi alle fortalt og givet os til kende,« siger han. Det er i strid med Københavns Politis hidtidige forklaring i sagen. Man har hidtil fastholdt, at det ikke handlede om de tibetanske flag. Information skrev om sagen i februar 2014, og dengang sagde ledende politiinspektør Mogens Lauridsen følgende om de episoder, som fandt sted på dagen:
»Jeg kan godt forstå, at det kan se ud, som om de blev jaget væk på grund af flagene. Men det har ikke noget med de tibetanske flag at gøre, det handler om sikkerhed.« Justitsminister Søren Pind kaldte i går sagen for »rodet« og bad Københavns Politi om en redegørelse.
At alle politifolkene på billedet fra Kongens Have tilsyneladende har været identificeret siden marts er nyt for de fleste involverede i sagen. Ifølge domsresumeet fra landsretten var det kun muligt at identificere én betjent – ham som står bag flaget. Det var ifølge kammeradvokaten denne betjent, der vidnede i retten. Den frihedsberøvede demonstrant, Thomas Goetz, vidste heller ikke, at de andre betjente var identificerede:
»Det er noget, vi har spurgt efter gang på gang. Først i byretten hvor det ikke lykkedes at få en eneste af dem i tale og siden i landsretten. Vi ville da gerne have vidst, hvem de var, så de kunne komme ind og vidne. Tre mands forklaring er jo bedre end én mands,« siger han. Han vurderer, at det så må have været internt i politiet, at kommunikationen er gået galt. Det har ikke været muligt at få et interview med nogen fra Københavns Politi i sagen, men i en mail skriver de, at politiet den 23. marts 2015 sendte navnene på to betjente til Kammeradvokaten, som førte sagen i Landsretten på vegne af Københavns Politi. Ifølge kammeradvokat Flemming Orth valgte han kun at tage én betjent i retten:
»Jeg valgte at tage ham ind, som var leder af operationen,« siger Flemming Orth, som mener, at det må være en fejl, når landsretten skriver, at man ikke kunne identificere betjentene. Trods udmeldingerne fastholder landsretsdommer Katja Høegh, at det er rettens opfattelse, at politiet ikke har kunnet identificere to af betjentene på billedet: »Det er vurderingen ud fra de oplysninger, man har fået, at det ikke har været muligt at identificere de to. Det skriver byretten i deres afgørelse, og det samme skriver landsretten. Det er muligt, at politiet mener, at det er byretten og landsretten, der har misforstået noget, men det er altså vurderingen,« siger hun.
Total forvirring
Forvirringen bliver imidlertid total i sagen, for demonstranten Thomas Goetz siger, at den betjent, som vidnede i landsretten, slet ikke er en af de tre på billedet: »Ham, der mødte op i retten påstod, at det var ham, der stod bag flaget på billedet, men det var det ikke.«
– Er du sikker?
»Jeg er helt sikker på, at det ikke var ham. Jeg havde ikke set ham før, da han mødte op i retten. Det er muligt, at han har været forbi senere – efter jeg havde lagt flaget. Der kom yderligere fire betjente, og det var svært at huske dem alle. Men de tre første som kom – dem på billedet – husker jeg, og han var ikke en af dem,« siger Thomas Goetz. Til det siger kammeradvokat Flemming Orth: »Når jeg får at vide, at han var der, så ser jeg ikke nogen grund til at tvivle på det. Desuden er han fysisk en meget stor mand. Og det kan man se, at ham bag flaget også er.«
Information ville gerne have talt med manden bag flaget og de to andre betjente på billedet, men Københavns Politi har ikke ønsket at udlevere deres navne eller kontakte dem og spørge, om de ville være med i artiklen. Information fik tilsyneladende forkerte oplysninger fra politiet i 2014, og derfor ville vi også gerne have talt med politiinspektør Mogens Lauridsen eller en anden overordnet om, hvorfor man efter alt at dømme alligevel gik efter demonstranter, der viste det tibetanske flag. Dette har heller ikke været muligt.

