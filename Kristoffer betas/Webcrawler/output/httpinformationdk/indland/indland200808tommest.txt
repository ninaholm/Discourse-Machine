Tomme studiepladser fyldes med tvivlsomme nepalesere
Strømmen af fattige nepalesiske studerende til Danmark fortsætter. Nepaleserne gennemfører ikke deres uddannelser, men skolerne får fyldt deres tomme studiepladser, og bagmændene tjener penge


 En dansk uddannelsesinstitution henter fattige nepalesiske studerende til Danmark og kræver omkring 150.000 kroner for uddannelser, som op mod 90 procent af nepaleserne ikke gennemfører. Det sker samtidig med, at antallet af opholdstilladelser til nepalesere på videregående uddannelser på et år er steget fra 141 til 408, og dermed er det fattige Nepal blevet det land uden for EU, der sender tredjeflest studerende til Danmark. Det skriver Kristeligt Dagblad. 
De mange nepalesere kommer til landet efter et år med rekordlavt optag på de videregående uddannelser. 
Alle er tilsyneladende glade: Uddannelsesinstitutionerne får fyldt deres tomme pladser, nepaleserne får adgang til Danmark, og agenterne i Nepal belønnes med 7.000 kroner af de danske skoler.
Den fidus benytter Erhvervsakademiet Selandia i Slagelse, som i disse uger modtager 50 nye nepalesiske studerende, selv om skolen har dårlige erfaringer med nepalesere. Dette forår bestod blot fire ud af 38 nepalesiske studerende midtvejseksamen, efter at de sidste år var begyndt på den toårige uddannelse til multimediedesigner. 
Lugt af menneskehandel
Andre skoler har fortrudt, at de rekrutterede nepalesiske studerende. De advarer mod uddannelsesmarkeder i asiatiske lande, der er domineret af skruppelløse agenter, der lover de studerende mulighed for arbejde i Danmark til skyhøje lønninger.
"Det lugter for meget af menneskehandel," siger direktør Morten Weiss-Pedersen om, hvorfor Vejle Handelsskole fyrede de nepalesiske agenter og standsede optaget af nepalesere sidste år, hvor man mange steder i Danmark havde lignende problemer med studerende fra Nepal.
"Mange af agenterne lokker sønner fra fattige landsbyer til at købe en uddannelse i udlandet og får dem til at optage store lån. Derefter kommer de unge til Danmark og konstaterer, at de ikke kan gennemføre studierne, fordi de skal arbejde massivt med lavt betalt aften- og natarbejde for at have råd til at være her, siger Morten Weiss-Pedersen til Kristeligt Dagblad.
Nepalesiske studerende afvises nu også i Region Midtjylland på VIA University College: "De agenter, som skulle sikre, at de studerendes papirer var i orden, lavede svindel. Så vi har ingen nepalesiske studerende og vil ikke have noget at gøre med dem i et stykke tid," siger uddannelseschef Jan Uwe Wolf.
Men nepalesiske agenter får fortsat 7.000 kroner, svarende til flere måneders løn, for at hverve en nepalesisk studerende til Slagelse. 
"Vi bliver nødt til at bruge de kanaler, vi har, til at skaffe studerende," siger direktør for Selandia, Preben Knorrenborg.
Retningslinjer påkrævet
Skolerne skal forpligtes til at behandle nepaleserne bedre, mener Socialdemokraternes uddannelsesordfører, Christine Antorini:
"Der er behov for retningslinjer. For det er noget svineri over for de udenlandske studerende, at man lokker dem hertil under falske forudsætninger."


