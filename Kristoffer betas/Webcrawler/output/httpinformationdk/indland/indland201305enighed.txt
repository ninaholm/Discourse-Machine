Enighed om dagpengeaftale
Enhedslisten gør det dog klart, at partiet fortsætter sin kamp for forbedring af dagpengesystemet


 
	Regeringen og Enhedslisten blev i aftes enige om en nødhjælpspakke for de langtidsledige, som falder ud af dagpengesystemet.

	»Vi er blevet enige om en ordning, som sikrer, at det store antal dagpengemodtagere, der står til at falde ud her til sommer og fremover, får en hjælpende hånd,« sagde finansminister Bjarne Corydon i aftes efter forhandlingerne i Finansministeriet mellem regeringen og Enhedslisten.

	Aftalen betyder blandt andet, at a-kassernes medlemmer alligevel ikke skal finansiere størstedelen af nødhjælpspakken, som kaster en økonomisk redningskrans ud til de langtidsledige, der falder ud af dagpengesystemet som følge af dagpengereformen.

	»Det afgørende er, at det der med at hæve a-kontingentet, det gør vi ikke,« siger Bjarne Corydon.

	Regeringen havde ellers foreslået at hæve kontingenterne til a-kasserne, men Enhedslisten har stået stejlt på, at der skulle findes en anden finansiering.

	Den samlede finansiering på 1,85 milliarder kroner er i stedet sammensat som et kludetæppe med beløb fra flere forskellige puljer og for eksempel ved, at skære i tilbuddet om danskundervisning for voksne udlændinge. Enhedslistens politiske ordfører, Johanne Schmidt-Nielsen, gør det dog klart, at aftalen ikke vil betyde, at partiet dæmper sine krav om forbedringer af dagpengesystemet.

	»Den aftale, vi har lavet her, handler om brandslukning. Vi står stadig tilbage med de dårlige dagpengeregler som Løkke, Vestager og Thulesen-Dahl vedtog,« sagde hun og fastslog: »Hvis regeringen tror, at de har lukket spørgsmålet om dagpengesystemet med denne aftale, så kan de tro om igen.

	Den færdige aftale mellem regeringen og Enhedslisten er bedre end den løsning, som regeringen havde lagt op til. Sådan lyder det fra direktøren for a-kassernes sammenslutning, AK-Samvirke, Verner Sand Kirk, der især glæder sig over, at det alligevel ikke bliver medlemmerne af a-kasserne, som skal betale regningen for redningskransen til de arbejdsløse.

	»Det kan vi kun være tilfredse med. For det betyder jo, at det ikke bliver sværere for os at få folk til at melde sig i en a-kasse og forsikre sig mod ledighed. Det er svært nok i forvejen,« siger Verner Sand Kirk.

