SF'ere i kamp om opstilling
I dag bliver det afgjort, hvem der bliver spidskandidater for SF i København. Villy Søvndal er den fremmeste kandidat - men længere nede på listen gemmer sig flere markante kritikere af SF-linjen. Her er,  hvad du skal holde øje med
Özlem Cekic fik næsten lige så mange stemmer som formand Villy Søvndal, sidst SF's medlemmer i København stemte om, hvem de ønsker som folketingskandidater. Siden har hun som en af få langet ud efter partiets officielle linje.


 Nogle griller og ser fodbold-VM. Andre opstiller folketingskandidater. I dag afslutter SF'erne i København deres urafstemning om, hvem der skal være partiets otte spidskandidater til næste Folketingsvalg.
At SF-formand Villy Søvndal bliver den store stemmesluger, er der næppe den store tvivl om. Men længere nede på listen står kampen mellem en række kandidater, der i forskellige sammenhænge har leveret markant kritik af SF-ledelsens linje.
Ingen af dem, der sandsynligvis vil blive valgt ind ved næste valg, er nye kandidater - så de er ikke udtryk for noget særligt oprør. Snarere er de udtryk for en generel tradition i dansk politik, siger kommentator og tidligere pressesekretær i SF, Peter Goll.
»Med næsten alle partier er det sådan, at kandidaterne i København tit er lidt mere klassisk ideologiske og i opposition til partiets ledelse. Det har vi tidligere set med Venstre og de Konservative,  og det samme ser vi med SF i dag,« siger Peter Goll.
Ifølge en række SF'ere, Information har talt med, har 'valgkampen' været yderst fredelig uden de store politiske uenigheder - »nærmest småkedelig«, som én siger. Alligevel er der en række ting, der er værd at kigge efter, når resultatet af afstemningsresultatet bliver kendt i morgen.
1. Hvor mange får Villy?
Hvert medlem skal stemme på mindst fire kandidater - og alle er overbevist om, at Søvndal bliver topscorer. Så overbevist, at SF-næstformand Tor Möger Pedersen ifølge Informations oplysninger har ringet rundt til partiforeningerne og mindet dem om, at formandssejren ikke er 'hjemme': Medlemmerne skal huskes på at bruge en af deres stemmer på Villy også. Alt andet end en førsteplads vil se mærkeligt ud i pressen.
2. Hvem er de tre andre?
De fire højest placerede i urafstemningen vil blive sat øverst på SF's del af stemmesedlen i to kredse hver. De fire næste vil kun stå øverst i én kreds.
»At være den første på listen eller at være den første kvinde på listen er afgørende for at få stemmer i SF,« siger Peter Goll.
Alle de kilder, Information har talt med, tror på Özlem Cekic, Ida Auken og Anne Grete Holmsgaard som de tre andre topscorere foruden Søvndal.
4. Hvem får den 'sikre' femteplads?
Ifølge en prognose, altinget.dk offentliggjorde i juni, står SF i øjeblikket til 32 mandater i Folketinget. De fem vil helt sikkert gå til København - mens det sjette kan være mere usikkert. Ifølge altingets prognose vil dét kræve 33 mandater.
Selv om det ikke betyder noget for ens kandidatur, om man bliver nr. fem eller seks i urafstemningen, kan resultatet være en vigtig strømpil på, hvem der lige nu står til det sikre femte mandat. Her vil slaget efter alt at dømme stå mellem Kamal Qureshi og Trine Pertou Mach, der er formand for Mellemfolkeligt Samvirke. Ved urafstemningen i 2008 fik Trine Mach femtepladsen foran Qureshi.
5. Hvordan går det de skarpeste kritikere?
Socialordfører Özlem Cekic fik ved sidste afstemning kun 65 stemmer færre end Søvndals 731. Siden har hun flere gange sagt partiledelsen midt imod. Senest da hun på landsmødet i foråret ville have vedtaget en resolution om, at Dansk Folkeparti skal holdes uden for indflydelse - men endte med at blive banket på plads af gruppeformand Ole Sohn.
Også Trine Pertou Mach, der åbent ligger til venstre i partiet, har tidligere bl.a. kritiseret Villy Søvndal for at »fordumme debatten« med sine skarpe udfald mod islamister. Spørgsmålet er, om flere eller færre SF'ere end sidst vil sætte kryds ved dem.
En anden markant kritiker, Nørrebro-formand Charlie Stjerneklar Tibo, er også kandidat. Han har efter alt at dømme ikke chancer for en topplacering - men spørgsmålet er, hvor mange SF'ere, der alligevel synes, han har fortjent en stemme efter hans kritik af Villy Søvndals udmeldinger i den såkaldte Holbergskole- sag.
6. Har Qureshi vendt skuden?
Kamal Qureshi var engang et af de store håb i partiet - men siden er det gået ned ad bakke. Ved urafstemningen for fire år siden blev han topscorer, og for to år siden var han raslet ned på en sjetteplads. Forinden var han frataget sine sundheds- og ligestillingsordførerskaber efter at det kom frem, at han havde brugt et falsk navn i forbindelse med udlejning af et værelse i sin lejlighed. Som menneskerettighedsordfører har han især markeret sig som fortaler for homoseksuelles rettigheder og med særdeles skarp kritik af Dansk Folkeparti. Spørgsmålet er, om Qureshi har haft held til at vende modgang til medgang blandt partifællerne.
Resultatet af urafstemningen offentliggøres i morgen.


