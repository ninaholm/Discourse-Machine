Alvorlig kritik af Ekstra Bladet og TV 2 i gidselsag
Kaptajn Eddy Lopez fra det kaprede skib Leopard får medhold i sin klage til Pressenævnet, der udtaler alvorlig kritik af Ekstra Bladet og TV 2 for at tilsidesætte god presseskik


 
	Selv om Pressenævnet nu giver de to store danske medier Ekstra Bladet og TV 2 »alvorlig kritik« for deres dækning af det kaprede danske skib Leopard og dets besætning, der blev holdt som gidsler af somaliske pirater i 838 dage, så kan medierne naturligvis også i fremtiden dække gidselkapringer. Det skal bare ikke ske på den måde, som Ekstra Bladet og TV 2 har gjort det, vurderer pressejuristen Oluf Jørgensen.

	»Da gidsler ikke er i stand til at give et personligt samtykke, fordi man ikke kan komme i kontakt med dem, og fordi de er i en meget speciel situation, så må medierne ikke bringe meget private billeder eller udtalelser, som er fremkommet under de helt specielle omstændigheder,« siger han.

	»Naturligvis kan medier fortsat lægge pres på myndigheder eller rederi og skrive om sagen, men der er altså en grænse, som er overtrådt her, fordi udtalelserne og billeder af gidslerne er gået meget tæt på.«

	Ekstra Bladet gennemførte fra juli 2012 en stort anlagt kampagne, hvori fotos og udtalelser fra de lidende gidsler ofte indgik. Men ifølge Pressenævnet har avisen ikke over for nævnet kunnet godtgøre, at kampagnen har fremskyndet frigivelsen af gidslerne. Og det er et vigtigt element i den afvejning, et medie skal gøre sig forud for en sådan kampagne, mener nævnet.

	Ekstra Bladet anførte i øvrigt selv som en af begrundelserne for den langvarige kampagne, hvori der bl.a. indgik store bannere på bladhuset på Rådhuspladsen, at gidslerne ikke måtte blive glemt.

	»Vurderingen af Ekstra Bladets omtale og adfærd må ses i lyset heraf,« mener nævnet, der også finder, at Ekstra Bladet heller ikke har orienteret sine læsere korrekt om, at de kaprede søfolk var i en helt speciel situation, når de udtalte sig om f.eks. deres helbredssituation. Ligeledes var oplysningerne ikke i tilstrækkelig grad efterprøvet efter nævnets vurdering.

	Avisen får også kritik for ikke at have beskyttet gidslernes personlige anseelse, lige som dækningen har udvist »manglende hensynsfuldhed og takt«, når de har bragt »meget følsomme personlige oplysninger«. Nævnet pålægger Ekstra Bladet at bruge det meste af forsiden i dag til at oplyse, at avisen har fået alvorlig kritik. Kritikken skal bringes i samme opsætning og størrelse, som da kampagnen begyndte sidste år. Også eb.dk skal i syv dage øverst på siden gøre opmærksom på kritikken.

	Så skrappe krav til synlighed viser ifølge Oluf Jørgensen den alvor, som nævnet ser på sagen med.

	»Så vidt jeg erindrer, er det det mest omfattende krav til synlighed, nævnet nogen sinde har bestemt. Det viser, at det er en usædvanlig alvorlig sag,« siger han.

	Få dage efter frigivelsen af gidslerne i april 2013 bragte TV 2 en udsendelse om gidslerne, hvori der bl.a. indgik et interview med kaptajn Eddy Lopez, optaget mens han var gidsel. Her får TV 2 kritik for ikke at afvente, at han kunne forelægges interviewet, inden udsendelsen blev bragt. TV 2 har heller ikke »i tilstrækkelig grad« gjort seerne opmærksomme på den helt specielle situation, Eddy Lopez befandt sig i.

	TV 2 har i øvrigt ikke udvist tilstrækkelig kildekritik, og udsendelsen rummede oplysninger, som nævnet finder »krænkende« eller som kan »virke agtelsesforringende«, uden de er blevet efterprøvet i tilstrækkelig grad.

	»Nævnet finder, at omtalen af sagen kunne være sket uden brug af optagelser af [klager] på meget tæt hold og uden at fortælle om [klagers] meget personlige forhold«. Nævnet mener ikke, at de »meget stærke« billeder var nødvendige for en omtale af gidselsagen, når der ikke var meddelt samtykke hertil.

	Heller ikke TV 2 har derfor udvist »tilstrækkelig hensynsfuldhed og takt« over for Eddy Lopez.

	TV 2 skal omtale den alvorlige kritik med en fastlagt speak i to nyhedsudsendelser en af de kommende dage, har nævnet bestemt.

	I forbindelse med et pressemøde udtalte Ekstra Bladets chefredaktør Poul Madsen i går, at »det var nødvendigt at bringe billeder af Eddy Lopez i fangenskab og personlige oplysninger for at råbe offentligheden i Danmark op«. Men at avisen ville gøre meget for ikke at komme i en lignende situation igen.

	TV 2 tager Pressenævnets kendelse til efterretning.

	»Vi beklager – som vi har gjort gennem hele sagsforløbet – at kaptajnen fra dokumentarudsendelsen har følt sig krænket, for det har aldrig været vores hensigt. Vi er derudover tilfredse med, at Pressenævnet er enig med os i, at sagen om de danske gidsler i Somalia havde samfundsmæssig relevans og derfor offentlig interesse,« siger TV 2’s nyhedsdirektør, Michael Dyrby, til tv2.dk

