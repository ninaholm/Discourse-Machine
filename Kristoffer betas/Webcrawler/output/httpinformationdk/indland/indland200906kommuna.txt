Kommunal service er dybt afhængig af arbejdsløse i aktivering
Mange kommuner er i dag fuldstændig afhængige af arbejdskraften fra arbejdsløse i jobaktivering, viser ny rapport. Vismand kalder det dybt problematisk, men forudser, at udviklingen bliver forstærket, hvis ikke ministeren ændrer kurs


 Mangel på penge tvinger landets kommuner til at misbruge aktiveringsordningen, viser ny rapport fra fagbevægelsen, der også peger på, at billig arbejdskraft i form af arbejdsløse i jobaktivering i mange kommuner fortrænger de almindeligt ansatte. 
I en grad så flere kommuner i dag ikke kunne levere deres ydelser uden de aktiverede.
"Et stort antal kommunale institutioner bruger flere aktiverede, end de har ordinært ansatte, fordi de kommunale ledere er så desperate, at de ikke kan få det til at hænge økonomisk sammen på andre måder," siger gruppeformand for den offentlige gruppe i 3F, Ellen Lykkegård, der anbefaler, at man sadler om og satser mere på uddannelse til at få de arbejdsløse i arbejde. 
Hendes kritik af aktiveringsordningen kommer på baggrund af en ny rapport, som 3F offentliggør i dag sammen med fagforeningerne FOA og HK.
I rapporten siger hver tredje kommunale medarbejder, at deres aktiverede kolleger nu er blevet så mange, at de reelt er blevet afgørende for, at de kommunale serviceopgaver overhovedet kan leveres. 
Især den kommunale børnepasning og tekniske områder som vedligeholdelse af bygninger ville fungere markant dårligere uden den aktiverede arbejdskraft.
Problematisk udvikling
Vismand og ekspert i arbejdsmarkedspolitik, Michael Rosholm, mener, at det er dybt problematisk, hvis kommunerne bliver afhængige af de aktiverede - og med tallene i den nye rapport er der noget, der tyder på, at kommunerne er blevet det, siger han. 
"Meningen med aktiveringsordningen har altid været, at den ledige skulle bruge aktiveringen til at komme i almindelig beskæftigelse. Og det er alvorligt, hvis kommunerne nu har så store økonomiske vanskeligheder, at de har fået et incitament til at fastholde de aktiverede i aktivering," siger Michael Rosholm, der også er professor i økonomi på Handelshøjskolen i Århus.
Han tilføjer, at der desværre er udsigt til, at kommunerne fremover i endnu højere grad vil bruge aktiverede til at løse deres opgaver, når kommunerne efter sommerferien alene får ansvaret for landets jobcentre. Derfor opfordrer han også beskæftigelsesministeren til at genoverveje den kommende jobcentereform. 
"Kommunerne får jo refusion af staten for de aktiverede, og når kommunerne fremover skal stå for beskæftigelsesindsatsen, bliver det endnu mere oplagt for dem at placere de ledige i kommunal aktivering - på trods af at al erfaring viser, at det, folk på dagpenge har mindst brug for, er offentlig jobtræning," pointerer Michael Rosholm. 
Blinde 3F
Michael Rosholm understreger dog samtidig, at det også er positivt, at de aktiverede laver noget meningsfuldt i kommunerne, hvilket de jo gør, hvis kommunerne ikke kan klare sig uden. 
Ulemperne ved, at kommunerne bliver afhængige af de aktiverede, vejer imidlertid tungere end fordelene, siger vismanden.
Programleder på center for Anvendt Kommunal Forskning, Lars Skipper, er enig i, at fagbevægelsens rapport dokumenterer, at aktiveringen både har ulemper og fordele, men han lægger mest vægt på fordelene. 
"Man skal hæfte sig ved, at de aktiverede får brugbar erhvervserfaring ude i kommunerne. Og det er altså ren fantasi, hvis 3F forstiller sig, at uddannelse virker bedre, for det er der ingen studier, der viser. Men det har fagbevægelsen altid valgt at være blinde for."
Ellen Lykkegård fra 3F holder dog fast i, at uddannelse er det bedste middel for personer uden for arbejdsmarkedet.
"På lang sigt, og især når man taler om ufaglærte, er det oplagt, at uddannelse giver flere muligheder på arbejdsmarkedet end tilfældig joberfaring i det offentlige," siger hun.

