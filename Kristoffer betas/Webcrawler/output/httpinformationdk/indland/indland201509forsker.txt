Forskere taler for døve øren
Selv om 25.000 europæere dør af infektioner med resistente bakterier, og tallet er stigende, så er forskernes advarsler imod vores overforbrug af antibiotika ofte ilde hørt. ’Indtil videre går det kun ud over de svageste syge og gamle,’ lyder en forklaring på, hvorfor deres budskab ikke fører til de store politiske ændringer
Langt den største del af det danske antibiotika bliver brugt i landbruget til smågrise. Det har ført til, at den multiresistente stafylokok MRSA er blevet så udbredt i landbruget, at den nu også smitter mennesker. Antallet af MRSA-smittede danskere er fordoblet hvert år siden 2013, og fem er døde siden 2012.


 Det danske forbrug af antibiotika stiger hvert år. Det samme gør antallet af danskere smittet med resistente bakterier, trods diverse politiske udmeldinger om at gøre noget for at nedtrappe vores forbrug af penicillin.
Langt den største del af det danske antibiotika bliver brugt i landbruget til smågrise, der ikke er syge, men som bliver taget så tidligt fra deres mor, at de reelt ikke er stærke nok til at klare sig. Det har blandt andet ført til, at den multiresistente stafylokok svine-MRSA er blevet så udbredt i landbruget, at den nu også smitter mennesker. Antallet af svine-MRSA-smittede danskere er fordoblet hvert år siden 2013, og fem er døde siden 2012.
Alligevel har forskningsminister Esben Lunde Larsen (V) i sin tid som Venstres ordfører på området kaldt forskernes advarsler om at reducere antibiotikaforbruget for »et yderligtgående synspunkt«.
Men det er at benægte fakta, mener professor i klinisk mikrobiologi på Syddansk Universitet Hans Jørn Kolmos: »Vi har allerede nu store problemer, og de bliver større i fremtiden, hvis vi fortsætter ud ad samme spor.«
Han medgiver, at det let bliver en diffus diskussion, fordi vi ikke ved, hvor stort problemet bliver, eller om der vil blive fundet nye måder at behandle infektioner på. På den måde kommer diskussionen om antibiotikaforbruget til at ligne klimadiskussionen.
»Fremtidsscenarier har politikere svært ved at tage sig af. I stedet bliver forskerne beskyldt for at være grædekoner,« siger Hans Jørn Kolmos.
I dag er det kun de allersvageste syge og gamle, der for alvor lider under problemet med resistente bakterier, og derfor bliver det ikke en højt profileret problemstilling, mener han.
»Lur mig, om problemet ikke ville blive taget meget mere alvorligt, hvis det var en sportsstjerne eller en højt profileret politiker, der blev ramt af de her infektioner, men det er jo dem, der i forvejen er svækkede og ofte også nederst i samfundet, som det her i første række går ud over,« siger Hans Jørn Kolmos.
Farligere end trafik
Også Henrik Westh, der er leder af MRSA Videncenter på Hvidovre Hospital, undrer sig over den politiske passivitet i forhold til at gøre noget konstruktivt ved problemet.
»De nyeste statistikker siger, at der vil dø flere af resistente bakteriers infektioner end i trafikuheld i Europa, og selv om vi arbejder hårdt på at holde resistente bakterier væk fra Danmark og fra vores hospitaler, så sniger det sig alligevel ind over vores grænser. Lige nu er det kun de sygeste, der har størst risiko for at blive ramt, men inden for de næste 15-20 år vil vi også i Danmark stå i den situation, at ældre eller kræftsyge ikke tør få lavet helt almindelige operationer, fordi flere vil dø af infektioner efterfølgende, « siger Henrik Westh.
Selv om især de skandinaviske lande i dag har de færreste problemer med resistente bakterier, så bliver listen over farlige bakterier længere år for år, påpeger Henrik Westh.
I 2014 blev mere end 1.400 patienter på de danske hospitaler ramt af diarré forårsaget af Clostridium difficile-bakterie, som ifølge Henrik Westh kun har været et problem de seneste seks år. Bakterien har forårsaget svær sygdom og dødsfald. I 2013 fik Danmark besøg af VRE-bakterien, som er en almindelig tarmbakterie, der er blevet resistent over for næsten alt antibiotika. Ifølge det amerikanske Center for Disease Control er en af de tre mest farlige resistente bakterier i dag gonorré, som man anså for at være næsten udryddet i Danmark efter aids-kampagnerne sidst i 1980’erne. »I dag er antallet af tilfælde 8-10 gange større, og gonorré kan nu være så multiresistent, at behandling svigter,« siger Henrik Westh og understreger, at resistente bakterier er et globalt problem.
»Men vi kan jo stadig nå at gøre noget og være dem, der går forrest, når WHO advarer om, at vores antibiotikaforbrug er en af de største trusler imod vores sundhed,« siger Henrik Westh og peger på England, som et eksempel på et land, der er gået hårdt til værks i forhold til lægernes og befolkningens forbrug af antibiotika.
»Vi kan leve med en drøm om at opfinde noget nyt, der kan bekæmpe infektioner, men spørgsmålet er, hvor slemt det skal være i verden, før vi bliver så bekymrede, at vi skærer ned på antibiotikaforbruget. Lande som Holland og Sverige bruger meget mindre end os, så vi har gode mål for at mindske forbruget,« siger Henrik Westh.
Landbrugsland
Hans Jørn Kolmos mener, at den manglende lydhørhed i offentligheden og blandt politikerne også hænger sammen med, at Danmark er et landbrugsland.
»Vi må ikke genere et erhverv, der i forvejen har det svært, men som forskere må vi jo forholde os kritisk, og det er et vilkår for os at tilvejebringe viden. Også selv om der ikke er den store lydhørhed over for de problemer, vi påpeger, så arbejder vi ud fra en længere målestok,« siger Hans Jørn Kolmos.
Selv om forskerne i årevis har talt for døve øren, så mener Kolmos dog, at det langsomt går i den rigtige retning med hensyn til at få forbruget af antibiotika bragt ned. Men det går for langsomt. I foråret blev der vedtaget en plan for at reduceret forbruget i landbruget med 15 procent over de næste fire år.
»Det er en studehandel, og biologien er ligeglad med så lille en reduktion. Politisk handler det ofte om, at det er for dyrt, men hvis man vedtog en 90 procents reduktion over en længere årrække, så ville vores landbrug have tid til at indrette sig til det. Og det, man glemmer i regnestykket, er, hvor dyrt det bliver for os, hvis vi skal langtidsbehandle selv mindre infektioner på hospitalerne,« siger Hans Jørn Kolmos.
Landbruget stå for omkring 70 procent af det samlede antibiotika forbrug i dag, og selv om landbruget siden 2009 har sænket forbruget med 10 procent, så erkender miljø- og landbrugsminister Eva Kjer Hansen (V), at det er muligt at bruge mindre antibiotika i danske stalde. Modsat forskerne ser hun allerede Danmmark som et foregangsland.
»Eksempelvis har den såkaldte gult kort-ordning været pionerarbejde i international sammenhæng. I øjeblikket er vi ved at se på, hvordan vi kan videreudvikle ordningen på en måde, hvor vi fokuserer indsatsen for reduktion af brugen af de antibiotika til dyr, der er kritisk vigtige for mennesker,« skriver Eva Kjer Hansen i en mail. Arbejdet med at reducere forbruget foregår i tæt samarbejde med sunhedsministeren, for lægerne skal også udskrive mindre. Problemet er ifølge Hans Jørgen Kolmos, at folk har en forventning om at blive hurtigt raske, og i en presset situation er det ofte lettere at give antibiotika end at tage sig tid til at tale tingene grundigt igennem med patienten.
»Derfor handler det her også om, hvordan vi prioriterer i sundhedsvæsenet,« mener Hans Jørn Kolmos.

