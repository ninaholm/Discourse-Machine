Domprovsten hørte heller aldrig fra  Helle
I modsætning til den radikale formand valgte Thorning-Schmidt at ignorere invitationen til sidste uges højtidelighed for de norske ofre. S-formanden må glæde sig over gode målinger trods politiske fejltrin


 Størstedelen af Danmarks politiske elite sad sidste onsdag samlet i Københavns domkirke til mindegudstjeneste for ofrene for terrorangrebet i Norge.
Men Socialdemokraternes statsministerhåb, Helle Thorning-Schmidt, sad i Frankrig.
Også R-formanden Margrethe Vestager prioriterede sin ferie i det franske. Til forskel fra Helle Thorning-Schmidt svarede Vestager dog venligt på invitationen per mail, at hun desværre ikke kunne komme.
»Helle Thorning hørte vi aldrig fra,« fortæller Københavns domprovst, Anders Gadegaard.
Mens de færreste vil tage notits af Vestagers fravær, risikerer S-formandens ditto at tage sig skidt ud i offentligheden.
Når kalenderbladene varsler snarligt folketingsvalg, og mediernes sommerspalter ligger klar til at blive fyldt ud med selv de mindste fejltrin, må det betragtes som et sats at holde ferie, når et søsterparti i Norge angribes af antidemokratiske kræfter.
24 timers flyvetur
Helle Thorning-Schmidt modtog ligesom alle andre folketingsmedlemmer en invitation fra Københavns domprovst omkring kl. 14.30 tirsdag.
Da mailen tikkede ind, var der omtrent et døgn, til gudstjenesten skulle finde sted, onsdag kl. 14.00.
En begivenhed, hvor alle fra dronning Margrethe til statsminister Lars Løkke Rasmussen (V) ville være at finde.
Men selv om det kan synes oplagt for en socialdemokratisk statsministerkandidat at skynde sig hjem, kom invitationen ifølge Socialdemokraterne med så kort varsel, at det ikke var muligt for Thorning-Schmidt at nå hjem til Danmark.
At det ikke skulle være muligt at komme med fly til København i løbet af 24 timer, når der pendulerer rutefly fra adskilige destinationer i Frankrig til Danmark døgnet rundt, kan forekomme mærkværdigt. Det ligner mest af alt en fejlprioritering fra Thorning og hendes stab af rådgivere.
Og når det ikke er endt som skandalesag, er det mere held end forstand. Thornings feriesag havnede aldrig på formiddagsavisernes forsider.
Sommeren begyndte da også til oppositionens fordel: Grænsesagen gik Europa rundt og bragte regeringen ud i et flere uger langt uføre.
Ikke styr på økonomien
Rød blok kunne tilsyneladende læne sig tilbage og lade regeringen padle sig selv længere ind i sivene.
Alligevel lykkedes det ikke S-formanden at holde sig helt skadesløs i pressen.
B.T. afslørede i sidste uge, at den kommende statsminister ikke har styr på grundlæggende økonomiske udtryk, eftersom hun på et fynsk vælgermøde udbredte sig om betalingsbalancens underskud og den store udlandsgæld, selv om ingen af delene findes.
Socialdemokraterne kan fortsat glæde sig over solidt rødt flertal i meningsmålingerne, men opbakningen til deres formand er til at overskue.
Mens et flertal af vælgerne vil tilgive Lars Løkke Rasmussen et valgnederlag, vil de ifølge en meningsmåling i weekenden afsætte Thorning som formand, hvis ikke hun formår at indtage Statsministeriet efter valget.
Det efterlader ikke plads til ret mange fejltrin.
Først på sommeren gjorde Thorning-Schmidt ligeledes en mindre heldig figur ved at lægge stemmer til stramninger af udlændingeloven, selv om hun i efteråret lovede ordret, at »nok er nok.«
Det blev forklaret med teknikaliteter, som under alle omstændigheder slørede den streg i sandet, som S-formanden havde søgt at tegne i udlændingedebatten.
En stille sommer
Sommeren over har vælgerne hørt omtrent lige så lidt til Helle Thorning-Schmidt, som den københavnske domprovst har. Naturligt nok, når valget nærmer sig, og risikoen for overeksponering må tages i betragtning.
Omvendt kan det bidrage til billedet af en lidet offensiv statsministerkandidat, der i forvejen ofte klandres for at være en tand for anonym.
Men det siges, at man kan lære meget af sine fejl. For Helle Thorning-Schmidt gælder det nu om at tage lynhurtigt ved lære, for i Statsministeriet bliver der næppe rum til hverken faktafejl eller Frankrigsture i utide.

