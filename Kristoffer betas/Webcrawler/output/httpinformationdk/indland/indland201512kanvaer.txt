’Det kan jo være, at befolkningen stemte nej til den foreslåede pakke, fordi de ikke kunne lide indholdet’
Enhedslistens Søren Søndergaard advarer mod at ’botanisere’ i befolkningens nej, fordi det fører til en tro på, at dette så kan omgøres
 Efter torsdagens nej er det en god idé at diskutere en ny europapolitik, som har en bredere opbakning, mener Søren Søndergaard (EL)


 På en dag, hvor resultatet af folkeafstemningen af mange først og fremmest udlægges som en sejr for Dansk Folkeparti, og partiformanden, Kristian Thulesen Dahl, er her, der og alle vegne, har Enhedslistens EU-ordfører, Søren Søndergaard, næsten symbolsk glemt mobiltelefonen derhjemme fra morgenstunden.
Det tidligere medlem af Europa-Parlamentet for Folkebevægelsen mod EU har dog en anden forklaring på valgresultatet end at Dansk Folkeparti havde held til at appellere til vælgernes mistillid til EU, til danske politikere – og ikke mindst statsminister Lars Løkke Rasmussen (V). Som Søren Søndergaard udtrykker det: Hvis alt andet glipper, så prøv med sandheden.
»Ingen kan benægte, at der er mistillid til politikerne. Men det kan jo være, at befolkningen stemte nej til den foreslåede pakke, fordi de ikke kunne lide indholdet. Min egen opfattelse er også, at ting, som er for godt til at være sandt, også sjældent er det, og folk kunne måske ikke helt forstå, hvordan det kunne gå til, at man kunne få en pakke, som bestod af lutter gode ting. Fagforeningerne ville få, de voldsramte kvinder, forbryderne – om end ganske vist det glatte lag. Hen ad vejen gik det imidlertid op for folk, at der var en regning at betale. Og regningen bestod i, at befolkningens snor i EU’s retspolitik blev klippet og beslutningerne i fremtiden blev overladt til politikerne«.
– Så handler det vel netop i høj grad om mistillid til politikerne?
»Men så har vi en mistillidsgrundlov, for der står i grundloven, at hvis der overgives suverænitet i nærmere bestemt omfang til udenlandske myndigheder, skal der enten være et meget stort flertal for det eller en folkeafstemning. Det er ikke udtryk for mistillid men for uigenkaldeligheden af suverænitetsafgivelse. Og der har befolkningen ikke haft lyst til at fravige dette princip. Særligt ikke når mange har den erfaring, at politikerne på Christiansborg er mere integrationsivrige end resten af befolkningen. Det kan man vel ikke kalde mistillid. Det er snarere en politisk uenighed. Jeg vil advare mod at begynde at botanisere i befolkningens nej, for så bliver det let til, at dette kan overvindes, hvis man gør et eller andet.«
Bredere europapolitik
– Er det ikke relevant at lede efter forklaringen på, at et flertal i befolkningen forkaster noget, som næsten to tredjedele af Folketinget har vedtaget?
»Jo, jo, man kan gøre sig alle mulige tanker, og det er en god idé at diskutere en ny europapolitik, som har en bredere opbakning. Men sidstnævnte havde ikke krævet en folkeafstemning. Det modsætningsforhold har været kendt længe.«
– Da statsministeren udskrev folkeafstemningen svarede 58 procent af de adspurgte ellers i en Gallup-måling, at de forventede at ville stemme ja til at erstatte retsforbeholdet med en tilvalgsordning. Kun 22 procent ville stemme nej. Så dengang var der vel ikke noget modsætningsforhold?
»Det var på det tidspunkt, hvor det stadig var næsten for godt til at være sandt. Men så begynde folk at undersøge sagen, og flere og flere kom til at tvivle på, om det nu også var sandt.«
– Lars Løkke Rasmussen har fremhævet, at han ikke har mødt en eneste under valgkampen som var modstander af Europol. Har du?
»Mit indtryk er også, at det ikke var Europol, som var anstødsstenen. Enhedslisten anbefaler da også, at Danmark forhandler en parallelaftale på plads, fordi en sådan ikke har den negative konsekvens, at den overstatsligt binder os, og vi dermed ikke kan komme ud af den. Vi er for mere internationalt samarbejde, og kan man lave mellemstatslige aftaler, er det strålende, og det ligger på den flade hånd at lave en om Europol.«
– En af de bedst bevarede hemmeligheder i dansk politik er, om Enhedslisten støtter Europol. Kan du afsløre dette?
»Det er virkelig et rigtig godt spørgsmål og svaret er, at vi støtter et politisamarbejde om grænseoverskridende kriminalitet. Det afgørende er ikke ordet Europol. Det afgørende er, hvad det indeholder. To ting skal være opfyldt. For det første, selvfølgelig, at det medvirker til at bekæmpe den grænseoverskridende kriminalitet. Og for det andet, at der er en eller anden demokratisk kontrol med foretagendet og sikkerhed for at oplysningerne, der proppes ind, ikke bare spredes til højre og venstre.«
– Du taler om en ny europapolitik med en bredere opbakning, men er det ikke en illusion at tro, at Enhedslisten og Venstre skulle kunne blive enige om EU?
»Det er nok en illusion at tro, at vi kan blive enige hele vejen. Men alle partier bliver nødt til at reflektere over det faktum, at man har forsøgt at afgive suverænitet og er blevet nedstemt af befolkningen. Måske kan man nå til enighed på nogle punkter – og især om spillereglerne. Vi bliver nok enige med Venstre, når det handler om at sætte grænser for EU’s hæmningsløse liberalisme. Men måske kan vi blive enige om, hvordan Folketinget håndterer EU-debatten, hvor denne i dag nærmest er pillet ud af den generelle debat.«

