Gidselsag ender i Pressenævnet
Det fyger i luften med trusler om injuriesager, efter at det tidligere gidsel Eddy Lopez har klaget til Pressenævnet over Ekstra Bladets dækning af gidselsagen i Somalia


 
	Det bliver op til Pressenævnet at afgøre, om Ekstra Bladet overtrådte god presseskik i forbindelse med avisens kampagne om de tidligere danske gidsler i Somalia, »Skal Eddy og Søren rådne op i Somalia?«.

	Efter at Søfartens Ledere havde klaget over Ekstra Bladet til Pressenævnet – på vegne af deres medlem Eddy Lopez – forsøgte parterne ellers tidligere på ugen at nå frem til en mindelig løsning, inden det kom så vidt. Hvilket imidlertid er mislykkedes.

	»Det har hele tiden været Eddy Lopez’ intention med klagen at få en pressefaglig afgørelse og hvis nødvendigt, at Ekstra Bladet skal stå til ansvar for sin dækning af sagen, så de 54 tilbageværende gidsler i Somalia – og eventuelt fremtidige gidsler – ikke udsættes for det samme, som han har været udsat for,« siger Søfartens Lederes direktør, Fritz Ganzhorn.

	Ifølge Eddy Lopez blev han og de andre gidsler fra det kaprede fragtskib Leopard således slået og truet forud for møder og samtaler med både Ekstra Bladet og TV 2’s journalister. Gidseltagerne gjorde det med henblik på at at øge presset for at få betalt løsesummen (prisen for at løskøbe besætningsmedlemmerne endte på 39 millioner kroner). Samtidig mener Eddy Lopez, at Ekstra Bladet og TV 2 i udsendelsen »De danske gidsler – mareridtet i Somalia« har udstillet ham og hans lidelser under opholdet i fangelejren.

	Til gengæld truer både Ekstra Bladet og TV 2’s freelancejournalister, Nasib Farah og Abdifitah Gelle, med pressenævns- og/eller injuriesager, efter at Information har offentliggjort Eddy Lopez’ anklager.

	Fritz Ganzhorn afviser dog, at klagerne over henholdsvis Ekstra Bladet og TV 2 indeholder injurier:

	»Vi har flere gange præciseret over for Ekstra Bladet, at vi på intet sted i klagen beskylder eller har haft til hensigt at beskylde nogen for at have gjort noget strafbart, men at der er tale om en klage til Pressenævnet over brud på god presseskik. I den forbindelse finder vi det meget relevant blandt andet at spørge, hvordan Ekstra Bladet har sikret sine journalisters uafhængighed. Havde vi ment, at Ekstra Bladet eller avisens ansatte havde gjort noget strafbart, var det ikke en sag for Pressenævnet, men for politiet«.

	Ikke til gavn for nogen

	Ekstra Bladets chefredaktør, Poul Madsen, beklager i dag, at »Eddy Lopez har opfattet det på den her måde« og understreger, at avisen ikke har nogen interesse i en konflikt med det tidligere gidsel.

	»I stedet risikerer sagen nu at ende med en hel masse injuriesager på kryds og tværs. Det kan ikke være i Eddy Lopez’ interesse,« siger Poul Madsen med henvisning til, at Ekstra Bladet har opfordret Eddy Lopez og Søfartens Ledere til at fjerne en række afsnit om Nasib Farah i klageskriftet.

	»Vi har stoppet ham (Nasib Farah, red.) indtil videre, fordi vi var i et forhandlingsforløb med Søfartens Ledere. Så nu må vi se, hvad der sker. Selvfølgelig kommer der en kendelse i Pressenævnet og det er, hvad det er. Men den kommer også til at afstedkomme, at en hel masse bliver hvirvlet op, fordi vi jo er nødt til at gå ind og påvise, at vi ikke har handlet, som de påstår i Pressenævnsklagen. Det vil vi selvfølgelig dokumentere. Og det vil ikke være til gavn for Eddy Lopez, at vi gør det. Og det vil heller ikke være til gavn for Eddy Lopez, hvis Abdifitah Gelle går til pressenævnet eller anlægger en injuriesag – og det vil heller ikke være til gavn for ham, hvis Nasib Farah gør det samme,« siger Poul Madsen.

	Søfartens Ledere har netop modtaget TV 2’s svar på klagen over stationens udsendelse som nu behandles (klager over Danmarks Radio, TV 2 eller TV 2’s regionale stationer indgives altid først til det pågældende massemedie, inden en afgørelse eventuelt indbringes for Pressenævnet).

	Medieansvarsloven definerer ikke god presseskik, men Pressenævnet skriver i sine vejledende regler for en sådan blandt andet, at »ofre for forbrydelser eller ulykker skal vises det størst mulige hensyn«.

	 

	 

