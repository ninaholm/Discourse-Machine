Smertelindrende behandling går overvejende til kræftpatienter
Smertelindrende behandling til patienter med livstruende sygdomme bliver i altovervejende grad givet til kræftsyge. Andre patientgrupper får stort set ikke tilbudt behandlingen. Et stort problem, mener Danske Regioner


 Patienter, der ikke har kræft, men eksempelvis KOL, er en overset gruppe, når det drejer sig om smertelindrende behandling, den såkaldte palliative indsats. Af de patienter, som i 2013 modtog behandlingen, var 96 pct. kræftsyge. Det viser en årsrapport fra Dansk Palliativ Database.
»Det er ikke godt nok, at den specialiserede lindrende indsats stort set kun henvender sig til kræftpatienter. Undersøgelser viser, at behandlingen er med til at forbedre patienternes livskvalitet markant. Derfor er det vigtigt, at andre patientgrupper også får tilbudt en lindrende indsats,« siger Helle Timm, centerchef og professor på Videncenter for Rehabilitering og Palliation ved Syddansk Universitet.
På landsplan er der 27 såkaldte palliative team, som oftest er tilknyttet en palliativ enhed på et hospital, og som består af læger, sygeplejersker og eksempelvis psykologer. Den palliative indsats lindrer fysiske såvel som mentale smerter. Hvis hjælpen skal nå ud til andre end de kræftsyge, som næsten er de eneste, der modtager den, bør der oprettes flere team og andre tilbud, påpeger Helle Timm. Hun henviser til European Association for Palliative Care, som anbefaler, at der etableres yderligere 29 palliative team i Danmark.
Regioner erkender problem
Formanden for Sundhedsudvalget i Danske Regioner, Ulla Astman, medgiver, at der mangler palliative team i Danmark.
»Det er et problem, at de palliative team kun har ressourcer til at hjælpe og smertelindre kræftsyge. Andre patientgrupper har lige så stort behov for smertelindring i den sidste tid, de lever,« siger hun.
I Patientforeningen finder landssekretær Niels Jørgen Langkilde det »stærkt problematisk, at der eksisterer et sygdomshierarki i sundhedssystemet, hvor kræft er øverst«. Ifølge ham bør andre sygdomsgrupper få samme prioritet som kræftpatienter. At andre patientgrupper forfordeles i forhold til kræftsyge skyldes ifølge Per Sjøgren, professor i palliation ved Rigshospitalet, at kræftsygdomme ofte er nemmere at forudse udviklingen af.
»Der er mange livstruende sygdomme, hvor det kan være svært at sige, hvornår en patient går ind i den sidste fase af sit liv modsat mange kræftsygdomme, hvor lægerne ofte med større sikkerhed kan sige, hvor lang tid patienten har igen,« siger han.
Per Sjøgren tilføjer, at der mangler tilstrækkelig viden om den mest hensigtsmæssige lindring til eksempelvis palliative KOL-patienter, og at en mere udbredt indsats vil kræve flere ressourcer til området.

