Hundredvis af asylansøgeres mobiler kopieret af politiet
Dansk politi har tappet hundredvis af asylansøgeres mobiltelefoner for data. Det fremgår af en aktindsigt, som Information har fået. Kritikere kalder politiets praksis ’meget problematisk’ og ’et niveau under den retssikkerhed, vi andre ville finde os i’
 Eksempler på resuméer af sager hvor politiet har kopieret indholdet af asylansøgeres mobiltelefoner og andre enheder. Oplysningerne stammer fra Informations aktindsigt. Journalnumre er overstreget af Information.


 Politiet har i hundredvis af tilfælde kopieret data fra asylansøgeres mobiltelefoner, sim-kort og andre elektroniske enheder. En praksis, der rækker tilbage til februar sidste år.
Det viser en aktindsigt, som Information har fået i en oversigt over 377 sager, hvor politiet enten har haft held til at udtrække data fra en eller flere enheder eller har forsøgt og fejlet.
Når politiet har tappet mobiltelefonerne for data, er det sket i forbindelse med, at personerne har søgt asyl, således at Udlændingestyrelsen senere kan bruge oplysningerne til at vurdere asylansøgernes identitet, nationalitet og forklaringer.
Det oplyser politiinspektør Richard Østerlund la Cour fra Nationalt Udlændingecenter.
Han siger, at der er tale om en »stort set fuldstændig« kopiering af indholdet fra mobiltelefonerne. Det kan altså potentielt være billeder, videoer, beskeder, mails, kontakter og andre personlige oplysninger.
»Det kan godt være, der er en masse oplysninger på telefonerne af personlig karakter, som er uvæsentlige for myndighederne, men vores primære fokus er at sikre, at dem, vi står over for, er dem, de udgiver sig for at være. Og jo mere materiale du har til at understøtte eller modbevise det, desto bedre er det,« siger Richard Østerlund la Cour.
Han understreger, at det oftest sker med asylansøgerens samtykke, men at det også kan ske imod asylansøgerens vilje. I sidstnævnte tilfælde indhenter politiet efterfølgende en retskendelse.
’Meget problematisk’
Politiets praksis møder kritik fra Jesper Lund, der er formand for IT-Politisk Forening.
»Det er meget problematisk, hvis politiet ikke meget præcist målretter deres undersøgelse af telefonen mod oplysninger, der kan have relevans for at fastslå personens identitet,« siger han.
Jacob Mark, der er integrationsordfører for SF, finder også politiets fremgangsmåde for betænkelig.
»Jeg synes, at det grænser til at krænke privatlivets fred,« siger han: »Det er okay, at man prøver at fastslå deres identitet, men at tage alt, hvad de har på telefonerne, synes jeg er at gå for langt. Der kan jo ligge alt muligt på de her telefoner«.
Han vil forsøge at få svar fra de relevante ministre på, hvorfor politiet kopierer stort set al data fra mobiltelefonerne.
Det ville vi andre ikke finde os i
Enhedslistens retsordfører, Pernille Skipper, er ligeledes kritisk indstillet over for politiets praksis:
»Det er helt klart, at det er et niveau under den retssikkerhed, som alle vi andre ville finde os i«. Hun siger dog også, at det generelt er legitimt at forsøge at fastslå asylansøgeres identitet.
Politiken skrev tirsdag, at avisen var bekendt med 55 uledsagede flygtningebørn, som har fået frataget deres mobiltelefon af politiet i løbet af de seneste måneder.
Men Informations aktindsigt viser, at den praksis er mere vidtrækkende.
Den viser dels, at politiets praksis rækker længere tilbage i tid, og dels at der er tale om flere personer.
Samtidig fortæller politiet altså nu også, at der bliver foretaget en tæt på fuldstændig kopiering af mobiltelefonen, og at det sker for alle typer af asylansøgere.
 Eksempler på resuméer af sager hvor politiet har kopieret indholdet af asylansøgeres mobiltelefoner og andre enheder. Oplysningerne stammer fra Informations aktindsigt. Journalnumre er overstreget af Information.

Bruges også til andre sager
Politiinspektør Richard Østerlund la Cour siger, at politiet sidste år valgte at afsætte ressourcer specifikt til denne opgave.
»Det gjorde vi, fordi vi kan se, at flere og flere kommer helt uden dokumenter, og at flere og flere har mobiltelefoner,« siger han.
Den juridiske hjemmel til indgrebet finder politiet i udlændingelovens paragraf 40, stk. 9, der giver politiet lov til at tage »dokumenter og genstande« i forvaring, hvis det »antages at være af betydning for at fastslå en udlændings identitet eller tilknytning til andre lande«.
Richard Østerlund la Cour oplyser, at politiets opgave i dette tilfælde er at tilvejebringe oplysninger, der kan identificere, hvem vedkommende er.
Men hvis politiet støder på andre oplysninger af politimæssig interesse, bliver de også brugt – det er såkaldte tilfældighedsfund.
»Ligesom hvis vi går ind og ransager i en lejlighed, hvor man har fået en retskendelse til at ransage efter narko, og man så også finder en større mængde tyvekoster i hjørnet, så lukker man jo ikke øjnene«.
Jesper Lund fra IT-Politisk Forening mener ikke, at det eksempel kan sammenlignes med at kopiere indholdet af en asylansøgers mobiltelefon.
»Det er en dårlig sammenligning, for de her mennesker er ikke mistænkt for kriminalitet. De kommer jo for at søge asyl, og så har man så behov for at fastslå deres identitet,« siger han.
Besvær med iPhone
Af Informations aktindsigt fremgår det, at politiet ikke begrænser sig til at kopiere indholdet af mobiltelefoner.
Politiet kopierer – eller ’udlæser’, som politiet selv betegner det – også oplysninger fra asylansøgeres sim-kort, usb-hukommelseskort og har desuden forsøgt sig med en tablet.
Desuden viser aktindsigten, at politiet meget ofte mislykkedes med at ’udlæse’ indholdet af mobiltelefoner.
Til eksempel står der om en sag fra november sidste år: »Iphone – kunne ikke udlæses«.
I en anden sag fra april sidste år er manglende tid angivet som en årsag: »Mobil ej udlæst – manglende tid«.
Og om en tredje sag står der, at politiet er stødt på en slags lås: »Mobil tlf kunne ikke udlæses grundet app lock – SIMkort udlæst«.
I et fjerde eksempel fra juni sidste år mangler politiet efter alt at dømme adgangskoden til telefonen: »Mobil kunne ikke udlæses – manglende adgangskode«.

