SF efterlyser spilleregler for skolesponsorer
Stadig flere folkeskoler får økonomisk støtte af private sponsorer. SF efterlyser klarere regler og mere gennemsigtighed - og skolelærerne og skolelederne bakker op. Centralistisk og bureaukratisk, siger Bertel Haarder (V)


 Skolebøger, legepladser, computere og alt muligt andet udstyr bliver finansieret af virksomheder og privatpersoner på stadig flere danske folkeskoler. Udviklingen kan føre til en skævvridning af skolesystemet og udhuling af skolebudgetterne, frygter lærere og skoleledere.
Derfor kræver SF klarere retningslinjer for skolesponsering.
»Vi vil ikke forbyde private sponsorater i skolerne. Men vi vil fastsætte ved lov, at alle kommuner laver etiske spilleregler for brugen af dem - og at det er synligt for borgerne,« siger SF's uddannelsesordfører, Pernille Vigsø Bagge, der vil fremsætte beslutningsforslag om skolesponsoraterne efter sommerferien.
Hver femte på støtte
En undersøgelse blandt skolerne viste tidligere på året, at hver femte benytter sig af sponsorstøtte.
»Skolerne er presset økonomisk og bruger nu private sponsorer til at finansiere noget, som vi tidligere har anset for en naturlig del af den normale skoledrift. Det strider imod hele princippet om folkeskolen som en af de vigtigste dele af den offentligt finansierede velfærd,« siger Vigsø Bagge.
De etiske spilleregler skal blandt andet sikre, at skolerne ikke kan love modydelser for at modtage et sponsorat. Samtidig må eventuelt undervisningsmateriale, der er sponsoreret, ikke have karakter af reklame.
Og alle sponsorater over 5.000 kroner skal registreres og være offentligt tilgængelige.
Forslaget modtages positivt af både skolelærere og skoleledere.
»Et af de voldsomste eksempler, vi kender, er, hvor en privatperson er gået ind og har betalt for indretningen af et helt klasselokale - for den klasse, hvor vedkommendes barn går. At man modtager en gave fra nogen, har vi ingen problemer med. Men der må ikke kunne stilles krav om modydelser - og det må ikke være med til at skævvride det offentligt finansierede skolesystem,« siger Anders Balle, der er formand for Skolelederne.
Også Anders Bondo Christensen, der er formand for Danmarks Lærerforening, frygter, at en stadigt større udbredelse af privatsponsorater kan skabe et A-hold og et B-hold blandt skolerne.
» Jeg kan godt forstå, at der er skoleledere, der i en presset økonomisk situation er fristet til at modtage private sponsorater - men det bliver en glidebane, hvor de skoler, der ligger i nærheden af bestemte firmaer, godt kan sponsoreres, mens andre ikke kan,« siger Anders Bondo Christensen.
Han understreger, at et samarbejde mellem skoler og erhvervsliv grundlæggende er godt for undervisningen.
»Både virksomhedsbesøg og gæsteundervisere fra erhvervslivet kan være en god inspiration til undervisningen. Men virksomheder skal ikke være med til at finansiere skolens drift,« siger han.
Haarder ikke urolig
Undervisningsminister Bertel Haarder (V) ser ingen problemer i de private sponsorater.
»Jeg hører til dem, der synes, at det er dejligt, når en virksomhed interesser sig for den lokale skole og giver en gave i form af sjove legeredskaber eller computere. Og jeg har ikke set ét eneste eksempel på det, der gør mig urolig,« siger han.
Han betegner SF's forslag som »et centralistisk bureaukrati, der oser af mistillid til kommuner og skoler«.
»Der går ikke en uge, uden at venstrefløjen vil  indføre nye regler på folkeskoleområdet. Det er stik imod den kurs, som regeringen har lagt. Vi vil have færre regler og færre forpligtelser og koncentrere os om, at børnene lærer noget,« siger han.

