Massive barrierer for udenlandsk arbejdskraft
Omfattende bureaukrati, dårlig vejledning, langsom sagsbehandling og uforståelige ansøgningsskemaer er bare nogle af hindringerne, som udenlandske medarbejdere møder, når de vil til Danmark og arbejde. DI og LO vil have forenklet systemet
Danmarks økonomi og arbejdsmarkeds redning er at kunne få udenlandsk arbejdskraft hertil. Det blev først aktuelt fra 2005, men bureakratiet er voldsomt omfattende. Det lykkedes dog for 26 indiske læger - til venstre - at få job i Region Midtjylland på grund af manglen på danske læger. Efter intensive danskkurser er de nu ansat til at arbejde forskellige steder i regionen.


 Både LO og Dansk Industri (DI) opfordrer straks regeringen til at rydde op i de mange barrierer, som danske virksomheder og deres udenlandske medarbejdere oplever, for at vigtig uden-landsk arbejdskraft kan komme til Danmark og arbejde.
"Hvis ikke vi gør noget, kan danske virksomheder ikke rekruttere i det omfang, vi har behov for - og samtidig risikerer vi, at de medarbej-dere, der kommer til Dan-mark, rejser hurtigere herfra igen, fordi de ikke føler sig velkomne," siger chefkonsulent Martin Steen Kabongo fra DI.
LO's næstformand, Lizette Risgaard, er enig.
"Vi skal kigge nøje på, hvad for en arbejdskraft, der er behov for. Men dernæst skal vi understøtte de personer, der kommer til Danmark, langt bedre," siger hun.
Ifølge en endnu ikke offentliggjort kortlægning fra Arbejdsmarkedsstyrelsen mærker udenlandske medarbejdere en lang stribe af forhindringer i deres vej til et job i en dansk virksomhed.
For mange myndigheder
Der skal henvendelser til alt for mange myndigheder til for at få opholdstilladelse, CPR-nummer, skattekort, sygesikringsbevis, godkendt kørekort, bankkonto og så videre. Blanketterne og ansøgningsskemaerne er typisk på dansk. Vejledningen er mangelfuld og ofte på gebrokkent engelsk, og sagsbehandlingstiden er typisk alt for lang, lyder kritikken fra i alt 337 adspurgte virksomheder og 112 udenlandske medarbejdere.
Derfor foreslår DI at oprette én enkelt myndighed, der samler al rådgivning og sagsbehandling for virk-somheder og udenlandske medarbejdere. 
"Man har gjort det i forhold til etablering af virksomheder, så derfor burde man også kunne gøre det her. Man skal kunne indlevere sine oplysninger ét sted og så få behandlet det hele samlet," siger Martin Steen Kabongo.
Sådan en forenkling vil også gøre rådgivningen bedre, mener Lizette Risgaard. 
"Det vil være ét sted, hvor de kan henvende sig - ét sted, hvor arbejdsmarkedets parter sammen kan rådgive, og hvor myndighederne også spiller sammen," siger hun.
Spørger man Martin Steen Kabongo, skyldes junglen af forhindringer, at danske myndigheder endnu ikke har vænnet sig til en situation, hvor udlændinge er nødvendige at få til landet.
"Det var først tilbage i 2004-2005, at danske virksomheder for alvor begyndte at rekruttere udenlandsk ar-bejdskraft. Det er helt nyt for Danmark at vænne sig til at gøre sig attraktiv over for udlændinge," siger han.
Og der er meget at hente, hvis vi bliver det, viste en beregning, som DI offentliggjorde i september.
"Var vi i stand til at få udenlandske medarbejdere til at blive i landet et halvt år længere i gennemsnit, ville vi kunne øge den danske værdiskabelse med 18 mia. kr.," siger Martin Steen Kabongo.
Ingen bolsjebutik
I ugebrevet Mandag Morgen erkendte Dansk Folkepartis arbejdsmarkedsordfører, Bent Bøgsted, at det ikke er nemt at komme til Danmark - "men det er jo ikke en bol-sjebutik, vi driver her i lan-det". 
Og spørger man udlændingeordfører Henrik Dam Kristensen fra Socialdemokraterne skyldes problemerne netop også "Dansk Folkepartis klamme hånd".
"De gør alt, hvad de kan, for at gøre det så besværligt som overhovedet muligt for udenlandsk arbejdskraft at komme til landet. Det be-gynder at få konsekvenser for virksomhederne nu," siger Henrik Dam Kristensen, der er positivt indstillet over for forslagene fra DI og LO.
Det samme er de konservatives arbejdsmarkedsordfører, Knud Kristensen:
"Hvis man kan forenkle og afbureaukratisere for at gøre det lettere at komme hertil, så er det noget, vi skal fokusere på. Det er jeg fuldstændig enig i," siger Knud Kristensen, der dog tilføjer:
"Der skal også være et flertal bundet op på at lave nogle løsninger. Dansk Folkeparti rynker panden, når vi snakker om udenlandsk arbejdskraft. Men vi er nødt til at gøre noget, hvis vi også i fremtiden vil have råd til velfærd," siger Knud Kristensen. 
Det var ikke muligt at få en kommentar fra beskæftigel-sesminister Claus Hjorth Frederiksen (V).


