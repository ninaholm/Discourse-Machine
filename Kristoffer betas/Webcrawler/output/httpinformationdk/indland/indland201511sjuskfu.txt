Sjusk, fusk og svære spørgsmål
Anklagerne mod uddannelses- og forskningsminister Esben Lunde Larsens ph.d.-afhandling for plagiat vidner indtil videre mest om en medieverden, der har lugtet ministerblod og er gået i tendentiøst fejlfindermode, og en universitetsverden uden et klart svar på, hvad god videnskabelig praksis er
Forskningsminister Esben Lunde Larsen (V) anklages for at have plagieret sin ph.d-afhandling fra andre, men de citeres dog med navns nævnelse.


 Flere mediers interesse for Venstres uddannelses- og forskningsminister Esben Lunde Larsens ph.d.-afhandling om Grundtvigs frihedsbegreb fik i ugens løb ministeren til at bede Københavns Universitet se afhandlingen efter i sømmene.
Mediernes plagiatjagt begyndte naturligt nok efter afsløringen af, at ministeren havde undladt at nævne i sit cv, at en del af hans bachelor i teologi er taget ved en privat norsk missionshøjskole og ved Dansk Bibel-Institut.
Onsdag kom så nyheden fra DR om, at »Forskningsministeren beskyldes for ph.d.-plagiat«. Baggrunden var en gennemtrawling af ministerens ph.d.-afhandling via et plagiatprogram. Især en passage fra konklusionen i afhandlingen, som DR viste nogle uredelighedseksperter, fik ’plagiatometeret’ til at slå ud.
Læs også: Kampen om opportunisten
Bortset fra nogle enkle omformuleringer mindede passagen faretruende meget om et uddrag fra CBS-professor Ove K. Pedersens bog Konkurrencestaten. Hermed skulle plagiatmistanken for alvor være etableret.
Hvad, der ikke fremgår af mediedækningen, er, at en trediedel af Lundes afhandling, som leder frem til den mistænkelige afskrift, er en lang analyse af blandt andet Ove K. Pedersen og andre politologers teorier, hvor CBS-professoren citeres flittigt med navns nævnelse. Og netop den passage, som Esben Lunde Larsen anklages for at have plagieret fra Ove K. Pedersen, bliver professoren her citeret korrekt for – hvilket ikke ligefrem understøtter mistanken om, at han med overlæg skulle have plagieret selvsamme passage.
De korrekte citater fra Ove K. Pedersens bog står på siderne lige før den ’sammenfattende drøftelse’ og ikke i afhandlingens konklusion, som DR beskæftiger sig med. Lunde Larsen indleder sammenfatningen med at henvise »til hele denne afhandlings Del III«, og kort efter kommer den passus, som altså er den bærende mistanke bag DR’s og andre mediers historier om mistanke om plagiat.
Sjusk snarere end afskrift
Flere af de uredelighedseksperter, som DR har talt med, ser det som en »formildende omstændighed«, at Lunde Larsen citerer flittigt frem til sammenfatningen. De mener derfor, der snarere er tale om sjusk, men det er unægteligt en ganske anden og mindre spektakulær historie, end at uddannelses- og forskningsministeren har gjort sig skyldig i direkte afskrift.
Læs også: Klippe-klistre-minister
Hvorvidt de manglende referencer til Esben Lunde Larsens eget speciale og undervisningsmateriale om Grundtvig, som DR også påviser, er forkerte er ifølge flere kilder på Københavns Universitet også tvivlsomt. Den form for selvplagiat eller autocitat er der langtfra klare regler om inden for en række fag.
En del af plagiatjagten handler således også om, at der ikke kommer entydige svar fra forskerverdenen. Her er der nemlig delte meninger om, hvad god videnskabelig praksis er, hvilket uredelighedssagen mod den nu frifundne professor Bente Klarlund også viste.
Der er puritanere, og der er realister, når det gælder videnskabelig kvalitet. Ligesom der er gode og mindre gode ph.d.-afhandlinger.
Læs også: Tysk ekspert: ’Vi skal tale om plagiat’
Og Esben Lunde Larsens afhandling hører formentlig til den sidste kategori, hvilket opponenternes mange kritiske spørgsmål under ph.d.-forsvaret også vidnede om. At den ph.d.-studerende Lunde, som viceborgmester og siden som nyvalgt folketingsmedlem, manglede tid til at færdiggøre sin ph.d. har sat sit præg på afhandlingen, mener flere kilder, Information har talt med, som ikke ønsker at stå frem og dermed blive en del af plagiatjagten. At det skulle have ført til hovedløst afskrift er der ikke bevis for på nuværende tidspunkt.
Hvis der derimod er tale om, at vejleder og bedømmelsesudvalg har ladet Esben Lunde Larsen slippe igennem, selv om kvaliteten af afhandlingen ikke er god nok, så er dét det teologiske fakultets ansvar.
Og det er måske i virkeligheden et langt vigtigere og mere prekært problem for Teologi og mange andre studier – særligt i lyset af, at den siddende regering nu skærer ned på forskning og uddannelse i stor stil.

