30 forskere flytter fra DTU i protest mod ledelsen
En større gruppe forskere i design og bæredygtighed har sagt op på Danmarks Tekniske Universitet i protest mod ledelsens prioriteringer og forsøg på at styre forskningen. Forskerne er kollektivt flyttet til Aalborg Universitet


 Cirka 30 forskere i design, bæredygtighed og byplanlægning flytter nu fra Danmarks Tekniske Universitet (DTU) til Aalborg Universitet (AAU). Flytningen er en reaktion på, at DTU’s ledelse i årevis har nedprioriteret de samfundsfaglige områder, forklarer Ulrik Jørgensen, der bliver leder af det nye Center for Design og Innovation for Bæredygtig Omstilling på AAU. Desuden har DTU-ledelsen gentagne gange meddelt forskerne, at de i højere grad burde orientere sig mod målbar forskning.
»Vi opfatter det som restriktivt og dirigerende, når ledelsen beder os om at benytte en bestemt forskningsmetode,« siger Ulrik Jørgensen.Forskergruppen er i flere omgange blevet splittet op, og det har ifølge dem selv skadet deres forskningsområde. I den seneste institutomlægning ved årsskiftet var forskerne slet ikke nævnt i den nye strategi for Institut for Management og Ingeniørvidenskab.
Ulrik Jørgensen mener, at DTU vælger den mest teknokratiske vej ved at presse de mere tværvidenskabelige forskere ud på et tidspunkt, hvor der mere end nogensinde før er brug for, at ingeniører har en bredere indsigt i samfund og miljø.
Vicedirektør på instituttet, Birte Holst Jørgensen, mener dog ikke, at ledelsen har presset forskerne ud ved at nedprioritere deres område.
»Vi uddanner civilingeniører –ikke  antropologer og sociologer. Vi ønsker at styrke ledelses- og system-aspektet, derfor har vi nedprioriteret de mere brede samfundsmæssige områder, som lige så godt kunne finde sted på statskundskab,« siger Birte Holst Jørgensen.
Hun afviser også, at ledelsen direkte har dikteret forskerne, hvilke forskningsmetoder de skal bruge.
»Det er ikke et krav, vi har stillet til den enkelte forsker, men som institut ønsker vi, at der bliver lagt mere vægt på kvantitative metoder,« siger Birte Holst Jørgensen.
Formand for Ingeniørforeningens uddannelsesudvalgFlemming Krogh er overrasket over det store antal forskere, der flytter: »Det her et udtryk for, at uddannelsesinstitutioner konkurrerer om markedet. 30 forskere er et usædvanligt højt tal, men det er jo DTU’s beslutning, hvordan de vil prioritere deres forskning,« siger Flemming Krogh.

