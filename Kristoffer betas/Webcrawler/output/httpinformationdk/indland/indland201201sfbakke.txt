SF bakker op om finanspagt
Trods Villy Søvndals tidligere forbehold, bakker SF nu op om Danmarks tilslutning til finanspagten. Det er for risikabelt at sætte Danmark ud på et sidespor, mener SF-formanden, som dog ikke har armene over hovedet


 Før jul havde SF’s formand, Villy Søvndal, store reservationer over for Danmarks deltagelse i finanspagten. Sådan er det ikke længere. SF står nu helt og fuldt bag Danmarks tilslutning til pagten, siger Søvndal.
»Jeg synes, det er positivt at konstatere, at euroforbeholdet står uantastet. Det har været helt afgørende for SF. Vi mangler en endelig juridisk vurdering af det, men det er vurderingen. Og hvis man kigger på pagten undervejs, er vækst og beskæftigelse kommet til at spille en større rolle, og det er også positivt,« siger Villy Søvndal.
SF-formanden gik højst overraskende ellers på banen i december med et budskab om, at han ikke mente, at Danmark kunne gå fuldt med i pagten.
Er det her ikke en kovending?
»Nej. For euroforbeholdet forbliver uantastet, og der er kommet plads til vækst og beskæftigelse.«
Så SF står helt bag finanspagten og Danmarks deltagelse i den?
»Det gør vi. Jeg vil ikke råbe mig op til de store højder, fordi det er en defensiv manøvre, som har til formål at genskabe tilliden til europæisk økonomi. I den situation ville det være ekstremt risikabelt at sætte Danmark ud på et sidespor. Men jeg er rigtig glad for, at den defensive dagsorden er blevet mere offensiv ved at fokusere mere på vækst og beskæftigelse.«
Er det her ikke ren borgerlig sparepolitik?
»Jeg vil advare mod at give de borgerlige regeringer eneret på ansvarlig økonomisk politik. Det rygmærke fortjener de ikke.«
Men det er jo en sparedagsorden, som omfatter sanktioner og bøder?
»Det er derfor, jeg er begejstret for, at vi har fået vækst og beskæftigelse med. Det er indiskutabelt, at der er kommet langt større vægt på vækst og beskæftigelse. Man kunne altid ønske sig mere, og jeg vil som sagt heller ikke svinge mig op i de helt store højder. Det er en defensiv pagt forstået på den måde, at man er nødt til at lukke omverdenens forventninger om uansvarlig europæisk politik. Det gør vi med den her.«

