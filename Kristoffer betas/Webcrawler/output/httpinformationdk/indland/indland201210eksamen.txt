Er det noget, vi skal kunne til eksamen?
De er dovne, gider ikke læse lektier og kommer ikke til undervisningen. Efter universiteterne har hævet timetallet, har fokus rettet sig mod de studerendes egen indsats. Samfundet får alt for lidt for pengene, lyder en lektors skudsmål


Hvis Danmark skal leve af viden, skal vi til at producere nogle andre studerende, end vi gør i dag. Så kontant lyder kritikken fra lektor Peter Lauritsen på Aarhus Universitet.I flere år har de studerende krævet mere og bedre undervisning. Men efter de studerende har fået opfyldt deres krav om flere timer, har fokus i debatten flyttet sig til de studerendes eget engagement i og uden for timerne.Hvis vi skal bruge de ekstra timer til noget, skal de studerende til at få fingeren ud, opfordrede Peter Lauritsen til i et polemisk debatindlæg i Politiken for nylig. Mange studerende læser ikke deres pensum og bliver væk fra undervisningen, og hvis de endelig kommer, er det for at tjekke Facebook og kaste papirkugler gennem luften, skrev han. Nogle blev sure over indlægget, andre var enige. Men den mest skræmmende reaktion var den hos de studerende, der slet ikke forstod, hvad han mente.»De kunne slet ikke se sig selv i en anden rolle end den tilbagelænede. Hvad skulle de gøre mere end at komme til forelæsning, gøre hvad der blev sagt og lave deres lektier? Det er et studiekultursproblem, som universitetet lige nu slet ikke er gearet til at tage hånd om,« siger Peter Lauritsen.Mangler drivkraftI gennemsnit brugte de studerende sidste år 28,5 timer om ugen på deres studier, viser en undersøgelse fra Aarhus Universitet.Udfordringen er at få de studerende til at forstå, at de ikke ’går i skole’, og det vigtigste derfor er, hvad de laver mellem undervisningstimerne, siger lektor Lone Koefoed Hansen, Aarhus Universitet, der netop har modtaget en pædagogisk hæderspris for sin evne til at motivere studerende og lave inddragende undervisning.»De studerende går ikke på universitetet af sur pligt, fordi samfundet synes, de skal lære at regne og skrive. De skal være drevet af nogle andre ting. Om det så er at tjene mange penge som advokat,« siger Lone Koefoed Hansen.Hun gider ikke tale om dovne studerende. I stedet skal de behandles som voksne mennesker, der selv har valgt at være på universitetet. Problemet er, hvis de bare er der, fordi det ligger i tiden, at man jo skal have en lang videregående uddannelse.»De studerende siger selv, at der er flere, der gør det, fordi det er sådan, det er. Derfor skal man også som underviser hjælpe dem til at forholde sig til, hvad de egentlig vil med det, nu hvor de er her,« siger Lone Koefoed Hansen.For lave kravEn anden af dem, der har blandet sig i debatten, er 24-årige Marie-Elisabeth Holm, der netop har afsluttet sin bachelor i litteraturvidenskab og statskundskab på Københavns Universitet. Hun er vokset op med de pædagogiske idealer om ansvar for egen læring, som Peter Lauritsen og Lone Koe foed taler om, siger hun. Men sandheden er, at hun først for alvor lærer noget, når hun skal præstere noget.»Problemet er, at der er for lidt at rive i som studerende. I hvert fald på humaniora er der mange, der sjusker sig igennem, uden at der bliver lagt mærke til det, og uden at det har konsekvenser,« siger Marie-Elisabeth Holm.Mange fag havde mødepligt, så man bestod blot ved at møde op. Underviserne kendte ikke de studerende, selv om de kun var 20 studerende på holdet. Og omkring en tredjedel af alle fag blev belønnet med karaktererne bestået/ikke bestået. Mange faldt fra, men det var ikke de dårligste. Det var dem, der ikke kunne klare det lave aktivitetsniveau.»Det kan man så tolke som ansvarsløshed, når de studerende hopper over, hvor gærdet er lavest. Men jeg mener, der skal være noget, der udfordrer en løbende, som tvinger de studerende til at tage ansvar,« siger hun. I foråret læste hun et semester på Columbia University i New York, og her blev der stillet helt anderledes krav. Der var ikke mange flere timer, men til gengæld var der flere mindre afleveringer og årskarakterer, så man ikke bare kunne satse på at læse det hele op til eksamen.»Det bliver faktisk forventet af dig, at du kom og stillede spørgsmål uden for timerne. Det er en kultur, som vi slet ikke har. Hvis de ikke så dig, så gik det ud over karakteren,« fortæller Marie-Elisabeth Holm.Resultatet var, at hun lærte dobbelt så meget, som hun ville have gjort i Danmark, følte hun.»På Københavns Universitet fik vi aldrig at vide, hvor underviserne sad, og om man kunne komme derop. Det kom slet ikke på tale, så jeg tror, man ville forstyrre og føle sig uønsket. Måske er det omvendt, men så skal det siges klart,« siger hun.Strukturelt problemLektor Lone Koefoed Hansen tror ikke på flere karakterer og krav til eksamen som middel til at holde de studerende i gang.»Det er svært at sige, hvad der motiverer folk. For nogle er det at få den højeste karakter. For andre at de ikke skuffer deres far. For andre igen er det en indre trang til at lære mere,« siger hun.Set fra forelæserpulten handler universitetet ikke om at gå til eksamen. Det handler om at blive klogere og kunne bruge sin viden til noget. Og der står eksamen faktisk lidt i vejen, siger Lone Koefoed Hansen.»Studerende bliver enormt fokuseret på måleapparaterne. Men man lærer ikke nødvendigvis mest af at fokusere på, at man skal kunne stoffet på den måde, man tror underviseren vil have det,« siger Lone Koefoed Hansen.Men måske har universitetet et strukturelt problem i de tilfælde, hvor eksamenskravene ikke hænger sammen med de læringsmål, man har sat på faget, siger ph.d.-stipendiat Kim J. Herrmann, Aarhus Universitet, der forsker i undervisningsformer. Selvfølgelig spørger de studerende, hvad de skal kunne til eksamen, hvis læringsmålene er én ting, det, man laver til undervisning en anden, og det man bliver prøvet i til eksamen en helt tredje. Nogle steder har man været god til at kommunikere læringsmålene. Andre steder er de meget abstrakte.»Så kan man jo tolke det som dovenskab. At de studerende bare vil igennem til eksamen. Men det kunne også være en myreflittig studerende, der faktisk gerne vil vide, hvad der skal til for at leve op til fagets standarder. Tit antager man bare, at de studerende ved, hvad målet er, og hvad der definerer kvalitet inden for fagfællesskabet. Men det kan man på ingen måde antage,« siger Kim J. Herrmann.»Vi har også et problem på universitetet, hvis vi siger til de studerende, at vi ikke kan formulere det at være videnskabelig. At det er noget, de selv må finde ud af. Så er der ikke noget at sige til, at nogle aldrig knækker koden.«
