Vellykket integration — en succes, som ingen vil tage æren for
Regeringsskiftet vil forhåbentlig føre til, at den vellykkede integration også bliver en del af fortællingen om det danske samfund


 Der er få politikker, der er lykkedes så godt i Danmark de sidste ti år, som integrationspolitikken. Beskæftigelsen blandt indvandrere og efterkommere er steget voldsomt, tilstrømningen af unge til uddannelser har været forbløffende, og deltagelsen som medborger i samfundslivet viser en hurtig tilegnelse af den nordiske tradition for aktivt folkeligt demokrati blandt danskere af anden etnisk baggrund.
Sjovt nok er det en af de politiske succeser, som ingen rigtigt har villet tage æren for. Socialdemokraterne har ikke villet risikere at give VK-regeringen nogen ros, og den afgående regering havde mere behov for at tale om problemer pga. samarbejdet med Dansk Folkeparti.
Ikke desto mindre er integrationspolitikken en succes. Det er også et resultat af en bevidst fokusering, som bl.a. blev markeret med oprettelsen af Integrationsministeriet i 2001.
Både gulerod og pisk
For forskere har det nogle gange været svært at forklare udenlandske kolleger, at den danske integrationspolitik faktisk er indrettet på at understøtte indvandreres integration. Nogle har kun hæftet sig ved Dansk Folkepartis indflydelse og bestræbelserne for at holde indvandrere ude.
Vist har Dansk Folkeparti haft indflydelse, og vist er Danmark blevet kendt i udlandet som et land, der ikke var positivt stemt over for indvandrere. Men i ly af dette har der faktisk været mobiliseret en indsats for integration, som er ganske beundringsværdig. Den har også mange lighedspunkter med, hvad man har gjort i Norge og Sverige.
Engang blev der talt om velfærdsstaten som en hindring for indvandreres integration, navnlig på arbejdsmarkedet. Men det forholder sig snarere modsat. Og når velfærdsapparatet i et skandinavisk land mobiliseres til at sætte fokus på et problem, er det noget, der rykker.
De midler, der har været taget i brug for at få flere i beskæftigelse, har både været gulerødder og pisk. Men starthjælp, kontanthjælpsloft og 300/450 timers regel er kun én side af historien. Og det skal ses i lyset af, at der helt op i 1990'erne var for lidt fokus på indvandreres beskæftigelse. Også mange virksomheder og på det seneste kommunerne har oppet sig for at ansætte flere indvandrere.
Social arv brudt
Der er også gjort en stor indsats på daginstitutionsområdet. Næsten lige mange indvandrerbørn som etnisk danske børn går i dag i vuggestuer, børnehaver og dagpleje — hhv. 89 og 94 pct. af de 1-5 årige i 2010. Det bidrager til integrationen i en grad, som lande uden for Skandinavien må misunde.
På uddannelsesområdet er der ligeledes stor fremgang. Både blandt mænd og kvinder er der i dag lige så mange 20-24 årige efterkommere med ikke-vestlig baggrund, der er i gang med en videregående uddannelse, som der er blandt etniske danskere. Det er et af de områder i det danske samfund, hvor det er lykkedes at bryde den sociale arv.
Senest viser Integrationsministeriets medborgerskabsundersøgelse, at indvandrere og efterkommere med ikke-vestlig baggrund har en temmelig høj deltagelse i dansk politik og samfundsliv. Ganske vist er deltagelsen typisk lidt mindre end blandt etniske danskere. Men denne forskel er overvejende bestemt af sociale faktorer — og af manglende sprogfærdigheder hos nogle ældre indvandrere, specielt ældre kvinder. Der er ikke efterladt meget — om noget — til kulturen at forklare.
Det viser sig også, at indvandrere og efterkommere på de fleste områder har højere engagement og deltagelse i politik end befolkningerne i andre lande — herunder også lande som Belgien og Frankrig — for ikke at tale om Syd- og Østeuropa. Det er lige før, man kan tale om assimilation af indvandrere som medborgere.
Diskrimination
Det betyder langtfra, at alle problemer er løst. Der er alt for stort sammenfald mellem etniske skel og sociale skel, og der er for mange tilfælde af oplevet diskrimination (som næppe er helt grundløse). Den nuværende beskæftigelse rummer også potentiale for forbedring.
Så det er for tidligt at læne sig tilbage. Men det er iøjnefaldende, så langt man er nået. Regeringsskiftet vil nok langt om længe føre til, at den vellykkede integration også bliver en del af fortællingen om det danske samfund.

