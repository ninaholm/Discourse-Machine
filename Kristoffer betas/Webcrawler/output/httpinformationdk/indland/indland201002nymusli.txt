Ny muslim vil i Folketinget for Enhedslisten
Enhedslistens Asmaa Abdol-Hamid har opgivet folketings-planerne, men støtter i stedet en nyopstillet muslimsk parti kammerat fra Fyn. Endnu en kontroversiel folketingskandidat kan  få fatale konsekvenser for Enhedslisten og  en ny regering, mener kommentator
Anna Rytter tiltrak sig for et   års tid siden opmærksomhed ved at demonstrere mod   krigen i Gaza side om side med Hamas-tilhængere. Nu vil hun iFolketinget for Enhedslisten


 Asmaa Abdol-Hamids navn var ikke at finde på listen, da Enhedslisten i sidste uge kunne løfte sløret for, hvilke af deres medlemmer der gerne vil i Folketinget. Dermed slipper partiet for igen at skulle ud i en valgkamp, der som den seneste var præget af vælgerflugt og intern splid om Asmaa Abdol-Hamid. Men måske slutter debatten alligevel ikke her.
Blandt de internt opstillede er nemlig tidligere byrådsmedlem i Odense Anna Rytter, der også er muslim, og som støttede Abdol-Hamid ved sidste valg.
Asmaa Abdol-Hamid har til Ritzau meldt ud, at hun støtter op om Anna Rytter nu og har også tilkendegivet, at hun gerne ser hende som spidskandidat på Fyn. Men ifølge Peter Goll, der er politisk kommentator og kommunikationsrådgiver, skal Enhedslisten være meget varsomme med at vælge en kandidat, der let kan anfægtes af politiske modstandere:
»Enhedslistens modstandere vil bruge det imod dem, og medierne vil tage det op. Alle små sprækker vil blive afdækket i en valgkamp, så derfor er det vigtigt for et parti, at der ikke er en masse små sprækker, som medierne kan bore i. Det her vil være en åbenlys kæmpe revne, som lyser op i Enhedslisten, der stadig ikke har foretaget principiel afklaring af deres holdning til demokratiet og det fundamentalistisk religiøse.«
Rabiate kandidater
Anna Rytter tiltrak sig for et års tid siden opmærksomhed ved at demonstrere mod krigen i Gaza side om side med Hamas-tilhængere. Fyens Stiftstidende beskrev, hvordan andre byrådspolitikere udvandrede, fordi der var en ophidset stemning, hvor der »gjaldede hadefulde tilråb mod Israel ud over området«, og et barn var klædt ud som selvmordsbomber. Men Anna Rytter og Asmaa Abdol-Hamid blev tilbage og talte for forsamlingen.
Ved sidste års uafstemning i Enhedslisten blev der rejst kritik af en af Enhedslistens andre kandidater, Christine Lundgaard, der blev udhængt som FARC-tilhænger. Og netop den slags sager er farlige, fordi de sår tvivl om, hvad Enhedslisten i virkeligheden mener, vurderer Goll:
»Det kan komme til at give dem meget store problemer. Sagen med Asmaa var ved at slå Enhedslisten ihjel, og jo mere Enhedslisten vælger rabiate repræsentanter for sig selv, jo mere er det med til, at Enhedslisten mister sin brede venstrefløjsappel, og det er sådan noget, som kan koste Enhedslisten sin plads i Folketinget.«
Dagbladet Information erfarer, at der allerede er strid blandt odenseanerne om, hvorvidt de ønsker Anna Rytter som kandidat i kredsen eller ej, fordi hun placerer sig midt i den gamle fløjkrig.
Ikke fra Mellemøsten
Jakob Lausch Krogh fra organisationen Internationale Socialister, der udgør en fraktion i hele Enhedslisten forklarer, at de vil gøre, hvad de kan for at få Anna Rytter valgt, ligesom som de støttede Asmaa Abdol-Hamid:
»Vi vil bakke Anna Rytter op. Hun står på den rigtige linje, blandt andet fordi hun støttede Asmaa og er en klar antiracist, der er parat til at gå ud og forsvare muslimer mod den hetz, der kører,« siger han og roser også Anna Rytter for at have deltaget i demonstrationen med Hamas-demonstranterne.
Jakob Lausch Krogh mener i øvrigt ikke, at Anna Rytter vil tiltrække sig samme grad af opmærksomhed, som Asmaa Abdol-Hamid gjorde, fordi hun »har lyst hår og kommer ikke fra Mellemøsten, så hun vil ikke blive udsat for samme racisme og muslimhetz.«
Men Peter Goll påpeger, at diskussionen netop ikke handler om racisme, men om venstrefløjens principielle afklaring af, hvor den står. Derfor vil en ny kontroversiel kandidat under alle omstændigheder være et problem. Ikke bare for Enhedslisten, men for hele oppositionen:
»Enhedslistens modstandere vil uanset hvad bruge det til at rejse en diskussion om det i håb om at kunne få dem ud af Folketinget, og det kan afgøre, hvem der bliver Danmarks næste statsminister.«
Det har ikke været muligt at få en kommentar fra Anna Rytter selv, og ingen i Enhedslistens folketingsgruppe har ønsket at kommentere sagen, da de ikke vil blande sig i opstillingsprocessen, som afgøres af medlemmerne ved en urafstemning og senere på partiets årsmøde i maj.


