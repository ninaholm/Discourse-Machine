Folketinget omgør VKO-afslag på statsborgerskab
Et nyt flertal i Folketingets indfødsretsudvalg tilbageruller VKO-årenes udlændingepolitik. Alvorligt syge udlændinge får alligevel dansk statsborgerskab


 Folketingets indfødsretsudvalg er begyndt at omgøre en række af de afslag på statsborgerskab, udvalget gav under VK-regeringen.
Efter at indfødsretsudvalget sidste år begyndte at se på afslagene om dispensation for statsborgerskabsprøverne til alvorligt syge udlændinge, er næsten alle disse tidligere afslag nemlig blevet omgjort.
Ifølge en opgørelse fra justitsminister Morten Bødskov (S) er der foreløbig, fra juni og frem til januar, blevet forelagt indfødsretsudvalget 70 sådanne sager. Og i 65 af disse har indfødsretsudvalget ladet ansøgeren slippe for prøverne i dansk og kendskab til danske samfundsforhold, kultur og historie.
Formanden for indfødsretsudvalget, Christian Langballe (DF), var oprindeligt modstander af, at udvalget overhovedet skulle se på sagerne på ny.
»Selvfølgelig kan folk søge igen om at blive dansk statsborger. Det er de altid velkomne til, hvis der er noget nyt. Men her er der i langt hovedparten af sagerne ikke er sket noget nyt i forhold til årsagen til, at vi i første omgang afviste dem. Og Dansk Folkeparti vil ikke være med til bare at dele statsborgerskaber ud til højre og venstre og på den måde langsomt udskifte vælgerkorpset,« siger Christian Langballe.
710 afslag taget op
Under VK-regeringen fik langt de fleste alvorligt syge ansøgere afslag, når de søgte om dispensation for kravene om både at kunne dansk og kende til danske samfundsforhold, kultur og historie. Fra december 2005 og frem til regeringsskiftet i 2011 behandlede indfødsretsudvalget 1077 ansøgninger om en sådan dispensation. 701 søgte forgæves.
Men efter regeringskiftet i 2011 blev der givet så mange flere dispensationer, at Morten Bødskov sidste år spurgte indfødsretsudvalget, om det også ville se på de 710 tidligere afslag. Årsag: Chancen for at blive dansk statsborger var blevet så meget større.
Selv om både Venstre og De Konservative – modsat Dansk Folkeparti – dengang ikke modsatte sig dette, så understreger begge partiers indfødsretsordførere, at de ikke af den grund har lempet kravene for at blive dansk statsborger.
»Der er kommet et andet flertal i indfødsretsudvalget, og det er der så nogen som har fået glæde af. Ingen tvivl om det. Men om de så søger nok så mange gange, så har Venstre ikke ændret opfattelse. Selv om vi selvfølgelig kigger på ansøgningen – og de er da som oftest ikke helt identiske med dem som blev behandlet for to år siden – så er det nu et særdeles begrænset antal, som har fået en ændret behandling fra Venstres side,« siger det tidligere regeringspartis indfødsretsordfører, Preben Bang Henriksen.
EL: Indfri løfter
Den konservative indfødsretsordfører, Tom Behnke, er også stadig er modstander af at give dispensationerne.
»Jeg har ikke ændret holdning til, hvad jeg betragter som alvorligt nok til, at jeg vil give dispensation. Men det er nu engang Folketinget som bestemmer og altså det til enhver tid siddende flertal,« siger Tom Behnke.
Den samme melding kommer fra Socialdemokraternes indfødsretsordfører, Lennart Damsbo-Andersen. Forskellen er bare, at der nu er flertal i indfødsretsudvalget for hans holdning til dispensationerne.
»Det er fint, at der er mulighed for, at sagerne kan blive taget op igen og få en ny vurdering i forhold til de sygdomme, folk reelt har. Og så er det rigtigt, at de stort set alle bliver omgjort«.
Enhedslistens indfødsretsordfører, Johanne Schmidt-Nielsen, efterlyser dog stadig, at SRSF-regeringen indfrier løftet i regeringsgrundlaget om, at »retssikkerheden for ansøgere skal styrkes«.
»Det er fint, at det nye flertal sikrer en dispensation – og altså indfødsret – til nogle, som fik afslag på grund af fysiske eller psykiske lidelser der medfører, at de ikke er i stand til at leve op til kravene om for eksempel danskkundskaber. Men det ændrer ikke på, at der er et kæmpe hængeparti, da reglerne for indfødsret endnu ikke er ændret,« siger Johanne Schmidt-Nielsen.

