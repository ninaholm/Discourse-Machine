Morten Østergaard: Nu må vi se, om universiteterne har forstået signalet
Uddannelsesministeren mener, det er tydeligt, at universiteterne har et problem med medbestemmelse. Hvis ikke de nye vedtægter tager hånd om problemet, skrider han selv ind


 »Medbestemmelsen har været trådt under fode i en periode,« siger uddannelsesminister Morten Østergaard (R) oven på den seneste uges genopblussede diskussion i universitetsverden. Og det kan blive nødvendigt at skrive medbestemmelsen bedre ind i lovgivningen, mener han.
I flere medier har universitetsansatte og studerende udtalt deres frustration over manglende medbestemmelse og universitetsledelsen på især Aarhus Universitet. Mange mener, at sagen om Linda Koldau er udtryk for en bekymrende tendens, hvor ledelsen ikke lytter til kritik, eller ligefrem truer kritikere med fyring.
Konsekvensen er, at der har udviklet sig en tavshedskultur på universiteterne, fordi medarbejderne alligevel ikke kan drage ledelsen til ansvar, lyder argumentet.
Den manglende medarbejderindflydelse er et velkendt problem, men det er også et, man er ved at gøre noget ved, mener Morten Østergaard.
»Jeg vil på ingen måde negligere problemet, og det har været en standende diskussion, siden man indførte de professionelle ledelser. Men den seneste ændring af universitetsloven sidste sommer sendte et klar signal om mere medbestemmelse, som jeg forventer, at universiteterne har taget alvorligt,« siger han.
Den ændrede universitetslov kræver, at medbestemmelse for studerende og medarbejdere skal skrives tydeligt ind i de nye vedtægter på det enkelte universitet, og de vedtægter venter Morten Østergaard nu på at få til godkendelse i løbet af foråret.
»Forventningen er, at de vedtægter vil afspejle, at man nu på det enkelte universitet har sikret, at der er kanaler, man kan bruge til at ytre sin kritik i forhold til tingenes tilstand. Det må vi se, om universiteterne har forstået,« siger ministeren.
»Og hvis ikke universiteterne har forstået signalet, så er risikoen, at man fra lovgivers side må sige, ’nå det ansvar kunne man ikke løfte’ og derfor må vi vælge med tre behandlinger i folketinget at fastlægge, hvordan medbestemmelsen skal organiseres på universiteter.«
Ledere med efterslæb
Men på nuværende tidspunkt afviser han at foretage sig yderligere for at komme frustrationen på universiteterne i møde: »Jeg vil afvente de vedtægtsændringer, og så må vi i forligskredsen diskutere, om det er tilstrækkeligt. Men der er ingen tvivl om, at den ændring, der var af universitetsloven, var præcis for at adressere det her problem. At det var for uklart, hvordan man gjorde sin indflydelse gældende.«
— Men dit parti var netop ikke med i forliget om universitetsloven, fordi I mente, at medbestemmelsen ikke var sikret godt nok i lovgivningen?
»Nu er vi med i forligskredsen som regeringsparti og vedstår os arv og gæld. Vi er meget tilfredse med, at vi nu er i den proces, hvor medbestemmelsen er ved at blive sikret gennem vedtægtsændringer, og at vi så efterfølgende får lejlighed til at evaluere universitetsloven generelt for at se, hvordan det virker i praksis.«
Et spændende bud
Videnskabernes Selskab har netop præsenteret ministeren for et forslag til at modernisere den professionelle ledelse på universiteterne. Morten Østergaard kalder det et spændende bud på, hvordan man kommer videre i stedet for at romantisere de gode gamle dage med valgte ledelser — som bestemt ikke var gode, mener Morten Østergaard.'
»Hele tankegangen om at holde hinanden ansvarlig i forhold til nogle mål, der bliver sat, den er rigtig. For så kan ledelsen tage et vist frirum til at agere inden for. Hvordan det så skal fungere på det enkelte universitet, vil jeg helst holde mig ude af. Bare man sørger for i hvert fald at sikre medbestemmelse. Både fordi det står i loven, men også fordi jeg mener, det er den eneste måde at bedrive god ledelse på.«
Det har været nødvendigt at professionalisere ledelsen på universiteterne, men nogle steder halter ledelsen efter, når det gælder om at få alle medarbejdere til at trække på samme hammel. Men det er et generelt problem i det offentlige, mener han.
»Det er noget, man ikke kan lovgive om, for det handler om at have dygtige ledere. Det har vi mange steder, men der er også nogle steder, hvor man måske har behov for at blive opgraderet på sine lederegenskaber.«
 

