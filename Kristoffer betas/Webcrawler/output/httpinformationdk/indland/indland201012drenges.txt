Drenge er sprogligt bagefter fra fødslen
Når drengene stemples som dårlige læsere i skolen, skyldes det, at de er sprogligt bagefter fra begyndelsen. Skolen tager ikke højde for de naturlige kønsforskelle, lyder anklagen fra forskere
Der er alt for mange drenge, der er skoletr©°tte, hvilket forment°©lig h©°nger sammen med, at de opfatter skolen som sv©°r og dem selv som d?rlige elever.


 Både biologisk og socialt har drengene dårlige forudsætninger for at hamle op med pigernes læsefærdigheder i skolen. Det fastslår flere forskere, som henviser til, at drengens almindelige talesprog udvikles langsommere end pigernes.
»Deres aktive ordforråd er svagere, og en del af det skyldes, at drengene fra begyndelsen er mere grovmotorisk aktive, de udvikler en meget konkret og funktionel viden om tingene, men uden megen abstrakt sprogdannelse« siger cand. pæd. psyk. Per Kjeldsen fra uddannelsestænketanken SOPHIA.
Han anfører, at der fra fødslen er kønsforskelle, som vi understøtter socialt.
»Der er en indbygget historisk opfattelse af, at drenge er mere fysisk aktive. Pigerne får dukker med små knapper og knaphuller, mens drengene får grovere legetøj, som stimulerer dem fysisk og grovmotorisk. Det slår igennem hele vejen, hvor man groft forenklet oplever, at drenge handler meget, mens piger snakker meget.«
På med kønsbrillerne
Gideon Zlotnik er speciallæge i børnepsykiatri og forfatter til bogen De stakkels drenge. Også han peger på, at den biologiske forklaring spiller en stor rolle for drengens dårlige læseresultater.
»Det er veldokumenteret, at drenge udvikler den del af hjernen, der handler om sprog, langsommere end pigerne. Desuden viser forskning, at det er drengene, der står for hovedparten af problemerne med tidligt udviklet sprog. Sproget er drengenes akilleshæl,« siger han og peger på konsekvenserne: »Så længe vi ikke tackler kendsgerningerne, vil vi ramme ved siden af i bestræbelserne på at skabe ro i klassen og få drengene til at gennemføre skolen.«
Gideon Zlotnik mener desuden, at vi skal vi holde op med kun at tale om kulturelle teorier:
»Vi må tage kønsbriller med to glas på: et biologisk- og et socialiserings-glas,«  siger han og anfører, at man allerede fra børnehaveklassen skal øjne de drenge, som har problemer med sprog og hjælpe dem.
»Man kan sende drengene på læsekurser og give dem det spark, de har brug for. Eller man kan satse på mere kønsopdeling. Vi må vælge, om vi vil gøre noget pædagogisk eller fylde de urolige drenge med Ritalin,« siger Gideon Zlotnik.
Ifølge børnepsykiateren bør man holde op med at skyde på 'uduelige lærere' og 'forældre, der svigter deres ansvar':
»Man tænker ikke på, at den traditionelle undervisning ikke egner sig til de urolige drenge. Vi kræver så meget allerede fra børnehaven, og det kan de små drengehjerner ikke klare. De udvikler sig langsomt - den gennemsnitlige dreng er faktisk retarderet i forhold til den gennemsnitlige pige, når de starter i skolen,« >siger Gideon Zlotnik.
Kønsopdeling
Kønsroller og socialiseringen er således ifølge Gideon Zlotnik kun en del af forklaringen på de dårlige drengeresultater i skolen.
»Hvis vi kun løser problemerne med at skælde ud på lærere eller forældre, kommer vi ingen vegne. Vi må tage fat på pædagogikken og undervisningen og forstå, at der er forskel på køn, og at kønsopdeling i visse situationer er godt, og at ligestilling kan være skadelig,« siger han og henviser til en nylig erfaring om en københavnsk skole, der ville tvinge drengene til at gå i luciaoptog.
»Det er jo idiotisk. Vi har en tendens til at ville gøre kønnene ens: Pigerne skal spille fodbold og drenge skal gå til dans og ballet og på sykursus. Vi mangler respekt for de gode, sunde, naturlige kønsforskelle. Men der er der en følelsesmæssig og socialpolitisk blokering i forhold til at tage fat på den problematik,« >siger Gideon Zlotnik og tilføjer:
»Det er tabu at sige, at drenge er anderledes end piger, og at de skal behandles anderledes.«
Løsningen er set fra Per Kjeldsens stol dog ikke at opdele drenge og piger.
»Nej, de skal lære af hinanden. Og det fremmer en gensidig forståelse og respekt for forskelligheder, som gavner både demokratisk og ligestillingsmæssigt,« siger han.
Gem bøgerne til senere
For at få drengene med bør man ifølge Per Kjeldsen sætte fokus på sprogudviklingen allerede i vuggestuen og i børnehaven. Han efterlyser et større fokus på at skabe kendskab til sproget gennem brug af alle sansekanaler og mener, at man skal anerkende, at der er en fase, hvor børnene først skal røre ved og se på tingene og lære hvordan de fungerer, så se billeder af dem - mens den voksne sætter ord på. Derved lærer børnene selv at bruge de abstrakte ord - de kan tale om tingene.
»Og først derefter kan man kaste sig over læsningen. Bøgerne kommer alt for tidligt frem,« siger Per Kjeldsen og tilføjer:
>»Mange børn kan godt læse, men de forstår ikke indholdet. Hvis deres sprog skal udvikles, må man tage sig tid til at tale meget med børnene og gennemgå de udviklingstrin, hvor tingene er konkrete - hvad især drengene har brug for,« siger han.
Per Kjeldsen henviser til sine erfaringer med et indskolings projekt i matematik, som handlede om at tingsliggøre regnestykker.
»Hvis man sætter matematik ind i konkrete sammenhænge, hvor eleverne oplever matematik i praksis og uden bøger, lærer nogle drenge endda hurtigere end pigerne - og det smitter også mærkbart af på deres tale- og læsefærdigheder, da de bliver mere indholdsorienteret. De kan fortælle og læse regnehistorier fra den virkelige verden« siger han og tilføjer:
»Problemet er, at vi fra begyndelsen taber nogle drenge på læsning, skrivning og matematik, fordi skolen overvejende er boglig - man har svækket de musisk-praktiske fag.«

