Skattedirektørens tilbagetog
En af skattesagens absolutte nøglepersoner, skattedirektør Erling Andersen, leverede i går alvorlige anklager mod departementschef Peter Loft, men han kom også selv i fokus, da han erkendte at have skjult skattedokumenter


Erling Andersen leverede anklagerne, der førte til nedsættelsen af Skattesagskommissionen. Skattedirektøren, der er kendt som en særdeles retlinet embedsmand, beskrev forud for afhøringerne sidste år sig selv »som en hest, der står i startboksen«, og han ville »utrolig gerne fortælle kommissionen det hele«. Men det var en langt mere tilbageholdende skattedirektør, der i går på ny vidnede i den afsluttende runde af Skattesagskommissionen.Udspurgt om detaljer i den del af skattesagen, som nu kaldes ombudsmandssagen, svarede Erling Andersen med krydsede arme og langt tilbage i stolen gang på gang, at »det havde han ingen erindring om«. Og han kunne heller ikke forklare, hvorfor han sidst i 2010 i en redegørelse til Folketingets Ombudsmand ikke oplyste om samtlige af de dokumenter, der over fem møder var givet fra SKAT København til Skatteministeriet. I møderne, der senere er blevet meget omtale, deltog ministeriets daværende departementschef Peter Loft, og Ombudsmanden havde ellers specifikt spurgt til disse sagsakter. Erling Andersen fortalte, at han og skattedirektør Lisbeth Rasmussen vurderede, at den information, der blev diskuteret på de fem møder, ikke skulle med i svaret til Ombudsmanden. Det skulle kun de akter, der »officielt var blevet videregivet« til Skatteministeriet.»Man kan godt mene her tre år efter, at de burde have været inddraget,« sagde Erling Andersen. Og henvendt til udspørger Lars Kjeldsen: »Det kan du godt klandre mig for i dag.«Erling Andersen kunne dog ikke svare uddybende på, hvorfor han valgte at udelade dokumenterne, hvilket fik medlem af kommissionen og professor i forvaltningsret Niels Fenger til byde supplerende ind med et opfølgende spørgsmål:»Så du valgte som topchef, at de dokumenter ikke skulle inddrages, men du kan ikke huske hvorfor?«»De skulle have været med,« svarede Erling Andersen.Lofts navn skulle vækAfhøringen begyndte ellers som ventet. Inden opmærksomheden rettede sig mod Erling Andersens egen rolle, nåede skattedirektøren at fremsætte nye anklager mod forhenværende departementschef Peter Loft. Erling Andersen fortalte, at Peter Loft godt vidste, at han »havde været for langt fremme« i Thorning-Kinnock-parrets skattesag. Departementschefen havde involveret sig i sagsbehandlingen, hvilket strider imod reglerne, og på den baggrund var han ifølge Erling Andersen nervøs for, at hans navn skulle fremgå af en aktliste, som skulle videregives til Folketingets Ombudsmand. Denne havde i november 2010 bedt Skatteministeriet indhente en udtalelse fra SKAT København til brug for en samlet udtalelse til Ombudsmanden.»Det var et problem for departementschefen, hvis der var noget, der stod Peter Loft på, for så ville Ombudsmandens medarbejders pegefinger naturligt falde på det«, sagde Erling Andersen overfor kommissionen.Skattedirektøren fortalte sidste efterår i kommissionen, at Peter Loft i flere omgange havde blandet sig i sagsbehandlingen af skattesagen. Og på den baggrund ønskede Peter Loft – ifølge Erling Andersen – at fjerne alle oplysninger om, at departementschefen havde deltaget i sagsbehandlingen af Thorning-Kinnock-familiens skattesag, som også Erling Andersens underdirektør Lisbeth Rasmussen forklarede kommissionen i tirsdags. Ønsket blev fremsat 8. december 2010, hvor også produktionsdirektør i Skatteministeriet Steffen Normann Hansen deltog, og udfaldet blev, at Erling Andersen skulle undersøge om det var teknisk muligt at slette akterne.Udspørger Lars Kjeldsen borede her i, hvorvidt Erling Andersen ville have bistået ved en sådan sletning af akter, hvis det lod sig gøre. Det svarede Erling Andersen klart nej til. Da han efterfølgende fandt ud af, at kun en systemadministrator kan slette dokumenter fra SKAT’s system, og at der desuagtet altid vil være en logfil, der dokumenterer fjernelsen, meddelte han Peter Loft og Steffen Normann Hansen, at det var umuligt. Det fik Steffen Normann Hansen til at tilbyde, at han talte med den systemansvarlige, hævdede Erling Andersen i kommissionen.»Og jeg husker ikke, at jeg indvender noget. Jeg havde gjort min holdning klar. Jeg hverken ville eller kunne slette akter, så jeg tror, jeg resignerer på det tidspunkt,« sagde Erling Andersen. Men han gik med til, at overskrifterne på aktlisten til Ombudsmanden blev ændret, så Peter Lofts navn forsvandt.Her ville kommissionsformand Lars E. Andersen vide, hvorfor Erling Andersen ikke fortalte om akterne i efteråret, da han afgav vidneudsagn.»Det er, fordi det ikke har været det, jeg har været spurgt om,« svarede Erling Andersen. Men det var kommissionsformanden ikke enig i.Pause midt i spørgsmålDen øverste direktør for Danmarks største skatteregion, SKAT København, fik så vanskeligt ved at svare, at han tog en pause midt i afhøringen. Det skete ved spørgsmålet om, hvorfor han havde skrevet til Ombudsmanden, at »sagens materielle indhold og udfald ikke har været til drøftelse ved møderne.« Det »materielle indhold« er en fagterm for skattetekniske og skattejuridiske forhold. Og det fremgår ellers af de tidligere vidneudsagn og af sagens dokumenter, at selv de mindste detaljer om de skattetekniske forhold i Thornings sag blev vendt på møderne mellem SKAT København og Skatteministeriet.»Der skulle have været en mere præcis formulering om, at dele af sagens materielle indhold har været drøftet, men at sagens udfald ikke har været drøftet,« erkendte Erling Andersen.Næste afhøring er på mandag, hvor Per Hvas, Hans From – begge kontorchefer i Skatteministeriet – og afdelingschef hos Folketingets Ombudsmand Kaj Larsen er indkaldt.
