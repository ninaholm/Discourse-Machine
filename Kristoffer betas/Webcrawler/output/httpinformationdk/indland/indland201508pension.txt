Pensionskunder ruster sig til ideologisk slagsmål om milliarder
En ny forening med milliardformue har netop set dagens lys. Den nye forening er vokset ud af anpartsselskabet TryghedsGruppen. Med sig i arven får den otte milliarder kroner og et kæmpe ideologisk slagsmål om, hvorvidt pengene skal bruges til almennyttige formål eller udbetales til medlemmerne
Forsikringsselskabet Tryg fusionerede i 1999 med Unibank og det norske forsikringsselskab Vesta. De tre selskaber indgik året efter i dannelsen af koncernen Nordea.


 Hvad ville du gøre, hvis du pludselig blev medejer af otte milliarder kroner? Det spørgsmål skal 300.000 danskere snart besvare. De er kunder i pensionsselskabet Nordea Liv og Pension (NLP), og de fik i sidste uge en ny forening forærende med otte milliarder kroner i medgift.
Den nye forening er blevet oprettet i kølvandet på årelange kampe, som har udspillet sig i en anden forening kaldet TryghedsGruppen. TryghedsGruppen, som ejer 60 procent af forsikringsselskabet Tryg, var nemlig indtil i torsdags ejet i fællesskab af kunderne i Tryg og NLP. Sammen havde de bidraget til at opbygge en betydelig formue på 40 milliarder kroner op gennem 1990’erne og 2000’erne. Men af årsager, som vi skal vende tilbage til, hørte kunderne først om milliardformuen i midten af 00’erne, og siden har kampen stået om, hvem formuen egentlig tilhører.
Kampene kulminerede midlertidigt på et møde i torsdags, hvor det 70 personer store repræsentantskab i TryghedsGruppen overdrog 8 milliarder kroner til kunderne i NLP. Formuen er blevet delt op, så de 300.000 kunder i NLP kan starte deres egen forening uden indblanding fra de 900.000 danske Tryg-kunder. Spørgsmålet er så, om kunderne i NLP kan blive enige om, hvad de vil bruge pengene på.
Nyt valg bliver afgørende
NLP-foreningens nye bestyrelsesformand, den garvede erhvervsmand Peter Gæmelke, har måske klogeligt nok ikke haft lyst til at fortælle detaljeret om sine egne planer for foreningen, indtil den har afholdt valg til februar næste år. Her skal 50 af NLP’s kunder nemlig vælges ind i NLP-foreningens repræsentantskab. Og det bliver de kunder, som kommer til at bestemme, hvordan pengene skal bruges. Enhver almindelig kunde i NLP kan stille op og altså få indflydelse på, hvad man dog skal stille op med de otte milliarder kroner.
Peter Gæmelke har kun sagt, at han ønsker, at nogle penge skal gå til årlige bonusser til kunderne, og nogle penge skal gå til almennyttige formål – en meget svag formulering, som den nye næstformand Kent Petersen, formand for Finansforbundet, støtter. Den tidligere formand for Danske Studerendes Fællesråd Magnus Pedersen fra venstrefløjen i TryghedsGruppen er dog en del mere konkret. Han ønsker, at en så stor del af formuen som muligt bliver brugt på almennyttigt arbejde med fokus på at sikre en sund alderdom på et hårdt arbejdsmarked. Det synspunkt kan komme til at stå stærkt, da Magnus Pedersen, ligesom de to andre, er blevet valgt ind i NLP-foreningens bestyrelse på i alt seks personer.
Ingen af de nyvalgte bestyrelsesmedlemmer har dog ønsket at opløse hele NLP-foreningen og fordele pengene til kunderne. Det var ellers tidligere på året et scenarie, som mange havde troet muligt. Og det skuffer måske nogle af kunderne i NLP, blandt andet fordi medierne har lavet overskrifter som denne i Børsen: »Milliardformue på vej til danske pensionskunder«.
Derfor er der også stor sandsynlighed for, at en række kunder kommer til at stille op til valget til februar med et ønske om at få udbetalt hele formuen til kunderne. Og så har vi balladen igen, for hvem tilhører formuen egentlig? Det er der ikke noget nemt svar på, hvilket bliver tydeligt, hvis man ser nærmere på TryghedsGruppens fortid. Her findes forklaringen også på, hvorfor der er opstået denne mystiske konstruktion, hvor kunder i Nordea ejer en del af forsikringsselskabet Tryg via TryghedsGruppen. Et ejerforhold, der er aldeles forvirrende, og som kræver en del forklaring.
Man slagter et andelsselskab
Forsikringsselskabet Tryg har eksisteret siden 1895 og var indtil 1992 et slags andelsselskab. Det vil sige, at Tryg var ejet af kunderne, som til gengæld også hæftede for selskabet, hvis der eksempelvis kom en stor storm, hvor selskabet ikke kunne dække omkostningerne. Et sådant selskab er ikke sat i verden for at tjene penge eller spare en stor formue op. Det skal udelukkende give kunderne så billige forsikringer som muligt.
I 1992 besluttede Trygs ledelse så, at den hellere vil lede et aktieselskab. Så uden at spørge kunderne lavede man en smart konstruktion, som betød, at Tryg blev omdannet til to aktieselskaber: et selskab til livsforsikring/pension og et selskab til skadesforsikring. Kunderne blev flyttet over i et nystiftet andelsselskab, som så ejede aktieselskaberne. Dette andelsselskab hedder i dag TryghedsGruppen.
Man besluttede dernæst, at kunderne i pensionsselskabet skulle eje 35 procent af TryghedsGruppen, mens kunderne i skadesforsikringsselskabet skulle eje 65 procent. Og herefter kom balladen så. På mystisk vis holdt der op med at være valg til repræsentantskabet i TryghedsGruppen, som ellers skal repræsentere kunderne. Demokratiet holdt simpelthen op med at eksistere. Der fandtes stadig et repræsentantskab, men repræsentanterne blev i stedet fundet via venners venner. Det gav ledelsen frie hænder til at fusionere de to forsikringsselskaber med Baltica Forsikring, som et par år senere blev fusioneret med Unibank, der kort efter blev til Nordea i endnu en fusion.
Det betød i sidste ende, at TryghedsGruppen solgte sine to selskaber for 6 procent af aktierne i Nordea. Men det var langtfra enden på historien. I 2002, kun to år efter fusionen med Nordea, valgte TryghedsGruppen at bruge sine 6 procent til at købe Tryg tilbage. Problemet var bare, at Nordea kun ville sælge skadesforsikringsselskabet. Pensionsselskabet blev i Nordea og skiftede navn til Nordea Liv og Pension (NLP), hvilket fik den konsekvens, at kunderne i Trygs pensionsselskab mistede deres eget selskab – igen uden at vide det.
Retfærdige penge
Siden 2002 har kunderne i NLP derfor været en del af TryghedsGruppen, men har ikke bidraget til formuens opbyggelse, da overskuddet fra deres pensionsindbetalinger er gået til Nordea og ikke til Tryg. Havde deres pensioner været i et andelsselskab, var overskuddet blevet ført tilbage til deres pensioner, men nu går pengene i stedet til Nordeas aktionærer.
Alt dette rod finder bankmanden Jørn Astrup Hansen ud af. Han er kunde i NLP, og han brokker sig højlydt over udviklingen. Og det fører faktisk til, at der i 2008 indføres demokrati i TryghedsGruppen. Men Jørn Astrup Hansen er ikke færdig. Han føler sig snydt og vil have retfærdighed. Derfor kræver han, at TryghedsGruppen bliver opløst, så kunderne i NLP kan få deres 35 procent af formuen.
Problemet er bare, at formuen kun var på 6 milliarder kroner i 2002, og sidenhen er den vokset til 40 milliarder kroner, uden at kunderne i NLP har bidraget til væksten. Det forhindrer dog ikke Jørn Astrup Hansen i at kræve de 35 procent. Skænderierne i TryghedsGruppen mellem særligt Jørn Astrups Hansens fløj og bestyrelsesformand Jørgen Huno Rasmussens fløj udvikler sig derfor hurtigt i pressen. Jørn Astrup Hansen får endda sin egen blog i Berlingske udelukkende til at skrive om TryghedsGruppen. Det bliver nu tydeligt, at der er et stort opgør på vej i 2015. I starten af året stiller socialdemokraten Jonas Bjørn Jensen derfor op til valget i TryghedsGruppens repræsentantskab. Det gør han blandt andet sammen med Magnus Pedersen og den venstreorienterede debattør Lars Olsen.
De mener ikke, at kunderne i NLP skal have 35 procent af de 40 milliarder, fordi kunderne i deres øjne ikke har bidraget til 35 procent. Gruppen ønsker heller ikke at opløse Trygfonden og uddele Tryg-aktierne til alle Trygs og NLP’s kunder, da de er bange for, at forsikringsselskabet derefter vil blive opkøbt af udenlandske storaktionærer, hvilket faktisk skete for forsikringsselskabet TopDanmark, som var i en lignende situation. Den venstreorienterede gruppe mener i stedet, at pengene skal uddeles via Trygfonden, da de mener, at formuen er sparet op gennem generationer. De starter derfor kampagnen ’Bevar Trygfonden’, hvis succes betyder, at gruppen får valgt fem personer ind i repræsentantskabet i februar i år.
Gruppen forsøger dernæst at forhindre, at TryghedsGruppen bliver delt i to. Det sker dog alligevel i marts, da et stort flertal i repræsentantskabet beslutter at give 20 procent af formuen til kunderne i NLP. Og det er den beslutning, der blev stadfæstet i torsdags.
På den måde er der skabt fred i TryghedsGruppen. Kampen er i stedet flyttet over i NLP-foreningen, da der ikke er én stensikker måde at sikre en retfærdig fordeling af de 8 milliarder. Nogle vil mene, at det kun er kunderne fra 2002, der har ret til pengene. Andre vil mene, at overskuddet fra de investeringer, som kan laves på baggrund af formuen, skal fordeles via bonusser til alle kunder. Og så er der dem, der mener, at det mest retfærdige vil være almennyttige projekter. Intet er afgjort, før valget til det nye repræsentantskab er overstået.
Analysen er blevet til på baggrund af interviews med nuværende og tidligere repræsentanter i TryghedsGruppen samt avisartikler og dokumenter offentliggjort af Erhvervsstyrelsen

