Mislykkede Gaza-aktioner øger presset på Israel
Den israelske flåde forhindrede nødhjælpskibene i at anløbe Hamas-havnen, men kunne ikke forhindre politisk opblødning i blokadesagen
De syv aktivister, der var om bord på det irske nødhjælps-skib, Rachel Corrie, blev i går udvist af Israel til Jordan. Seks af dem er fra Malaysia, og her poserer de efter aktionen, der har virket - omend ikke efter hensigten - med deres flag for den malaysiske ambassadør i Jordan, Datuk Abdul Malek Abdul Aziz (tv).


 Beirut- En malaysisk aktivist om bord på Rachel Corrie, det irske nødhjælpsskib, der lørdag blev opbragt i forsøget på at bryde Israels flådeblokade af Gaza, lød næsten patetisk, da han sagde til al-Jazeeras kamera: »Vi fik ikke nødhjælpen igennem, men vi fik i dog budskabet ud til verden: Bryd blokaden af Gaza, lad palæstinenserne leve som andre mennesker i verden.«
Nu kan det konstateres, at aktionerne, der kostede ni tyrkiske aktivister livet og sårede 19, har virket. Om end ikke efter hensigten: At forsyne Gaza med varer, som Israel blokerer import af. Ifølge Chris Gunness, en talsmand for UNWRA, FN's nødhjælpsorganisation i Gaza, er 80 procent af Gazas 1,5 mio. indbyggere afhængig af FN. 39.000 børn modtager ikke undervisning, da byggematerialer er blokeret og skoler i ruiner efter krigen 2008-09. Arbejdsløsheden er 44 pct.
Hamas' indflydelse
Men politisk er der kommet skred i den internationale debat om Israels kollektive afstraffelse af Gazas befolkning, der regeres af den islamiske modstandsbevægelse, Hamas. Partiet, der vandt det palæstinensiske valg i 2006 og voldeligt tog magten i Gaza i 2007, da det trak op til en israelsk-amerikansk inspireret Fatah-militæraktion, der angiveligt skulle fjerne Hamas fra al indflydelse.
Taber Tyrkiet
Det internationale pres på Israel er vokset betydeligt - ikke kun fra alliancepartneren Tyrkiet, men også fra eksempelvis Storbritannien, hvis udenrigsminister, William Hague, i går gentog, at blokaden må hæves. Vigtigere er det, at præsident Barack Obama er aktiv i søgning af modeller for problemløsning. Han har foreslået, at USA stiller med en observatør i den undersøgelse af forløbet, der førte til ni dræbte med i alt 30 skarpe projektiler - flere aktivister blev skudt i hovedet - og som er et unisont krav fra såvel venner som kritikere af Israel.
Undersøgelse på vej
Netanyahu siges at tygge på Obamas forlag, der blev forelagt Netanyahu-rådgivere, der var fløjet til Washington for at møde staben i Det Hvide Hus, bl.a. den særlige sikkerhedsrådgiver, James Jones, og mellemøstrådgiver Dennis Ross, der også tjente under Bill Clinton. USA kører det svære diplomatiske skyts i stilling for at undgå et egentligt brud mellem Tyrkiet og Israel, der er USA's to vigtigste allierede i Mellemøsten. Frygten er, at et brud ikke kun vil 'tabe' Tyrkiet for Vesten, hvorefter USA vil stå over for en antivestlig blok bestående af Tyrkiet, Iran, Syrien og (de facto) Libanon, men også skade Obamas bestræbelse på at genvinde tilliden til USA i den muslimske verden.
FN's generalsekretær, Ban ki-Moon, opsøgte i går Netanyahu telefonisk med et forslag om en international undersøgelseskommission sammensat af israelske og tyrkiske medlemmer under ledelse af en formand udefra - nemlig New Zealands premierminister, Geoffrey Palmer.
Netanyahu har afvist en international undersøgelse, hvilket er israelsk rutine i sager af denne art. Men ifølge kilder i det israelske udenrigsministerium er Netanyahus største koalitionspartner, udenrigsminister Avigdor Lieberman, positiv overfor FN-forslaget - bl.a. fordi han regner med, at Tyrkiet vil afvise det.
Kritikken er 'hyklerisk'
En anden grund kan være, at en undersøgelse vil genere Arbejderpartiets Ehud Barak, der som forsvarsminister er imod, at soldater, som deltog i aktionen mod det tyrkiske skib, afhøres. FN's menneskerettighedsråd i Genève har besluttet at sende et hold undersøgere til Israel, men her står Jerusalem-regeringen helt af. Netanyahu har kaldt kritikken for »hyklerisk« og både i Knesset og regeringen er den dominerende tese, at menneskerettighedsrådet er antisemitisk. Netanyahu er heller ikke veget tilbage fra at trække 'det iranske kort' i debatten om nødhjælpskonvojen. Bl.a. har han hævdet, at Hamas i Gaza planlægger at etablere »en iransk havn kun 60 kilometer Fra Tel Aviv«. Og ydermere har han påstået, at den tyrkiske nødhjælpskonvoj, udstyret af den islamiske organisation IHH, var en del af denne plan.
»Vi så i dag forskellen på et skib med fredsaktivister, som vi ikke er enige med, men hvis ret til et andet synspunkt vi respekterer, og et 'hadskib' organiseret af voldelige tyrkiske ekstremister, der ventede på vore soldater med økser og knive,«sagde han på gårsdagens israelske regeringsmøde.
Den tyrkiske, islamiske hjælpeorganisation blev i 2007 sat i forbindelse med al-Qaeda, ifølge et arbejdspapir fra Danish International Institute for International Studies, DIIS, i Strandgade i København.
Hvervning af krigere
En amerikansk terrorforsker ved navn Evan F. Kohlman opregner en række terrororganisationer, som IHH har haft kontakt til, og han citerer tyrkiske sikkerhedsaktioner mod organisationen såvel som en fransk kriminel dommerundersøgelse af dens aktiviteter. Arbejdspapiret hævder tillige, at IHH's formand, Bülent Yilderim, »direkte har konspireret ved hvervning af jihad-krigere«.
Det hører med til historien, at hverken Yilderim eller IHH er dømt ved tyrkiske eller franske domstole.
Det betyder ikke, at IHH ikke er en radikal organisation - den moderate og i USA bosiddende tyrkiske imam, Fetullah Gülen, var fredag ude med kritik af IHH's fremturen om bord på skibet Mavi Marmara: »Jeg brød mig ikke om det, jeg så på tv,« sagde Gülen, hvis bevægelse er et internationalt islamisk netværk, som driver skoler bl.a. i Danmark.
Og i mellemtiden tales der videre i de diplomatiske kulisser om det, nødhjælpskibets egentlige formål var - en lempelse af blokaden mod Gaza. Dan Shapiro, chef for Israel-kontoret i USA's nationale sikkerhedsråd, har forlænget et ophold i Jerusalem for at få bakset noget, der ligner et amerikansk diplomatisk resultat på plads.


