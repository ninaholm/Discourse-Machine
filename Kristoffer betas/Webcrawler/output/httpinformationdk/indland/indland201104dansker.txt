Danskere tog flere Irak-fanger end oplyst
Danske soldater tilbageholdt flere irakiske modstandere end først antaget, viser forsvarets undersøgelse


 Undersøgelsen af danske soldaters rolle i sagen om mishandling af irakiske fanger viser nu, at antallet af tilbageholdte irakere er større, end det tidligere er blevet oplyst til Folketinget.
De nye tal skyldes ifølge Forsvarskommandoen, at den nye opgørelse tager udgangspunkt i et bredere og mere omfattende kildemateriale, end der lå til grund for de tidligere svar til Folketinget.
Samtidig er den anvendte 'opgørelsesmetode' også en anden end tidligere, lyder det.
Forsvarsminister Gitte Lillelund Bech (V) ved ikke, hvorfor omfanget af det undersøgte materiale er vokset, men hun understreger, at alt vil blive undersøgt til bunds.
»De (forsvaret, red.) er jo blevet bedt om at gå alt igennem. Jeg har gjort det klart over for forsvarschefen, at det er vigtigt, at de får lavet en grundig gennemgang af alt deres materiale. Måske er det derfor, der nu er dukket mere op, siger hun.
Affødt af Wikileaks
Baggrunden for undersøgelsen er Wikileaks' offentliggørelse af en række dokumenter om den danske deltagelse i Irak-krigen, ligesom anonyme danske soldater efterfølgende har fortalt om mishandling af fanger i de irakiske fængsler.
Undersøgelsen skal både afdække forsvarets rolle i sagen, men også klarlægge, hvad regeringen vidste om fangemishandlingerne, hvornår de vidste det  og hvad der er blevet gjort med oplysningerne.
Da Forsvarskommandoen endnu ikke er færdig med undersøgelsen, kan den ikke oplyse, hvor mange ekstra tilbageholdte irakere, det drejer sig om.
Gitte Lillelund Bech vil hverken love, at den endelige fangeundersøgelse er færdig, inden Folketinget går på sommerferie, eller statsminister Lars Løkke Rasmussen (V) udskriver valg.
»Det vigtigste er, at hver en sten bliver vendt, og det kan godt tage tid. Vi skal overholde krigens love og regler, og hvis vi ikke har gjort det, skal vi stå frem og sige det,« lyder det fra forsvarsministeren.

