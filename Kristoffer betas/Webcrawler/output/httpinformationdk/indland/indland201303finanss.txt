Finansskat vil hæmme dansk vækst
En finansskat er langtfra det bedste middel til at nå målet: en sund og effektiv finanssektor. Da skatten samtidig vil skade dansk økonomi, er der god grund til at holde Danmark uden for dette eksperiment


 Radikale Venstre får i disse dage på puklen for vores skeptiske holdning til en skat på finansielle transaktioner, der er foreslået af 11 EU-lande. 11 lande med 11 forskellige dagsordener. I Radikale Venstre er vi forbeholdne over for at gå med i dette eksperiment, fordi vi frygter for dansk økonomi og for danske arbejdspladser. Den argumentation er imidlertid ikke nok til at formilde kommentatorer (også på Information), politikere, ungdomsformænd og lederskribenter fra den progressive klub. Viljen til at lytte til de radikale argumenter synes her at være endog sparsom.
Når nu det at indføre finansskatten er det eneste noble og saliggørende i en ond verden, hvorfor så ødelægge den gode stemning, synes tankegangen at være.
Desværre er kritikken af den radikale position fyldt med myter, følelser og behændig argumentationsteknik. Kritikken af Radikale Venstre er systematisk skåret over samme læst og rammer forbi. Senest melder Ceveas direktør Kristian Weise den 22. februar sig i koret med gammelkendte argumenter for en finansskat.
Rammer forbi målet
Lad os indledningsvist slå fast, at Radikale Venstre ikke principielt er modstandere af en finansskat. Vi insisterer blot på at vurdere en sådan skat efter gængse økonomiske parametre, som vi gør ved alle andre politiske indgreb: Hvordan påvirker skatten konkurrenceevnen? Hvad er det forventede provenu? Hvilken social profil har skatten? Når vi gør regnebrættet op, er vores konklusion, at forslaget om en finansskat i EU er en dårlig idé. Skatten risikerer at skade dansk vækst og koste flere job, end det provenu, Danmark kan få ud af dette eksperiment, og den vil ikke medvirke til at skabe mere stabile markeder. Det betyder imidlertid ikke, at vi ingenting skal gøre.
I Radikale Venstre ser vi en finansskat som et middel, ikke et mål. For os er målet at opnå en sund og effektiv finanssektor, der fungerer sammen med resten af samfundsøkonomien. For at nå det mål, må vi bruge instrumenter, der er mere skånsomme over for dansk økonomi. Margrethe Vestager har i EU stået for en benhård regulering af bankerne. Vi stiller krav til den finansielle sektor om et mere robust kapitalgrundlag og større gennemsigtighed. Samtidig med at vi med skattereformen har øget beskatningen af bankerne i form af en højere lønsumsafgift.
Tilhængerne af en finansskat i EU ville gøre debatten en stor tjeneste ved at skelne mellem mål og midler. Det er ulideligt selvpineri at insistere på en finansskat uanset omkostningerne for dansk økonomi. Især når der er andre måder at nå samme mål på. Den finansielle sektor bærer et medansvar for finanskrisen. Det kan den ikke løbe fra, og vi forstår følelserne i befolkningen, men tiden er ikke inde til skattepolitik baseret på hævntørst over for bankerne. Vi må insistere på at føre den mest ansvarlige skattepolitik. Især i en krisetid.
Skatten skader pensionerne
En finansskats konsekvenser for dansk økonomi kan ikke bagatelliseres. Skatten vil gøre det dyrere at rejse ny kapital. Skatten vil dermed dæmpe investeringerne og væksten udover den skade, der vil ske ved flytningen af finansielle arbejdspladser til lande, der ikke indfører skatten. Skatten vil næppe stoppe højfrekvent handel og robothandel og dermed ikke medvirke til at stabilisere de finansielle markeder. I den virkelige verden er det svært at skelne mellem god og dårlig spekulation.
Finansskatten vil trække vores pensionsopsparing i negativ retning via højere priser på handel med værdipapirer. Den vil som enhver anden skat give indtægter til statskasserne, men provenuets størrelse er meget usikkert. Læg dertil, at EU-Kommissionen endnu ikke har leveret overbevisende argumenter for, hvordan man vil stoppe omgåelse af skatten. Tilhængerne glemmer endelig, at Danmark i forvejen har en meget skrap kapitalbeskatning. Derfor er vi mere udsatte over for øgede kapitalskatter. Sammenligninger med Singapore og andre lande duer ikke.
Så derfor: Hvor gerne vi end ville gå med i et velment projekt, så tør vi ikke. Fordi hensynet til dansk økonomi og danske job vejer for tungt.
Vores skepsis over for skatten skyldes ikke ideologi. Skatten er i sin nuværende udformning bare en rigtig dårlig forretning for dansk økonomi. Længere er den ikke.
Thomas Elkjær og Nadeem Farooq er hhv. kandidat til Europaparlamentet og skatteordfører – begge for det Radikale Venstre

