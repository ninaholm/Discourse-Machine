R: Vi skal markere os som midterparti



 Radikale skal være mere tydelige om det politiske indhold - al snak om statsministerkandidater må forstumme. Sådan lyder det fra flere radikale oven på de seneste dages flirten mellem S og SF. 
"Det er vigtigt at markere, at vi er det midterparti, der i en række sager kan samarbejde med regeringen, i andre sager formidle et bredt samarbejde og nogle gange stå fælles med den øvrige opposition. De tre roller skal vi kunne glide ubesværet ud og ind af," siger miljø- og klimaordfører Johs. Poulsen.
Han nævner selv fem-seks aftaler, som de radikale har indgået med VKO, herunder jobplanen, som Socialdemokraterne ikke var med i - gode eksempler på, at de radikale kan uden Helle Thorning-Schmidt. 
"Nogle forsøger at nedgøre det, men det er en klassisk politisk rolle for et midterparti at forsvare indholdet, det er det, det handler om," siger Johs. Poulsen.
- Men der er vel også et hensyn at tage til de faste samarbejdspartnere?
"Jo, men hvis man vil kunne indtage de tre roller uden besvær, kan man ikke lade hensynet til de andre partier være det bærende. I så fald vil taktikken overrule det indholdsmæssige," siger R-ordføreren og afviser al snak om statsministerkandidater.
"Det er ikke en aktuel diskussion at skulle pege, men det er aktuelt at vise, hvad vi er for et parti," siger Johs. Poulsen.
Ikke spørge S om lov
Også medlem af den radikale hovedbestyrelse og redaktør på Skive Folkeblad, Ole Dall, opfordrer til, at partiet genvinder rollen som 'R-classic' - et selvstændigt socialliberalt midterparti. 
"Vi skal søge indflydelse uden at spørge om lov hos storesøster, eller skulle jeg sige storebror," siger han med henvisning til S og SF.
Ole Dall betoner nødvendigheden af en mere markant socialliberal profil, og han vil ikke afvise, at det kan føre til en afsked med Helle Thorning-Schmidt som statsministerkandidat:
"Det kan ende med, at midten skal gå til vælgerne med en selvstændig kandidat. Det, der gik galt sidst (da R lancerede 'Den anden vej' med Marianne Jelved som statsministerkandidat, red.) var, at vi stillede ultimative krav, det er både uradikalt og udansk," siger han og roser partiet for at lave selvstændige aftaler med VK.
Hos radikal ungdom mener man dog fortsat, at Helle Thorning-Schmidt er den rigtige kandidat.
"Men der er behov for at markere, i hvilen retning vi ønsker at trække S og SF. Vi skal vise, hvad vi ønsker, de radikale skal bidrage med i en SR-regering," siger formand Andreas Frost Steenberg.
Formand for partiets Social- og Sundhedsudvalg, Susanne Larsen, afviser at tale statsministerkandidater, men betoner behovet for, at partiet skærper profilen.
"Og måske får vi hjælp fra Villy Søvndal. Vi behøver ikke længere slås med ham om pladsen som det parti, der er anstændige over for udlændinge," siger hun.
Dall roser Søvndal
Og imens flere radikale med formand Margrethe Vestager i spidsen tager afstand fra SF's angreb på fundamentalisme, så er Ole Dall bekymret for, at vælgerne får en opfattelse af, at de radikale ikke er optagede af at bekæmpe islamisme. 
"Der er nogen i partiet, der overreagerer over for Søvndal, for han har sagt mange fornuftige ting på det seneste. Radikale var det første parti, som slog fast, vi ikke havde plads til folk, der gik ind for sharia-lovgivning. Moderne radikal politik er også at tordne mod islamisk fundamentalisme. Og jeg håber, at den nuværende gruppe genvinder gejsten i forhold til den kamp, som er en af de vigtigste kampe i verden i dag," siger han og roser ligeledes SF for at pege på kulturel baggrund som årsag til integrationsproblemer:
"Det budskab burde ikke skræmme de radikale. Jeg tror og håber ikke, at det ender med lidt gruppearbejde med Enhedslisten," siger Ole Dall.


