Forskere tier om kritisable forhold af frygt for straf
Hver fjerde videnskabelige medarbejder har oplevet så kritisable forhold på arbejdet, så offentligheden burde få det at vide. Alligevel vælger langt de fleste at holde mund, viser en undersøgelse fra Dansk Magisterforening
Information beskrev i sidste uge, hvordan lektor Mogens Buch-Hansen føler sig presset ud af sit institut på RUC. Flere andre forskere på instituttet beretter også om personforfølgelse af uønskede medarbejdere.


 
	Dårlig ledelse, dårligt psykisk arbejdsmiljø og nedskæringer, der forringer kvaliteten, er de mest udbredte problemer, som magistre oplever på universiteter, sektorforskningsinstitutioner og professionshøjskoler.

	Flere end hver fjerde af de 432 adspurgte i en undersøgelse fra Dansk Magisterforening finder, at forholdene er så kritisable, at offentligheden burde kende til dem. Derfor er det skræmmende, at langt de fleste vælger at holde deres viden for sig selv, siger Ingrid Stage, formand for Magisterforeningen.

	»Især på universiteter og professionshøjskoler er det fantastisk vigtigt, at der er højt til loftet og mulighed for at komme frem med viden om kritisable forhold,« siger hun.

	Desværre er tallene ikke overraskende, mener professor emeritus Heine Andersen, Københavns Universitet, der også er ved at undersøge ytringsfriheden på universiteterne.

	»Der er sådan en stemning af, at man har affundet sig med at lægge bånd på sig selv, selv om der er noget galt. Der er en udbredt defaitisme, at det ikke nytter noget at beklage sig eller protestere,« mener han.

	Mere end en tredjedel af de videnskabelige medarbejdere frygter negative konsekvenser som ’en kammeratlig samtale’ eller et stempel som illoyal, hvis de udtalte sig i offentligheden om kritisable forhold på deres arbejdsplads. Næsten lige så mange svarer ’ved ikke’. Kun ganske få af de adspurgte har rent faktisk oplevet negative konsekvenser, men der skal heller ikke mere til, før frygten og selvcensuren breder sig, mener Ingrid Stage.

	»Det kræver bare enkelte eksempler på, at der nogle steder bliver gjort rigtig meget for at komme af med besværlige medarbejdere, og man ikke føler mulighed for at bremse det,« siger hun.

	Presset solidaritet

	Information beskrev i tirsdags, hvordan lektor Mogens Buch-Hansen føler sig presset ud af sit institut på RUC. Flere andre forskere på instituttet beretter også om personforfølgelse af uønskede medarbejdere, mens kollegerne blot dukker hovedet for ikke selv at blive ramt.

	Sådanne sager viser, at der også er et problem med solidariteten mellem de videnskabelige medarbejdere. Specielt på universiteterne hænger det sammen med den øgede konkurrence om forskningsmidler og studerende, der har ændret kulturen, mener Ingrid Stage.

	»Jeg har ikke lyst til at tegne et billede af, at alt før var lutter idyl på universiteterne. Der har altid været faglig konkurrence mellem forskere og faglige konflikter. Men den benhårde situation, hvor man skal skaffe sine egne forskningsmidler og hele tiden gøre sig fortjent til at blive der, har gjort kulturen meget hård. Det har givet mindre overskud til den fælles solidaritet,« siger hun.

	På universiteterne sidder over halvdelen af medarbejderne i tidsbegrænsede ansættelser, siger Heine Andersen. Og selv dem i faste stillinger kan have noget på spil, mener han.

	»Selv om man er professor og sidder godt i sadlen, så er man forsigtig med at genere ledelsen, hvis man er afhængig af eksterne bevillinger, for det kræver opbakning fra institutlederen og dekanen,« siger Heine Andersen.

	En del af forklaringen skal også findes i den enstrengede hierarkiske lederstruktur, der blev indført med den nye universitetslov fra 2003, mener Heine Andersen.

	Uddannelses- og forskningsministeriet har netop sat gang i en evaluering af, om der er kommet mere medbestemmelse for ansatte og studerende på universiteterne, siden loven blev ændret igen i 2011.

	Medbestemmelse skaber højere grad af fællesskab om både at identificere problemer og diskutere, hvordan man skal forholde sig til dem, mener Heine Andersen. Det kunne man tidligere gøre i institutråd og fakultetsråd, men den diskussion er nu henvist til samarbejdsudvalgene, som har en meget svagere funktion, siger han.

	»Der er ingen tvivl om, at ændringen fra 2003 har haft kolossal indflydelse. De ansatte er blevet meget mere atomiserede og individualiserede. Der er ikke nogen fora, eller kun meget svage fora, til at diskutere de her problemer,« siger Heine Andersen.

	Det samme siger Ingrid Stage: »Der er blevet taget mere op i samarbejdsudvalgene. Men det er ikke et sted, hvor man kan sanktionere. Det er et sted, hvor man drøfter, og det giver ikke samme muligheder.«

