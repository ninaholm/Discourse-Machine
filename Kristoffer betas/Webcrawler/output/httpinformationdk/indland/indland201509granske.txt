Granskeren fra Delhi skal analysere nye globale aktører
Peter Taksøe-Jensen skal inden for et halvt år lægge en ny strategi for dansk udenrigspolitik. Rusland, Islamisk Stat og Kina bliver nogle af omdrejningspunkterne
Rygterne har været der længe, men i går blev det officielt, at Peter Taksøe-Jensen bliver regeringens udenrigsgransker.


 Så er det slået fast. Statsministerens særlige udenrigsgransker blev i går udpeget, og ikke overraskende blev det Peter Taksøe-Jensen, Danmarks tidligere ambassadør i Washington og nuværende ambassadør i New Delhi, der skal designe en ny dansk udenrigspolitik.
Sammen med den officielle udnævnelse har Udenrigsministeriet og Forsvarsministeriet udsendt et kommissorium med otte punkter, der dækker over nye udfordringer og muligheder, der kræver en revurdering af Danmarks internationale ageren.
Læs også: Systemets mand skal tegne Løkkes udenrigspolitik 
Flygtninge- og migrationsstrømme til Europa, ustabilitet og ekstremisme i Nordafrika og Mellemøsten samt en ny sikkerhedssituation i Europa grundet konflikten mellem Rusland og Ukraine er en del af listen.
Globale magtforskydninger, der flytter økonomisk og politisk magt til nye aktører, særligt i Asien, samt ny vækst i Europa og USA er også nævnt. Derudover er betydningen af Arktis, udviklingen i verdens fattige lande, der kalder på, at udviklingsbistanden »skal spille endnu bedre sammen med andre instrumenter« og til sidst et fortsat stærkt transatlantisk samarbejde også en del af det nye kommissorium.
Klassiske fokusområder
Mikkel Vedby Rasmussen, der er professor ved Institut for Statskundskab på Københavns Universitet, har tidligere sagt til Information, at det hverken er kontroversielt eller historisk nyt at revurdere dansk udenrigspolitik. Han har hele tiden ment, at det er fornuftigt med en udenrigspolitisk udredning, fordi vi ifølge ham står over for forskellige, nye udfordringer på den internationale spillebane.
»Det er blevet, som jeg forventede. Det kunne jo egentlig godt have været bredere, men i det her setup bliver det meget klassisk udenrigs- og sikkerhedspolitik med lidt udviklingspolitik indover. Det, synes jeg, er meget fornuftigt skåret til,« siger Mikkel Vedby Rasmussen.
Lars Engberg Pedersen, forsker ved Dansk Institut for Internationale Studier, har tidligere efterlyst et fokus på nogle af de nye magtcentre i verden såsom Kina. Derfor er han også glædeligt overrasket over, at det står som første punkt, at der skal tages højde for »globale magtforskydninger« og nye økonomiske og politiske aktører ikke mindst i Asien.
Klima ikke nævnt
Ifølge Lars Engberg Pedersen er alle punkterne yderst relevante, men han mener omvendt, at der lægges op til traditionelle diskussioner. For eksempel har vi ifølge ham »talt om voldelig ekstremisme i de sidste 15 år«.
Lars Engberg Pedersen har over for Information før udtrykt nervøsitet over, at regeringen med den nye udenrigspolitik blot vil »justere lidt på håndtagene« frem for at finde langsigtede løsninger på vedvarende udfordringer. Det har ikke ændret sig med det nye kommissorium.
»Globale udfordringer og kriser i form af for eksempel klimaforandringer nævnes ikke, og det er jo forbavsende i og med, at det er en faktor, der påvirker alt. Her kunne man med fordel sætte ind for at skabe nogle langsigtede resultater,« mener han.
Han mener ligeledes, at finansiel og økonomisk stabilitet på verdensplan samt epidemier kunne være nævnt i det nye kommissorium.
Professor i international politik ved Københavns Universitet, Ole Wæver, har oprindeligt frygtet, at udenrigsgranskerens opgaver primært ville dreje sig om udfordringen fra Islamisk Stat og konflikten mellem Ukraine og Rusland. Med dette fokus styrer man, ifølge Ole Wæver, ved at kigge »i bakspejlet«, fordi man agerer på de sidste nye begivenheder. Det ville være problematisk, fordi dette ikke nødvendigvis tegner de langsigtede udfordringer, mener professoren.
Derfor synes han også, at det er »positivt«, at der er fokus på andre punkter end netop ekstremisme og Rusland. Ligesom Lars Engberg Pedersen er Ole Wæver særligt begejstret for det første punkt om globale magtforskydninger og Asien. Ifølge Wæver er det netop her, man skal starte, hvis man vil tænke langsigtet.
»Det er desuden påfaldende, at Europapolitikken er holdt ude af billedet. Det er problematisk i den forstand, at Danmarks fremtidige muligheder blandt andet afhænger af, hvor stor en rolle EU kommer til at spille,« mener professoren.
Siden Lars Løkke Rasmussen under valgkampen første gang nævnte, at han ville udnævne én mand til at lægge linjerne i en ny dansk udenrigspolitik, har kritiske røster peget på, at det er usædvanligt at have en mand til at sidde med så stor en opgave.
Det fremgår dog af det nye kommissorium, at udredningsarbejdet løbende vil »blive drøftet i en følgegruppe med eksperter med indsigt i området fra blandt andet organisationer og forskningsmiljøet«.
Derved er det, som Mikkel Vedby Rasmussen havde forventet, ikke Peter Taksøe-Jensen, der alene kommer til at sidde og redesigne udenrigspolitikken.
»Det, synes jeg, er meget fornuftigt – især oven i kritikken af, at den her udredning ville blive et løst enkeltmandstiltag,« siger han.
Ole Wæver mener, at der er en flydende grænse mellem at sammensætte en kommission med en stærk formand, hvorefter kommissionens arbejde tager navn efter denne formand, eller som i dette tilfælde at udnævne én enkelt leder, der herefter drøfter sit arbejde med en følgegruppe af eksperter.
»Men det er stadig ikke noget stort apparat, han får sat til rådighed. Det er heller ikke nogen stor proces, hvor der kan komme en masse input. Så alt i alt er det en krævende opgave,« mener Ole Wæver.
Hverken Ole Wæver, Mikkel Vedby Rasmussen eller Lars Engberg Pedersen ved, hvem der helt konkret kommer til at sidde i følgegruppen.

