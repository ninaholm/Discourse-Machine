Medicinalindustri påvirker offentlig vaccinationspolitik
Medicinalindustrien har fast plads i det udvalg, der rådgiver Sundhedsstyrelsen  om vaccinationer af bl.a. børn. En række eksperter kritiserer, at økonomiske interesser  spiller ind, når danskerne skal vejledes om brugen af vacciner


 Der er mange millioner kroner på spil for medicinalvirksomhederne, når beslutninger om vacciner til danskerne skal træffes.
Men industrien får selv god plads til at påvirke beslutningsprocessen. I Sundhedsstyrelsens Vaccinationsudvalg, der rådgiver om brug af vacciner, sidder nemlig repræsentanter fra de vaccine-producerende virksomheder. Af en liste over medlemmer af det ellers temmelig mørkelagte udvalg, som Information har fået adgang til, fremgår det, at medicinalindustrien har en fast repræsentant i udvalget, mens Statens Statens Serum Institut, som også producerer vacciner, er repræsenteret med to medlemmer.
Dermed henter Sundhedsstyrelsen deres råd fra dem, der tjener store beløb på vaccinerne.
Habilitetsproblemer
Det bekymrer lederen af det uafhængige forskningsinstitut Cochrane, Peter Gøtzsche.
»Jeg mener ikke, at industrien skal sidde med i sådan nogle udvalg. Det bliver sværere at træffe neutrale beslutninger, hvis der sidder én ved bordet, som kan tjene millioner på beslutningen, alt efter hvilken vej den går,« siger han.
Samme holdning har Inga Marie Lunde, speciallæge og initiativtager til netværket Læger Uden Sponsor:
»Der er god grund til at være bekymret for deres habilitet. Medicinalindustrien har konkrete intereser i at øge anvendelsen og udbredelsen af vacciner for dermed at øge salget,« siger hun.
I sidste uge kunne Information afsløre, at medicinalindustrien sidder med ved bordet i WHO's rådgivende forsamlinger, og det samme gør sig altså gældende i Danmark. Sundhedsstyrelsens Vaccinationsudvalg består af 15 medlemmer og har til formål at rådgive Sundhedsstyrelsen om vaccinationer. Blandt andet tager udvalget stilling til, hvilke børnesygdomme der skal vaccineres imod.
Information har fået indsigt i udvalgets mødereferater fra 2006, og her fremgår det, at Birgitte Guldhammer, der på det tidspunkt var medicinsk direktør i GlaxoSmithKline, sidder med. Udvalget diskuterer blandt andet, om HPV-vaccinen (mod livmoderhalskræft) skal være en fast del af børnevaccinationsprogrammet.
fortsættes side 7
GSK producerer netop denne vaccine og har derfor store økonomiske interesser i at få den indført som en fast del af programmet. Året efter anbefaler udvalget at indføre vaccinen - dog tabte GSK den efterfølgende udbudsrunde om at producere vaccinen.
Selvom GSK's indflydelse på beslutningen ikke direkte kan bevises, er det ifølge formand for den vaccine-kritiske forening VaccinationsForum, Else Jensen, problematisk:
»Alene det, at der kan opstå tvivl om, hvilke interesser, udvalget varetager, gør det problematisk. Så mister man tilliden,« siger hun.
Kun rådgivende
Ifølge formanden for Vaccinations-udvalget, Else Smith, der også er chef for Center for Forebyggelse i Sundhedsstyrelsen, så er sammensætningen helt uproblematisk.
»Det vigtige er, at beslutningen foregår et andet sted, nemlig i Folketinget. Hvis de, der lever af at sælge vacciner, også skulle beslutte, om de skal bruges, ville det måske være skævvredet. Men vaccinationsudvalget er kun rådgivende udvalg,« siger Else Smith og tilføjer:
»Så jeg er sådan set meget tryg ved den proces.«
- Hvorfor skal de sidde med i udvalget?
»Fordi de har stor viden om vacciner. Især dem, der er undervejs,« siger Else Smith.
Men det argument køber Peter Gøtzsche ikke:
»Hvis man har brug for viden fra medicinalindustrien i en konkret sag, kan man indhente oplysninger skriftligt eller kalde dem ind til et enkelt møde som eksterne eksperter. De bør ikke være med i fast arbejdsgruppe, der rådgiver Sundhedsstyrelsen,« siger han.

Fakta: Vaccinationsudvalget
Sundhedsstyrelsens Vaccinationsudvalg har til formål at rådgive Sundhedsstyrelsen i spørgsmål vedrørende vaccination. Blandt andet om hvilke vacciner, der skal indgå som en del af børnevaccinationsprogrammet, og om hvilke danskere, der skal tilbydes gratis vaccinationer imod sæson-influenza. Vaccinationsudvalget har 15 medlemmer. Medicinalindustrien har et fast medlem gennem Lægemiddelindustriforeningen, LIF, mens Statens Serum Institut, som også producerer vacciner, har to repræsentanter i udvalget.Desuden sidder der praktiserende læger, eks-perter fra sundhedssektoren og repræsentanter fra Sundhedsstyrelsen og Lægemiddelstyrelsen i udval-get.

