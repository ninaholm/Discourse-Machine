Vismændene kritiserer regeringens grønne plan
Regeringens stort anlagte plan for 'Grøn Vækst' er uambitiøs. Den har for få konkrete mål og lever dårligt nok op til det, som Danmark allerede har forpligtet sig til, mener vismændene i Det Miljø- økonomiske Råd. Flere eksperter er enige


 "Et grønt kvantespring" og et "fundamentalt skifte" lovede tidligere statsminister Anders Fogh Rasmussen (V), da han første gang præsenterede tankerne om en plan for 'grøn vækst'.
Men kvantespringet er udeblevet, mener vismændene i det såkaldte Miljøøkonomiske Råd, som består af de tre økonomiske vismænd samt miljøvismand Eirik Amundsen. I et længere indlæg i dagens Information retter de en hård kritik mod hele regeringens grønne plan for at være uambitiøs og uden væsentlige nyheder.
"Der annonceres stort set kun nye indsatser, som føl-ger af Danmarks forpligtel-ser til at gennemføre EU's vandrammedirektiv og ha-bitatdirektiv. Der kan endda stilles spørgsmålstegn ved, om initiativerne er vidtræk-kende nok til at opfylde Dan-marks forpligtelser," skriver de.
I Grøn Vækst-planen lancerer regeringen for eksem-pel 10.000 hektar nye våd-områder samt 50.000 hektar randzoner langs søer og vandløb, hvor der ikke må sprøjtes eller bruges gød-ning. 
Men randzonerne og de 6.000 hektar af vådområderne var allerede en del af den såkaldte 'Vandmiljøplan III', som har kørt siden 2004.
Anders Fogh Rasmussen lovede også en "gigantisk naturplan" for etablering af ny natur. Dét mål opfylder regeringen bl.a. ved at regne randzonerne med som langt hovedparten af 75.000 hektar 'ny natur'. Men disse zoner må stadig gerne anvendes til dyrkning af energiafgrøder, påpeger vismændene.
"Det kan derfor diskuteres, om de med rette kan kaldes for 'naturområder'," skriver de.
En stor del af de øvrige na-turområder var Danmark allerede forpligtet til at etablere. Reelt er det kun 8.000 hektar ny skov i årene 2010 til 2015, der med rette kan kaldes ny natur.
"Ambitionen bag dette mål må siges at være beskeden, idet der de sidste 15 år er etableret mere end 2.000 hektar ny skov årligt," skriver vismændene.
Centerdirektør Nils Elers Koch fra Natur og Landskab under Københavns Univer-sitet er også formand for Skovrådet - et bredt sam-mensat råd, der rådgiver miljøministeren. Han mener ikke, at regeringen har leveret det, den har lovet.
"Indtil videre har vi endda fået mindre, end det som Folketing efter Folketing ellers har besluttet", siger han med henvisning til, at 8.000 hektar ny skov frem til 2015 slet ikke lever op til gamle målsætninger om op mod 5.000 hektar mere skov om året.
"Men når en regeringsleder lover det, så må vi også gå ud fra, at løfterne bliver indfriet. Det har vi stadig en for-håbning om," siger Nils Elers Koch.
Genbrug fra tidligere
Heller ikke seniorforsker Brian Jacobsen fra Fødevareøkonomisk Institut på Kø-benhavns ser mange nyhe-der i 'grøn vækst'-planen. Meget af det er genbrug fra vandmiljøplanen. 
Han vurderer, at planen er "i underkanten" af, hvad der skal til for at nå vandrammedirektivets mål.
"Det er vigtigt, at der udvises en reel vilje til at nå ind-holdet i 'grøn vækst' ved udformning af instrumenter og værktøjer til at understøtte den praktiske implementering. Ellers nås målene ikke inden 2015," siger han. 
En af nyskabelserne i 'grøn vækst' er et nyt kvotesystem for kvælstofudledning fra landbruget. Men det er stadig usikkert, hvad virkningen af systemet bliver, siger Brian Jacobsen. Han har siddet med i det såkaldte vir-kemiddeludvalg, der har rådgivet regeringen om de mest effektive måder at mindske forureningen fra landbruget på.
"Der ville det have været en fordel at sige til os, at man overvejede kvælstofkvoter. Så kunne vi have analyseret dét også," siger han.
I alt lægger regeringen op til at reducere kvælstofud-ledningen med 19.000 ton om året. Men samtidig ind-fører man en ny måde at opgøre det på. Hvor man tidligere målte udvaskningen i jorden under planterne, skal det nu opgøres som samlet udvaskning i havet, påpeger Hans Løkke, der er forskningschef ved Danmarks Miljøundersøgelser under Aarhus Universitet. 
"Jeg tror ikke, at man har tænkt så meget over, hvad det indebærer. Problemet er, at vi ikke i dag har en effektiv måde at opgøre det på," siger han.
Heller ikke Hans Løkke ser den store grønne revolution i 'grøn vækst'-planen
"Det er et forslag, der er strikket sammen under hensyn til en lang række interesser. Jeg ville nok have været noget mere beskeden i mit ordbrug, hvis jeg skulle beskrive det," siger han.
Minister: Galt i byen
Miljøminister Troels Lund Poulsen (V) mener, at kriti-kerne "går helt galt i byen", når de ikke vil betegne ud-spillet som ambitiøst.
"Vi lægger op til at skabe varig natur for 75.000 hektar. Det er det mest ambitiøse, denne regering har præsen-teret, siden vi kom til mag-ten," siger han - og understreger, at det kun vil være "et par tusind" af de 50.000 hektar randzoner, der vil blive brugt til energiafgrøder.
Ministeren erkender, at der allerede i vandmiljøplanen lå en målsætning om at skabe de 50.000 hektar randzoner - men denne plan byg-gede på frivillighed:
"Nu tager vi et historisk opgør med det, som dansk miljøpolitik tidligere har været karakteriseret ved - nemlig at man har baseret sig på frivillighed. Og det er ellers noget af det, vismændene tidligere har advokeret kraftigt for."
Troels Lund Poulsen betegner hele diskussionen om, hvorvidt Danmark lever op til EU's vandrammedirektiv, som "skudt over mål". 
"Aldrig før har vi brugt så mange penge på natur og miljø. Grøn Vækst er det mest ambitiøse udspil overhovedet, og det, vi leverer, er en opfyldelse af vores direktivforpligtelser og også en sikring af vores natur og miljø på en forsvarlig måde," siger Troels Lund Poulsen.

