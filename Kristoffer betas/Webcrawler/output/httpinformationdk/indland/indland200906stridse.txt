Strid om service truer regering og kommuner
Mens ledende konservative byrådspolitikere allerede nu lufter tanker om at bryde en stram aftale mellem regeringen og KL om den kommunale service, peger kommunalforskere på, at en række aftalebrud er uundgåelige op til efterårets kommunalvalg
Det kan gå ud over den kommunale service i blandt andet folkeskolerne, hvis budgetterne ikke brydes, mener flere borgmestre.


 Finansministeriet og kommunernes Landsforening (KL) forhandler lige nu om en aftale for kommunernes økonomi næste år. Og med stigende arbejdsløshed og et historisk milliardunderskud på statens budgetter, tyder meget på, at de danske kommuner må indstille sig på en stram aftale med krav om serviceforringelser.
Det får nu flere borgmesterkandidater fra regeringspartierne til at lufte muligheden for allerede i efteråret at bryde aftalen - enten ved at hæve kommuneskatten over det aftalte niveau eller for de velhavende kommunernes vedkommende ved at se stort på det offentlige udgiftsstop - hvis KL siger ja til for kraftige indhug i den kommunale service. 
"Man kan ikke afvise et aftalebrud," lyder det fra den konservative borgmesterkandidat i Hørsholm, Morten Slotved.
De Konservatives borgmesterkandidat i Frederikssund, Morten Skovgaard, siger på sammen måde, at aftalen med regeringen i princippet godt kan blive så ringe, at det bliver nødvendigt med et aftalebrud.
Begge understreger dog samtidig, at de vil gå langt for at leve op til aftalen. 
Også flere borgmestre på venstrefløjen gør sig tanker om at hæve kommuneskatten for at få mulighed for at forbedre den kommunale service. Vejles borgmester, Leif Skov, sagde således tirsdag på et delegeretmøde i KL, at han ser sig nødsaget til at hæve skatten næste år. Som udgangspunkt forventer Leif Skov dog ikke, at Vejle skal bryde kommunalaftalen.
"Jeg håber, det kan foregå inden for aftalen. På den måde at nogle kommuner sænker deres skat, så vi kan hæve vores," lyder det fra Leif Skov.
Blandt landets kommunalforskere tvivler man dog på, at Vejle og mange af landets andre kommuner - i lyset af at underskuddet på de offentlige budgetter næste år forventes at runde 80 milliarder kroner - vil finde niveauet i en kommende kommunalaftale tilfredsstillende.
Kommunalforskerne forventer dog, at efteråret vil byde på en række aftalebrud, når kommunerne skal i gang med at lægge deres individuelle budgetter inden for den samlede kommunalaftale.
Barsk kommunalaftale
"Hvis KL og regeringen overhovedet kan blive enige om en ny kommunalaftale, så vil man se flere kommuner bryde den i efteråret. Det tror jeg ikke, kommunerne kan komme udenom," vurderer kommunalforsker og professor på Syddansk Universitet, Poul Erik Mouritzen.
Samme vurdering har kommunalforsker på Journalisthøjskolen i Århus, Roger Buch, der kalder det yderst tvivlsomt, om alle kommuner vil overholde den kommende aftale. Han peger på, at kommunernes service i forvejen er skåret så langt ind til benet, at mange ikke kan forsvare yderligere forringelser overfor borgerne. Regeringens problem er bare, at den ikke har råd til at lave en generøs aftale, hvor den eksempelvis giver kommunerne ekstra bloktilskud.
"Derfor er der lagt op til en barsk kommunalaftale. Og det bliver endnu mere barskt når kommunerne selv skal til at lægge budget for næste år, for borgerne presser på for bedre service og vedligeholdelsen af de kommunale bygninger har været sat i bero så længe, at det ikke kan udsættes længere, for de er i bogstaveligste forstand ved at blive ædt op af svamp," siger Roger Buch og tilføjer, at det er en cocktail af skattestoppet, udgifter til kommunalreformen og ikke mindst det stigende antal ledige, der forringer kommunernes skatteprovenu og øger deres udgifter til beskæftigelsesindsatsen, som gør dybe indhug i kommunekasserne.
Begge kommunalforskere peger også på, at efterårets kommunalvalg yderligere vil forstærke de kommunale politikeres trang til at øge serviceniveauet - også selv om det kræver et aftalebrud med regeringen og koster en bødestraf på det dobbelte af det, kommunerne bruger over det aftalte - et strafsystem der blev indført for nogle år siden, da en række kommuner sidst overskred kommunalaftalen med mere end 800 millioner kroner.
Dobbelt pris
Straffen kommer nemlig først efter valget, og som Roger Buch siger, så kan man også ligefrem forestille sig, at velhavende kommuner bevidst vælger at tage straffen og betale dobbelt pris for bedre service. Poul Erik Mouritzen vurderer, at Finansministeriet lige nu forsøger at sælge en kommunalaftale til KL, hvor kommunerne får lov at øge anlægsudgifterne en smule. Omvendt vil finansministeren i forhandlingerne holde igen med at give kommunerne lov til at hæve driftsudgifterne - den del, der går til den daglige drift af især skoler, institutioner, jobcentre og plejehjem.
"Driftsudgifterne vil Finansministeriet være tilbageholdende med, for når de først er givet, er de svære at rulle tilbage senere. Samtidig vil det sætte gang i et kapløb mellem kommunerne om hvem, der skal have lov at bruge mest inden for den nye ramme," siger Poul Erik Mouritzen.
Roger Buch tilføjer, at en heftig strid i efteråret mellem kommunerne og regeringen om dårligere kommunal service synes uundgåelig lige nu. Og regeringen skal ikke forvente sig, at deres partifæller i borgmesterkontorerne holder sig tilbage. Tværtimod.
"Kommunerne vil fortælle borgerne, at det er regeringen, der forhindrer bedre service, hvilket især vil virke overbevisende, når det kommer fra en V- eller K-borgmester, for dem kan ingen beklikke for bare at pege fingre af regeringen. Og når valgkampen først starter, og borgerne begynder at puste dem i nakken, så tænker VK-borgmestrene på sig selv. Ikke på regeringen," slutter Roger Buch. Parterne omkring forhandlingerne om kommunalaftalen for 2010 forventes at blive enige eller forkaste aftalen senest søndag.


