Globaliseringen er bedre end sit rygte
Svejser Per Jeppesen var en af de sidste ud af 2.700 fyrede, der forlod Lindø, da værftet lukkede. Nu er han tilbage sammen med hundredvis af gamle kolleger, og fire ud af fem Lindø-folk har forladt arbejdsløshedskøen. Denne gang fik globaliseringsspøgelset fingeren
Det gamle Lindøværft, der sendte det sidste skib af sted i 2011, er blevet omdannet til Lindø Industripark. Industriparken blev sidste år overtaget af Odense Havn. Mere end 1.200 er dagligt beskæftiget på det 1.000.000 m2 store industriområde.

Når den 53-årige svejser Per Jeppesen stod op om morgenen for at gå på arbejde, gik der 11 dage, før han var hjemme igen. 11 dage, hvor han boede i barakker i den norske olieby Stavanger og arbejdede 12 timer fra 7.30 til 19.30 på Statoils gasraffinaderi. Han havde eget værelse med bad og toilet, og når han havde fri, kunne han og kollegerne låne en ’velfærdsbil’, som de kaldte det, og køre rundt i området eller tage en cykeltur.I maj 2012 var det slut. Men den tidligere værftsarbejder på Lindø har igen fået lidt kortere til arbejde og tager nu turen fra huset i Tommerup til Munkebo for at gå ind af portene til det gamle Lindø-værft. Sådan som han gjorde hver dag i de 18 år, han arbejdede med at svejse skibe ude i dokken.Per Jeppesen var med den dag for godt fire år siden, da de kaldte alle arbejderne sammen i den store malerhal og fortalte, at det var slut. Det havde værftsarbejderne hørt før, men nu stod de med fyresedlen.»Der var mange, der havde været her hele deres liv. Startet som knægte, og efter en tur i militæret fortsatte de bare herude. Hvad skulle de lave nu?« husker Per Jeppesen om stemningen den dag. Han var en af de sidste, der forlod værftet i december 2011 med det sidste færdigbyggede skib.Fra dokken er Per Jeppesen nu rykket i tørvejr og 15 meter op i luften på et stillads bygget op om en 450 ton tung betonkonstruktion, der skal bære en stor havvindmølle. Her sidder han på en taburet under en af de store samlinger af jern og svejser i umagelige vinkler. Men han er godt tilfreds.»Det var også fint i Norge, jeg har jo store børn,« som han siger. Men Per Jeppesen blev hjemsendt, fordi der ikke var mere arbejde. Da han meldte sig som arbejdsløs om tirsdagen efter hjemkomsten, mødte han formanden for Metal Odense, Lars Hansen.»Han spurgte, hvad laver du her? Kan du så se at komme i gang med de svejsekurser. Jeg blev sendt af sted med det samme og fik så arbejde her hos Bladt Industries bagefter,« fortæller Per Jeppesen.Bladt Industries er en af de omkring 70 virksomheder, der er flyttet ind på det gamle værftsareal, hvor Lindøs gamle vartegn, den gamle 5.000 ton tunge kran, stadig knejser over området og minder om de kæmpeskibe, som blev bygget her.En vej snor sig mellem de store haller og forbinder de forskellige virksomheder, der blandt andet tæller afdelinger af Siemens Windpower, Vestas Offshore og Blue Water Shipping. På vejen cykler mænd i kedeldragter og hvide hjelme med mælkekasser på bagagebæreren. Ligesom værtsarbejdere har gjort det på det gamle B&amp;W, kommenterer fotografen, og ligesom de altså stadig gør det på Lindø. De gamle øgenavne fra værftstiden hænger også ved, fortæller tillidsmand hos Bladt, Allan Haandbæk, mens »Bøgeklods« udleverer hjelme til gæsterne.KatastrofenGodt 1.200 mand er beskæftiget hos virksomhederne i Lindø Industripark, som det hedder i dag. Og op mod halvdelen af dem er fra det gamle Lindø, vurderer formanden for Metal Odense, Lars Hansen, hvor mange af de 2.700 fyrede var organiseret i 2009. Per Jeppesen er ikke ene om at være godt tilfreds. Det er de også i Odense Kommune og hos fagforeningen Metal. Ifølge de seneste tal fra oktober sidste år er 80 procent af de fyrede »selvforsørgende«.Ud af dem er nogle gået på efterløn, mens andre er i uddannelse. 18 procent, dvs. 174 personer er på enten dagpenge eller kontanthjælp.»Når man ser på tiden, fra katastrofen indtraf og berørte rigtig mange mennesker, og til nu med de senest opgjorte tal, må man sige, at det er rigtig gode resultater. Tallet for, hvor mange der er kommet i arbejde, stiger hele tiden, og det tyder på, at dem, der har taget uddannelse, også får job,« siger beskæftigelseschef i Kerteminde Kommune, Finn Udsen.En tidligere opgørelse viser, at 40 procent af de gamle Lindøværftsarbejdere er beskæftiget inden for deres gamle arbejdsområde i industrien. Nogle er i byggeindustrien eller på boreplatforme i Nordsøen, andre røg til Norge. Men 40 procent er stadig beskæftiget i Odense-Kertemindeområdet. Hvilket kan tages som udtryk for, at en del har fundet arbejde på de nye virksomheder, der er etableret i Lindø Industripark, påpeger Udsen:»Der er ingen tvivl om, at globaliseringen sætter de store virksomheder under pres og kan betyde lukninger. Men det viser sig også, at når der er gået nogle år, så er der ved fælles kræfter sket det, at rigtig mange mennesker har fundet arbejde igen. En krise kan sagtens føre til nogle innovative processer, hvor man begynder at se og udvikle andre muligheder.«Arbejdsmarkedsforsker Flemming Ibsen, Aalborg Universitet, peger ligeledes på, at billedet fra Lindø er generelt.»Der er tal, der tyder på, at rigtig mange fra de store massefyringer – det gælder også slagterierne – finder arbejde allerede efter et halvt år. Nogen finder det selv, andre skal omskoles og opkvalificeres og ender i andre erhverv,« siger han og henviser til studier af de andre værftslukninger i Frederikshavn og Nakskov, hvor der særligt i Frederikshavn også er opstået nye virksomheder på det gamle værftsområde.»Der er mange jobåbninger, og hvis folk vil flytte sig fagligt og geografisk, så har man gode erfaringer med, at de finder arbejde andre steder. Men det er dem, der bedst uddannet, det har nemmest ved at få arbejde,« siger Flemming Ibsen og fortsætter:»Krisen har jo også være med til at skubbe til folk, så de flytter sig. Men man kan godt sige, at man ikke skal frygte globaliseringsspøgelset i så høj grad. Globalisering er jo også social dumping, men hvis man mener, at Danmark langsomt tømmes for industriarbejdspladser, så er man for langt ude.«OmstillingsparateOmkring 60 procent af de afskedigede på Lindø er ifølge beskæftigelseschef Finn Udsen i dag beskæftiget i andre brancher.En af dem, der har fundet andre græsgange, er Ole Lund Larsen. Ligesom Per Jeppesen stoppede Ole Lund Larsen den sidste fredag i januar 2011, og om mandagen startede den tidligere svejser og sjakbajs med at passe udviklingshæmmede som pædagogmedhjælper. Han gik fra 28-30.000 kroner i månedsløn til godt 19.000. Det kunne mærkes på husholdningen, der tæller en kone og to børn: »Jeg havde mange tanker om, hvad der skulle ske efter fyringen. Jeg er uddannet klejnsmed og havde været på værftet, siden jeg var i starten af tyverne,« siger den 38-årige Ole Lund Larsen i en pause på den sikrede institution for unge kriminelle mellem 15 og 18 år, hvor han lige nu er i praktik.Det er nogle andre evner, Ole Lund Larsen bruger i dag, end da han var sjakbajs og gik og råbte til folk på skibene, han var med til at bygge på Lindø. Men han har altid haft et socialt væsen, og kommunikation med andre er en side, han nåede at udvikle i fagforeningsarbejdet de sidste år på Lindø.Ole Lund Larsen startede med at arbejde med udviklingshæmmede, da han skulle optjene 52 ugers erhvervserfaring for at få mulighed for at tage en uddannelse som pædagogisk assistent på voksenlærlingeløn.»Lindø er et hårdt og koldt sted, hvor man arbejdede i al slags vejr. Man kunne få hvide fingre af kulde, og arbejdet sled på håndled og ben. Mange af kollegerne blev fysisk nedslidte, og i virkeligheden havde jeg da svært ved at se mig selv i et svejsejob som 70-årig. Det er jo så gammel, jeg ville blive, inden jeg kunne gå på pension. Der var en god løn, en særlig kultur og rigtig gode kolleger på Lindø. Men pædagoger går inde hver dag, kan drikke en kop kaffe og sludre. De bliver ikke nedslidt fysisk i samme grad,« siger Ole Lund Larsen. Hans store krop bevæger sig til grinet, når han fortæller, at det nye arbejde så koster omkring livremmen, fordi han ikke længere skal løbe op ned af stilladserne på skibene. Stoltheden blandt skibsbyggerne på værftet er skiftet ud med en anden faglig tilfredsstillelse: »Jeg kan godt lide at se mennesker vokse og få udbytte af de ting, jeg sætter i gang,« siger Ole Lund Larsen og beretter om en frugtbod, han fik stablet på benene på et andet praktiksted, hvor de fysisk og psykisk handicappede kunne sælge de afgrøder, de dyrkede.De 60 procent tidligere værftsarbejdere, der har fundet arbejde i andre brancher, vidner om en stor omstillingsparathed, mener tillidsmand på Bladt Industries, Allan Haandbæk. Han rullede skrå hos Mac Baren i nogle måneder, inden han blev den 33. nyansatte hos Bladt i Lindø Industripark.»Ja, vi har lært at være omstillingsparate,« nikker Per Jeppesen. Han har lige fortalt, at han ikke har lyst til at begynde på en helt ny uddannelse som godt 50-årig.»Måske var vi lidt pivede i starten og ville ikke rigtig prøve noget andet. Men det har vi jo lært, at vi er nødt til, og det er jo også lige meget, hvor vi har arbejde, bare vi har arbejde. Jeg synes faktisk, at sådan nogle som for eksempel ingeniørerne kan have sværere ved at se sig selv i et andet job,« siger han.Og undersøgelser viser da også, at metalarbejdere er parate til forandringer. En måling, Ugebrevet A4 har foretaget for Dansk Metal, viser, at syv ud af ti ledige metalarbejdere er klar til at lægge deres gamle uddannelse og den faglige prestige bag sig og gå ned i løn i en helt anden branche. Da beskæftigelsesminister Mette Frederiksen (S) i sin tid opfordrede arbejdsløse til at tage arbejde i Netto, var det da også mest ledige akademikere, hun revsede, noterer A4. Faglærte og ufaglærte er nemlig ikke afvisende for at gå ned i graderne. »Lukningen af værftet har været en øjenåbner, og der er mange, der er begyndt at se tingene på nye måder. F.eks. har vi alle sammen været nødt til at tage nye svejsekurser, fordi kravene til sikkerhed er 100 procent på svejsninger hos Bladt,« siger Allan Haandbæk. Og måske var det også nødvendigt:»Da jeg blev ansat på Bladt, fik vi at vide, at nu skulle vi ikke tro, at det var det gamle Lindø. Og der var jo nok også nogle, der var gået hen og blevet nogle driverter. Det går bare ikke længere i sådan en branche.«Men der er jo stadig nogle, der hænger i pedalerne, og det hører med til historien om Lindø, mener Allan Haandbæk og Per Jeppesen. De gamle kolleger, der ikke har fået arbejde, er tæt på at ryge for den nye toårige dagpengeperiode, hvis ikke de allerede er røget ud af dagpengesystemet.»Det er dem uden uddannelse, der har sværest ved at finde nyt arbejde,« siger Allan Haandbæk. Og så er der alle de nye i arbejdsløshedskøen på Fyn: slagteriarbejderne fra Faaborg, hvor 472 for to uger siden fik en fyreseddel.»Men det har jo vist sig, at jorden ikke går helt under, og jeg tror, at der vil være rigtig god brug for de slagteriarbejdere i andre brancher, f.eks. inden for byggeriet,« siger Allan Haandbæk.KontraktansatteHos Dansk Metals afdeling i Odense har formand Lars Hansen også svært ved at skjule optimismen på sine medlemmers vegne.»Arbejdsløshedstallet bliver ved med at falde, og de resultater, vi har opnået, er sket i en krisetid,« siger han og får oven i købet rygstød af nye ledighedstal, der viser, at ledigheden på landsplan er den laveste i fire år og nu er på under 150.000. Det svarer til en ledighedsprocent på 5,6 af arbejdsstyrken.Derfor mener Lars Hansen heller ikke, at der er grund til at frygte globaliseringsspøgelset alt for meget, som han ellers synes, at arbejdsgiverne i Dansk Industri (DI) er gode til.»DI bliver ved med at sige, at vores konkurrenceevne er faldet med 14 procent inden for industriområdet siden 2008. Den negative udlægning vil de gerne bruge til at presse os lidt ned i løn. Men 50 procent af Danmarks eksportindtægter kommer altså stadig fra industrien, selv om vi er færre ansatte. Så vores produktivitet er steget. Dansk Metals ledighed er desuden under fire procent, og i Odense er den under seks procent. Om få år kommer vi til at mangle voldsomt mange faglærte i industrien,« spår Lars Hansen.Både beskæftigelseschef Finn Udsen og Lars Hansen mener, at succesen fra Lindø kan overføres til Faaborg, hvor man da også allerede er i gang med en målrettet indsats for at få de fyrede i uddannelse eller i andet arbejde.På Lindø oprettede man hurtigt en varslingspulje, som blev efterfulgt af en million kroner fra EU’s globaliseringsfond til efteruddannelse. Det, samt et tværfagligt samarbejde på tværs af kommuner, jobcentre og faglige organisationer, har betydet en fokuseret indsats.Men Per Jeppesen og Allan Haandbæk er trods de gode beskæftigelsestal ikke helt sikre på fremtiden. De er kontraktansatte, og Bladt skal have nye ordrer ind, ellers har de ikke mere arbejde om nogle måneder.»Men det kan jo være, at der kommer noget i forbindelse med DONG’s investeringer i havvindmøllerne,« siger Per Jeppesen med et grin, lige efter at en sms er tikket ind på fotografens mobil om, at SF er ude af regeringen, formanden er væk, mens aftalen om Goldman Sachs’ delvise køb af DONG er stemt igennem.I radioen siger finansminister Bjarne Corydon (S), at DONG-aftalen er god og tilføjer, at den giver arbejdspladser. Finansanalytikere følger op og spår nye ordrer på havvind-møller til Siemens og måske også Vestas.Det er ord, som svejserne fra Lindø Industripark vil holde finansministeren op på.SF’s nedsmeltning rører dem til gengæld ikke. Per Jeppesen ryster blot på hovedet, og det selv om den afgående SF-formand, Annette Vilhelmsen, er fra Kerteminde.Ole Lund Larsen er færdiguddannet som pædagogisk assistent den 1. maj: »Jeg frygter ikke at stå uden job. Det frygter jeg faktisk overhovedet ikke,« siger han.
