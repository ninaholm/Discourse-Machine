Økonomisk 70'er-revival
Danmark og flere andre lande oplever lige nu lav vækst og stigende inflation. Flere internationale økonomer advarer derfor om, at en økonomisk krise a la 1970'ernes kan være lige om hjørnet. Dansk overvismand vil dog ikke blæse i dommedagsbasunerne - endnu


Radioen spillede ABBA's "Money, money, money,".Ironisk nok. For danskerne havde stort set ingen penge i 70'erne.To oliekriser i træk havde ført til den mest alvorlige af alle alvorlige økonomiske situationer: Stagflation. Væksten var på en gang gået i stå, samtidig med inflationen var skyhøj.I denne uge kom der meldinger, som gav mindelse om gamle dage. Tirsdag fortalte Danmarks Statistik, at dansk økonomi nu er inde i en recession. I hvert fald teknisk set, fordi den økonomiske aktivitet to kvartaler i træk har været faldende. I går hævede Den Europæiske Centralbank renten med 0,25 procent i et forsøg på at dæmpe inflationen i euro-området, der nu befinder sig to procent over målsætningen. Den Danske Nationalbank fulgte umiddelbart efter med samme rentestigning.Ligner 70'erneFlere internationale økonomer advarer på den baggrund om, at mange lande kan være på vej ind i en økonomisk situation, der minder om 1970'ernes høje inflation og lave vækst."Der er altid forskel på de forskellige perioder, men ser man tilbage, så er 1970'erne den periode, der ligner den nuværende økonomi mest," siger Donald Williams, der er nationaløkonom og manager i investeringsbanken Platypus Asset Management.Både præsidenten for Den Europæiske Centralbank, Jean-Claude Trichet, og Dominique Strauss-Kahn, direktøren for Den Internationale Valutafond, har også ved flere lejligheder talt om, at kun den største påpasselighed kan styre den internationale økonomi uden om en stagflation som den i 1970'erne."Vi er i højeste alarmberedskab," sagde Jean-Claude Trichet til den tyske avis Die Zeit i forbindelse med torsdagens renteforhøjelse.Ikke i DanmarkOvervismand og professor i økonomi på Københavns Universitet Peter Birch Sørensen kan godt forstå, at nogle af hans udenlandske kolleger sammenligner økonomien med 70'erne."Der er da ligheder. Især de stigende oliepriser minder om 1970'erne. De stigende fødevarepriser, vi ser i dag, var også et problem dengang. Nu er USA, og måske også Danmark, så inde i en recession med faldende vækst, og samtidig stiger inflationen. Så på den måde er der visse ligheder i udfordringerne".Men og det er et væsentligt men, understreger Peter Birch Sørensen - når man ser på dansk økonomi i dag, og økonomien den gang, er der også vigtige forskelle. Forskellene der først og fremmest skal findes i årsager og omfang."Den gang var årsagen til de høje oliepriser, at OPEC indskrænkede udbuddet af olie. I dag skyldes de stigende oliepriser, at efterspørgslen er steget kraftigt. Inflationen var også en anden i 1970'erne. Den var jo tocifret. Det niveau er vi jo trods alt slet ikke i nærheden af i dag," siger Peter Birch Sørensen og understreger, at det er vigtigt at huske på, at Danmark kommer fra et godt udgangspunkt med historisk lav ledighed. Senioranalytiker i Jyske Bank, Niels Rønholt, mener på samme måde, at sammenligninger med 1970'erne er overdrevet."Helt generelt er dansk økonomi væsentlig bedre stillet i dag med solide overskud på betalingsbalancen og den offentlige saldo. Frem mod 2009 viser vores prognose godt nok, at ledigheden vil stige med 25.000. Men da det stod værst til i 1970'erne steg arbejdsløsheden på et år med 70.000. Sådan ser den nærmeste fremtid trods alt ikke ud for danskerne i dag. " siger Niels Rønholt.Afblæs dommedagAt dansk økonomi nu er inde i en hård opbremsning, der kan blive hårdere, skyldes - ifølge Peter Birch Sørensen - blandt andet stigende olie- og fødevarepriser samt afmatning i den internationale økonomi. Han peger dog også på, at de danske politikere bære en del af ansvaret. Slet ikke alt er kommet udefra."Vi kunne have få have fået et mere jævnt konjunkturforløb, hvis der var blevet udvist mere politisk mådehold. Men i stedet førte man en meget ekspansiv politik, der var med til at drive boligpriserne op. Derfor bliver opbremsningen også hårdere nu," lyder det fra Peter Birch Sørensen, der mener, at udsigterne for dansk økonomi lige nu er meget usikre."Meget afhænger af, om krisen i USA og nedturen i den internationale økonomi fortsætter i lang tid samtidig med, at boligpriserne i Danmark også fortsat falder. Så ser det mere dystert ud for Danmark," siger Peter Birch Sørensen og tilføjer: "Men om USA er det også vigtigt at huske på, at selv om de er inde i en barsk opbremsning, drejer det sig ikke om katastrofale tilstande. Det er jo ikke en depression. For Danmarks vedkommende er der derfor heller ingen grund til at blæse i dommedagsbasunerne".
