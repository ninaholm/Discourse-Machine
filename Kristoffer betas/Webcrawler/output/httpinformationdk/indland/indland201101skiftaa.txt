Skift åbner konservativ fløjkrig
Fyringen af Lene Espersen havde intet med politiske holdninger at gøre. Men i jagten på formandsposten har de to fløje i partiet tydeligt markeret sig - et internt slagsmål truer
Udenrigsminister Lene Espersen trak sig torsdag som partiformand for Konservative, men bliver som minister.


 Listen af konservative formænd, der er blevet væltet, er lang, og fortællingen om fløjkrige veldokumenteret. Men denne gang er forskellen bemærkelsesværdig; fyringen af Lene Espersen har intet med politisk uenighed at gøre.
Hun har indtil for nylig haft gruppens ubetingede opbakning til trods for en nedtur, der trak ud i månedsvis. I går tog Lene Espersen konsekvensen af meningsmålinger, som på dagen nåede et historisk lavpunkt med kun fem procents tilslutning.
»Min beslutning er truffet af hensyn til Det Konservative Folkeparti,« sagde hun ved et pressemøde i aftes.
To kandidater har stået klar i kulissen, når den konservative gruppe i formiddag samles for at pege på en efterfølger: Brian Mikkelsen, der har været Lene Espersens faste støtte, og som tilhører den traditionelle højrefløj i partiet og Lars Barfoed, der må betegnes som socialkonservativ på linje med Connie Hedegaard og Per Stig Møller.
Uanset udfaldet af det slagsmål, tegner der sig allerede nu en uenighed, der kan blive slidsom for det i forvejen tyngede regeringsparti. Det skal vi vende tilbage til.
'Simply the Best'
Det startede ellers godt for Lene Espersen, da hun til tonerne af 'Simply the best' blev kåret som formand på det konservative landsråd i 2008. Kun få turde modsætte sig Bendt Bendtsens valg af arvtager, og al snak om krig mellem Connie Hedegaard og Lene Espersen forstummede. Nu var det tid til at lave politik og til at gøre sig fri af Bendtsens image som 'Mr. 10 percent'. Og til at starte med var der fremgang i målingerne - et flertal af danskerne bedyrede endog, at de hellere så Lene Espersen end Lars Løkke Rasmussen i statsministerstolen.
Men få måneder senere begyndte det at gå den anden vej, og Lene Espersen forsvarede sig med, at hun ikke havde kommunikeret klart nok. Siden hun i februar sidste år valgte at skifte Økonomi- og Erhvervsministeriet ud med udenrigsministerposten, er det som bekendt gået helt galt.
Kritikken efter afbuddet til det arktiske møde blev afløst af klager over afbud til et mindre vigtigt EU-møde, siden blev K-formanden tildelt en næse i sagen om privathospitalerne, og slutteligt har det kostet på Lene Espersens konto, at hun lod statsministeren løbe med meldingen om afskaffelsen af efterlønnen. Alt sammen sager, som intet har med konservativ uenighed at gøre, men som i sidste ende har bevirket, at kun rejsekongen Stig Elling i går stod tilbage som svoren Espersen-tilhænger.
Og mens den konservative Elling på tv efterlyste arbejdsro til den formand, som pressen ellers havde afskrevet, blev der konspireret i de inderste kredse af partiet.
Kamp for åben skærm
Kampen om posten som efterfølger var i aftes i fuld sving - også for åbne mikrofoner. Mens politiken.dk mente at vide, at Brian Mikkelsen står med opbakning fra mindst ni af partiets 17 folketingsmedlemmer, gik Helge Adam Møller i TV 2 ud med et klart forsvar for Lars Barfoed:
»Han er den klart bedste. Han er bundkonservativ, han har de rigtige konservative holdninger, og så står han ved dem.«
Den socialkonservative fløj, som Barfoed repræsenterer, har været nærmest uddød, siden Connie Hedegaard forlod gruppen, men nu har flere medier sat navne på tilhængerne af den fløj, hvilket i sig selv kan være medvirkende til, at intern uenighed bider sig fast.
Skal Lars Barfoed have en chance, bliver det kun med støtte fra Brian Mikkelsen, der ikke just er kendt for at være begejstret for manden, der i 2006 blev fyret som forbrugerminister af Dansk Folkeparti. Barfoed, der i februar overtog posten som justitsminister fra Brian Mikkelsen taler om, at 'behandle hinanden pænt' og om at være konservativ 'med et varmt hjerte', mens Brian Mikkelsen har rodet med et burkaforbud og stået i spidsen for markante stramninger i retspolitikken.
Mens Lars Barfoed fremstår som en lidt tør politiker, er Brian Mikkelsen manden, der forstår at spille spillet og placere sig, hvor magten holder til.
Lene E. var en fejl
Da forhenværende statsminister Poul Schlüter for nylig blev spurgt til, hvorvidt Mikkelsen er god på posten som økonomi- og erhvervsminister, lød svaret:
»Det må vise sig.«
I samme interview på TV2 Charlie kaldte Poul Schlüter det for »en alvorlig fejl« at fjerne Per Stig Møller fra udenrigsministerposten.
Til trods for, at det i dag er 18 år siden, at Poul Schlüter tog konsekvensen af tamil-sagen og fratrådte statsministerposten, deles hans holdninger utvivlsomt af en del af Det Konservative Folkepartis vælgere - og gruppemedlemmer.
I går afviste Lene Espersen enhver tale om intern uenighed:
»Vi er ekstremt politisk enige,« lød det fra den afgående formand, som dog følte sig kaldet til at kræve fuld opbakning til en ny formand:
»Så den nye leder fra starten kan få arbejdsro.«
Gårsdagens pressedækning tyder ikke på, at det vil blive en nem sag.

