Protester vinder gehør
Når fagbevægelsen i dag går i demonstration til Christiansborg, er det ikke bare for et syns skyld. Massive folkelige protester kan nemlig godt få politikerne til at tænke sig om en ekstra gang - specielt hvis medierne og meningsmålingerne følger trop


 »Vi har lyttet til kritikken.«
Sådan lød det fra finansminister Claus Hjort Frederiksen (V), da han i sidste uge lod pressen vide, at han sammen med resten af regeringen foretog en lille kovending. Regeringens forslag til en genopretningsplan af den danske økonomi indebar nemlig, at der skulle indføres et loft over børnechecken på 30.000 kroner, og det faldt i den grad i unåde hos vælgerne.
Med henvisning til, at »debatten om børnechecken har gået højt de seneste dage«, trak finansministeren forslaget tilbage og erstattede det med et nyt. At danske børnefamiliers massive protester kunne få regeringen til at ændre mening om børnechecken, får nu andre grupper, der er berørt af regeringens spareplaner, til at lugte blod.
For eksempel en gruppe, der kalder sig Unge mod Pakken.
De samledes i sidste uge foran et regnvådt Statsministerium for at give fire dukker løkker om halsen og hænge dem i galger, lavet af tømrerlærlinge uden praktikpladser. Dukkerne i fangedragter symboliserede, ifølge den 18-årige Rebecca Madsen, der var én af aktivisterne i initiativet Unge mod Pakken, de »helt almindelige mennesker, der bliver ofret i denne pakke,« nemlig en arbejdsløs, en børnefamilie, en lærling og en u-landsstøttemodtager.
Andre mere veletablerede organisationer som fagbevægelsens LO og FTF håber også, at de kan rykke ved regeringen og Dansk Folkepartis aftale om besparelser på dagpenge, den kommunale velfærd og uddannelse.
Herfra tager protesterne blandt andet form af en stort anlagt demonstration i dag foran Christiansborg, en omdiskuteret annoncekampagne og en Facebookgruppe kaldet 'Nej til Pakken', der ved redaktionens deadline talte mere end 75.000 medlemmer.
Taburetkløe
Ifølge en række eksperter i politisk strategisk kommunikation, som Ugebrevet A4 har talt med, kan protesterne og kampagnerne faktisk godt rykke noget.
Det er dog en kombination af de mange dårlige meningsmålinger, de folkelige protester og den negative medieomtale, der kan få regeringen til at ændre aftaler.
»Når regeringen siger, 'nu har vi lyttet til kritikken', så tror jeg ikke, at det handler om andet end, at regeringen kan se i meningsmålingerne, at forslaget medførte en vælgervandring fra de borgerlige mod oppositionen. Den kyniske analyse er, at der er tale om taburetkløe,« siger Karsten Pedersen, lektor i offentlig kommunikation på Roskilde Universitet (RUC).
Han suppleres af administrerende direktør i Lead Agency, der rådgiver om strategisk kommunikation, Kresten Schultz Jørgensen:
»Det er en regering, der lige nu er drevet af populistiske interesser. Når børnechecken blev et knæfald for vælgerne, skyldes det, at det var den mest synlige del af pakken. Der var størst signalværdi i at bøje sig her, mens der samtidig var færrest kroner og øre på spil,« siger Kresten Schultz Jørgensen.
For mens medierne bugnede af ulykkelige historier fra familier med mange børn, der frygtede at måtte gå fra hus og hjem på grund af de økonomiske konsekvenser af regeringens oprindelige forslag til reduktion af børnechecken, raslede vælger- tilslutningen til regeringspartierne og Dansk Folkeparti ned i meningsmålingerne.
Det skyldes, at vælgerne flytter sig, når de negative konsekvenser bliver meget konkrete og mærkbare, forklarer forsker i politisk psykologi Sigge Winther Nielsen fra Statskundskab på Københavns Universitet (KU).
»Skattelettelser og dagpengereform er spredt ud på mange mennesker. Man kan ikke se konsekvenserne, og det gør det sværere at jamre og gå amok i protester. Men når en familie, der er vant til at modtage 10.000 kroner fra staten, pludselig kan se, at de mister pengene, så mærkes konsekvenserne af de politiske valg meget konkret, og det udløser ramaskriget,« siger Sigge Winther Nielsen.
Demonstrationer virker
Demonstrationer kan have en stor værdi, siger Kresten Schultz Jørgensen:
»Gode gammeldags demonstrationer virker. De påvirker helt sikkert regeringsduelige politikere, men ikke direkte i form af, at deres råb fra Slotspladsen får statsministeren til at skifte mening. Derimod skaber man med en demonstration en event, der får omtale i medierne, og alt det hurlumhej, der opstår omkring demonstrationen, det virker,« siger han.
Det er således de cirkler i vandet rundt om demonstrationerne, der gør det meningsfuldt at samle tusindvis af mennesker med bannere og kampråb. Når der først indkaldes til demonstration, engageres en masse mennesker, det udløser kronikker, måske en hvidbog om emnet, medieomtale og et hav af andre sideeffekter.
»Der er det selvfølgelig vigtigt at få en ekstrem god pressedækning. Formår man at få forsider, og er der positiv karma omkring eventen, så virker det helt indiskutabelt i form af, at folkeopinionen bliver påvirket. Derfor er demonstrationer en platform, som vi opfinder for at kunne påvirke debatten - ikke for reelt at overbevise politikerne,« tilføjer Kresten Schultz Jørgensen, der suppleres af forsker fra KU, Sigge Win- ther Nielsen.
»Demonstrationer er lidt som valgplakater: De virker ikke. Men det kan have afledt effekt over tid. Det kan få fagbevægelsen til at stå sammen, og det kan få snebolden til at rulle. Demonstrationer er ikke en rygende pistol over for politikerne, men det er klart, at hvis man fra vinduerne på Christiansborg kan se, at hele slotspladsen er fyldt af demonstranter, gør det indtryk. Særligt når det gengives i medierne, for politikerne lever i en medievirkelighed,« forklarer Sigge Winther Nielsen.

Katrine Birkedal Christensen Ugebrevet A4

