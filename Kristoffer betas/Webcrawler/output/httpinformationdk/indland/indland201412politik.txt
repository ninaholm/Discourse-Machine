Politikere går altid fri for regnskabsfusk
’Når vi hører de mange historier og nu også ser, at myndighederne samtidig ikke gør noget, tyder det jo på, at ingen tager reglerne særlig alvorligt,’ lyder det fra Enhedslisten, efter at det er kommet frem, at myndighederne aldrig retsforfølger politikere og partier for regnskabsfusk


 Mens myndighederne nidkært holder øje med, om borgerne overholder loven, og straffer dem, som ikke gør det, så er der én gruppe, som går fri: Partier og politikere.
Ifølge en række svar fra justitsminister Mette Frederiksen (S) til Folketingets udvalg for forretningsordenen har politiet trods adskillige sager det seneste årti aldrig sigtet, tiltalt – endsige fået dømt – politikere eller partier for at have overtrådt partistøtte- og partiregnskabslovene. Og kun i to tilfælde har politiet overhovedet efterforsket, om nogen har overtrådt loven. Selv da Venstre i sommer erkendte at have undladt at opgive 70.000 kroner, partiet modtog fra Kopenhagen Fur, i partiregnskabet for 2012, førte det ikke til en efterforskning. »Ingen myndighed har åbenbart ansvaret for, at politikere og partier overholder lovene og opgiver tingene korrekt. Aben lander ingen steder, og selv Justitsministeriet føler sig ikke forpligtet til at gøre noget som helst, selv om de bliver oplyst om, at der er foregået noget ulovligt. Der mangler nogen, som har ansvaret,« siger Enhedslistens retspolitiske ordfører, Pernille Skipper.
Mette Frederiksen oplyser således, at selv om Venstres partisekretær, Claus Richter, ved en henvendelse til Justitsministeriet fik at vide, at beløbet skulle oplyses, så gjorde ministeriet ikke noget for at sikre, at dette også skete. Partisekretæren bemærkede nemlig, at han nu havde tre muligheder: Ikke at foretage sig noget. Skrive til Indenrigsministeriet og oplyse, at regskabet er forkert. Eller medtage de manglende oplysninger i regnskabet for 2013.
På trods af, at Venstre altså overvejede at fortie undladelsen, konstaterer Mette Frederiksen kortfattet:
»Justitsministeriet foretog sig ikke yderligere i anledning af henvendelsen«.
Ingen konsekvens
I de to tilfælde det seneste årti, hvor politiet har efterforsket eventuelle overtrædelser af partistøtteloven, stammer det ene tilfælde fra 2013. Syd- og Sønderjyllands Politi modtog her en anmeldelse fra et partimedlem om manglende bogføring af 150.000 kroner i i partistøtte i regnskabet for 2005. Men under en efterfølgende afhøring oplyste anmelderen, at sagen retteligt vedrørte et muligt efterslæb på 5.000 kroner begået af en tidligere kasserer, hvorefter efterforskningen blev stoppet.
I det andet tilfælde efterforsker Midt- og Vestjyllands Politi for øjeblikket en anmeldelse af Venstres transportordfører, Kristian Pihl Lorentzen, for at have modtaget 200.000 kroner fra en erhvervsklub under den seneste valgkamp uden at indberette det.
Dansk Folkepartis retspolitiske ordfører, Peter Skaarup, opfordrer SR-regeringen til i forbindelse med den bebudede revidering af partistøtteloven også at få skabt klarhed over, at dem, som har ansvaret for loven, faktisk også efterfølgende sørger for, at den bliver overholdt.
»Vi må både have åbenhed om, hvem som giver hvad – og hvilke ministerier der har ansvaret for, at der bliver fulgt op, hvis der er slinger med regnskaberne,« siger Peter Skaarup.
Ifølge justitsministeren skal Folketinget nok have en bekræftet kopi af partiernes regnskaber. Men »regnskabet skal ikke gennemgås, kontrolleres eller godkendes af Folketinget«. Det sammme gælder Økonomi- og Indenrigsministeriet, som nok behandler ansøgningerne om partistøtte. Men bortset fra at konstatere, om betingelserne for udbetaling af partistøtte er opfyldt, har Økonoministeriet »ikke i øvrigt efter lovgivningen pligt til at føre tilsyn med partiernes overholdelse af partistøtteloven«. En eventuel politianmeldelse »vil bero på omstændighederne i den konkrete sag,« hedder det i svarene fra Mette Frederiksen. Heraf fremgår det også, at Økonomi- og Indenrigsministeriet ikke kender til, at der nogensinde har været en sådan sag.
Pernille Skipper henviser imidlertid til, at der de senere år har været flere eksempler på politikere og partier, som – i hvert fald ifølge juridiske eksperter – har overtrådt enten partistøtte- eller partiregnskabslovene. Senest beskrev Berlingske i november, hvordan ni prominente politikere fra Venstre og De Konservative – heriblandt flere ministre – ved forrige valg modtog i alt 225.000 kroner fra Saxo Bank. Men kun tre af de ni politikere oplyste om støtten til enten regionen eller kommunen, selv om de hver især fik 25.000 kroner.
»Når vi hører de mange historier og nu også ser, at myndighederne samtidig ikke gør noget, tyder det jo på, at ingen tager reglerne særlig alvorligt, fordi risikoen for at blive opdaget er jo forsvindende lille. Og bliver det opdaget, så bliver det alligevel aldrig til en sag,« siger Enhedslistens retsordfører.

