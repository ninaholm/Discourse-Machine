Uddannelser uden forskning



 Forskningsbaseret undervisning skal man kigge langt efter på landets universiteter, for de førende forskere underviser knapt på bacheloruddannelserne. I stedet er det akademiske daglejere, altså undervisningsassistenter eller eksterne lektorer, der ikke har mulighed for at forske, som underviser. Det er konklusionen på de tilbagemeldinger Danske Studerendes Fællesråd (DSF) har fået af sine medlemsorganisationer, studenterrådene på de videregående uddannelser. DSF har netop drøftet problemet med videnskabsminister Helge Sander. De studerende ønsker, at rektorerne insisterer på at forskeransatte opfylder deres kontrakter, hvor de skal dele deres arbejdstid mellem undervisning og forskningen. 

