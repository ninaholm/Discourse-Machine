Skatteminister fastholder troen på acceleration i elbilsalget
’Stærkt utilfredsstillende og uforståeligt,’ lyder kritikken af, at Skatteministeriet og Energiministeriet har vidt forskellige forventninger til salget af elbiler
Tidligere klima- og energiminister Martin Lidegaard (R) havde en elbil som ministerbil.


 Skatteministeriet støder nu frontalt sammen med Energi-, Forsynings- og Klima- ministeriet i forventningerne til salget af elbiler.
Hvor Energistyrelsen, som hører under Energiministeriet, forudsiger, at den nye registreringsaftale vil føre til et årligt salg af elbiler frem til 2020 på en tiendedel af 2015-salget – eller i alt blot 1.000 nye elbiler i femårsperioden – fastholder skatteminister Karsten Lauritzen (V), at tallet vil løbe op i 24.100 nyregistrerede elbiler.
Sidstnævnte tal er da også forudsætningen for den politiske aftale, regeringen sidste år i oktober indgik med Socialdemokraterne, Dansk Folkeparti og De Radikale om en gradvis indfasning af en registreringsafgift på elbiler. En forudsætning, der medvirkede til, at Radikale og Socialdemokraterne gik med til at pålægge elbilerne registrerings- afgiften, men også en forudsætning, som Karsten Lauritzen og energiminister Lars Christian Lilleholt (V) i en række svar til Folketingets skatteudvalg erkender, at der ikke er enighed om.
’Det gør mig utryg’
De Radikales skatteordfører, Martin Lidegaard, kalder de to ministres forskellige forventninger for »stærkt utilfredsstillende og uforståeligt«.
»Det gør mig utryg. Selvfølgelig er der en usikkerhed i prognoser. Det er der jo altid, men de statslige myndigheder burde i det mindste kunne være enige om prognosen,« siger Martin Lidegaard.
