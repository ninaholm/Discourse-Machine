Fagforeninger: løntilskudsordning misbruges
Flere fagforeninger oplever at offentlige og private arbejdspladser forsøger at gradbøje løntilskudsordningen. Medlemmerne havner i løntilskudsjob, der skulle have været reelle job. Alligevel siger fagforeningerne ikke stop for ansættelserne
’Jeg vil helst have lov til at føle, at jeg er en medarbejder, selv om jeg godt ved, at jeg ikke er det,’ siger Line Røijen, der er i sit andet løntilskudsjob på ét år. Selv om det er bedre end Netto, vil hun gerne have et rigtigt job.


 Både det offentlige og private forsøger i stigende grad at bøje løntilskudsordningen, så de løntilskudsansatte ender med at lave arbejde, som fastansatte skulle stå for.
Det er imod lovgivningen, som begrænser løntilskudsstillinger til at omfatte arbejde, der giver merværdi til arbejdspladsen, men som ikke må have et indhold, som kan retfærdiggøre ansættelsen af en fastansat.
»Siden 2009 har det været et kraftigt stigende problem, at løntilskudsstillingerne fortrænger de ordinære stillinger. Lige nu kulminerer det, og der er et massivt omfang af fortrængning på arbejdsmarkedet. Problemet er størst i den offentlige sektor,« siger Rasmus Conradsen, der er er chefkonsulent i AC – Akademikernes Centralorganisation, der repræsenterer 209.000 ansatte.
Hos AC hører man fra flere af medlemsorganisationerne, at det er blevet mere og mere normalt, at medlemmerne bliver tilbudt løntilskudsstillinger med et indhold, der burde udføres af en ansat på normale vilkår.
Djævelsk udvikling
En undersøgelse fra slutningen af 2010 foretaget blandt AC’s medlemsorganisationer viste, at hver femte af forbundets dimittender, der havde været i løntilskud, vurderede, at deres arbejde havde fortrængt og dermed udfyldt en almindelig stilling. Siden 2010 er det kun blevet værre, pointerer Rasmus Conradsen.
»Det djævelske ved udviklingen er, at det er svært at påvise, at der sker en de facto-fortrængning eller en juridisk fortrængning. Loven lægger op til elastik i metermål, men det er vores klare opfattelse, at udviklingen fører mod endnu flere løntilskudsjob, der erstatter almindelige job. «
I Dansk Magisterforening er erfaringen, at stadig flere medlemmer bliver udsat for større og større forsøg på at dreje ordningen, så de løntilskudsansatte får stillinger, der lige så godt kunne have været fuldtidslønnede.
»Det er et stort problem. Vi oplever, at vores medlemmer bliver sat i løntilskudsjob, hvor det bestemt ikke er helt nye opgaver, men eksisterende opgaver, så de indgår i en slags rotationsordning,« siger Ingrid Stage, der er formand for Dansk Magisterforening.
Dansk Magisterforening behandler et stigende antal sager, der ligger i gråzonen mellem løntilskudsstillinger og almindelige job. Blandt andet har man haft sager i de to mellemstore kommuner, hvor tillidsrepræsentanterne har rapporteret, at flere opgaver i de tekniske forvaltninger ikke ville blive løst, hvis der ikke var løntilskudsansatte i afdelingerne. I en anden kommune blev et medlem fyret for straks at blive genansat i næsten samme funktion – bare som løntilskudsansat.
»Kommunerne indrømmer over for os, at det er svært at trække en skillelinje mellem de ordinære job og dem med løntilskud. De er pressede og udtrykker med deres tilgang til løntilskudsjob indirekte, at de ikke kan levere det serviceniveau, de skal, hvis de ikke har løntilskudsansatte,« siger Ingrid Stage.
Systematisk misbrug
Samme erfaring har man i Prosa – forbundet for it-professionelle. Forbundssekretær Erik Swiatek er også særdeles kritisk over for de kommunale løntilskudsstillinger, som ikke viser store resultater for de lediges videre karriere, og hvor flere bliver presset til at tage stillingerne. Det sker helt hen i selve ansættelsessamtalen. Prosa har således set flere eksempler på, at medlemmer har søgt almindelige stillinger, men ved ansættelsessamtalerne er blevet spurgt, om de vil være med til at tage stillingen som løntilskudsansat i stedet.
»Hændelserne giver et klart vink om, at man nu omgår ordningen. Man gør overhovedet ikke forsøg på at skjule det,« siger Erik Swiatek.
I fagforeningskollegaen Djøf oplever man ikke helt så grelle eksempler, men melder om tilløb til misbrug af løntilskudsordningen.
»Vi oplever en frustration over løntilskudsjobbene, fordi der er en usikkerhed, om det bliver misbrugt. Der er en masse rummel om det, men vi har endnu ikke ført voldgiftssager på det. Vi har løst problemerne via tillidsrepræsentanterne, før de blev til misbrug af ordningen,« siger Lars Qvistgaard, der er formand for de overenskomstansatte i Djøf.
Arbejdsmarkedsforsker professor Henning Jørgensen fra Aalborg Universitet modtager henvendelser fra både fagforeninger og ledige om de mange forsøg på at bøje reglerne.
»Vi får melding om misbrug af ordningen hele tiden. Vi har klare indikationer på, at det sker både i det private og det offentlige, og det er med til at forvride hele arbejdsmarkedet,« siger Henning Jørgensen.
Han vurderer, at der både fyres reelle ansatte for at give plads til billigere løntilskudsansatte, og at virksomheder systematisk misbruger offentlige ydelser for at få billig arbejdskraft.
»Der har udviklet sig et løntilskudscirkus, som politikerne bliver nødt til at se på. Jeg forventer, at det vil blive taget med i trepartsforhandlingerne, for det er ikke en holdbar situation,« siger Henning Jørgensen.
Afviser forbud
På trods af at fagforeningerne ser store problemer ved løntilskudsordningen, er de ikke klar til at tage et endeligt opgør med den.
»Vi kan ikke sige til vores medlemmer, at de ikke må tage løntilskudsjob. Vi kan vejlede dem om konsekvenserne og uddanne vores tillidsrepræsentanter, men vi vil ikke lave et forbud. Vi vil i stedet arbejde for at få lavet loven om,« siger Ingrid Stage.
Heller ikke i Prosa vil man tage totalt afstand fra løntilskudsordningen.
»Vi er meget bekymrede for ordningen, men samtidig viser det sig faktisk, at hvis man får løntilskud i en privat virksomhed frem for en offentlig, så nytter det noget. Hvordan kan jeg så stå som forbund og sige nej? Jeg vil ikke fraråde noget, der reelt kan føre til muligheden for at få et job. På den måde bliver løntilskuddet et spørgsmål om pest eller kolera,« siger Erik Swiatek.

