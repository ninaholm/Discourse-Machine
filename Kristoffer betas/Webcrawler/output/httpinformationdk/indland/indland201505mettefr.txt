Mette Frederiksens ’nye type gerningsmand’ var velkendt
Efter Rigspolitiets evaluering af indsatsen under terrorangrebene i februar har justitsminister Mette Frederiksen (S) omtalt Omar El-Hussein som en ’ny type gerningsmand’. Men her tager ministeren fejl, siger eksperter


 Da terroristen Omar El-Hussein efter midnat den 15. februar nærmede sig synagogen i Krystalgade i det indre København, kunne han ikke undgå at se, at der på fortovet ved synagogen stod to betjente med maskinpistoler og holdt vagt.
Betjentene skræmte imidlertid ikke Omar El-Hussein væk. Først dræbte han Dan Uzan, der som privatperson holdt vagt ved den igangværende jødiske konfirmation, og dernæst affyrede Omar El-Hussein flere skud mod betjentene. Det skete klokken 00.41: »Gerningsmanden peger nu med armen mod de to betjente, som står nogle meter fra ham. Der ses lysglimt, og de to betjente falder begge bagover og lander på fortovet op af gitteret. Der ses endnu et lysglimt. Begge betjente bliver ramt – den ene i armen og den anden i foden. Gerningsmanden sigter umiddelbart stadig mod betjentene,« som der står i Rigspolitiets aktuelle evaluering af myndighedernes indsats under terrorangrebene.
Her har politiet blandt andet på baggrund af overvågningsbilleder rekonstrueret angrebet mod synagogen. Rigspolitiets 143-sider lange evaluering fik onsdag justitsminister Mette Frederiksen (S) til på et pressemøde at kalde Omar El-Hussein for en ny type gerningsmand.
»Ved angrebene blev det tydeligt, at der er tale om en ny type gerningsmand, der ikke afskrækkes af politiets tilstedeværelse,« sagde ministeren ifølge Berlingske Nyhedsbureau. Men ifølge flere eksperter tager ministeren fejl: Da Omar El-Hussein i midten af februar gennemførte terrorangrebene, var han som type bestemt ikke ny.
»Jeg anser angrebet i Danmark for ret typisk i forhold til andre angreb i den senere tid. Angreb mod beskyttede mål er heller ikke noget nyt,« siger Petter Nesser, der forsker i terrornetværks operative mønstre ved Forsvarets Forskningsinstitutt i Norge. »Radikaliserede jihadister, der begår terrorangreb, er i min optik ikke særligt bange for at løbe risici. Når de først har besluttet sig for at angribe, så er de generelt parate til at dø. Derfor er de heller ikke så lette at afskrække,« siger han og tilføjer: »Over de seneste år har vi set en stigning i antallet af angreb eller angrebsplaner mod symbolske mål såsom uniformerede soldater og politistationer. Der er jo ofte tale om mål, som er velbeskyttede, da de er bevæbnede.«
Heller ikke Hans Jørgen Bonnichsen, tidligere operativ chef i Politiets Efterretningstjeneste, giver ministeren ret i, at Omar El-Hussein var en ny type gerningsmand, da han angreb krudttønden på Østerbro og synagogen.
»Hvis man analyserer fremgangsmåden i de seneste 12-13 terroranslag i den vestlige verden, så er det meget svært at se, at Omar El-Hussein skulle være en ny og dermed ukendt type gerningsmand,« siger han og tilføjer:
»Det strider mod de historiske kendsgerninger at tale om en ny type af gerningsmand. Jeg har i hvert fald svært ved at se det nye.«
Godt en måned før angrebene i København blev det satiriske ugeblad Charlie Hebdo i Paris angrebet af to gerningsmænd, der heller ikke lod sig afskrække af en tilkaldt betjent, men tværtimod likviderede ham, mens han krøb sammen på fortovet.
– Hvorfor taler Mette Frederiksen så om en ’ny type’, hvis typen snarere er sædvanlig?
»Det kan jeg ikke forklare. Men måske har der hos PET været stort fokus på problemet med hjemvendte Syrienskrigere, og så viser det sig, at manden bag terrorangrebene er opvokset i vores egen baghave.«
Det var i går ikke muligt at få en kommentar til kritikken fra justitsminister Mette Frederiksen.
Ministerens presseafdeling har i stedet henvist til Rigspolitiet. Her siger Allan Nyring fra Rigspolitiets Nationale Beredskabscenter:
»I andre lande har vi set, at man har skudt efter politiet, men der har det været vores opfattelse, at det er sket for at slippe væk. Så snart man opdager, at man har en hindring, så forsøger man at komme væk. Nu ser vi så, at man går direkte efter politiet (i Danmark, red.), og det nye er så, at dét sker«.
Allan Nyring understreger, at Rigspolitiet flere gange – også efter angrebet i Paris – internt har gjort opmærksom på denne type gerningsmand.

