Dumpet i nationale test
De nationale test i folkeskolen brød i går sammen for gud ved hvilken gang. De har ellers kørt problemfrit i to uger, skriver ingeniørfirmaet COWI i en pressemeddelelse. Det er også flot. Især nu hvor testene er tre år forsinket og 50 millioner kr. dyrere end aftalt


 De nationale test i folkeskolerne var langt om længe blevet klar til den store landsdækkende premiere den 15. februar i år, og politikerne har brugt vinteren på at diskutere, hvorvidt elevernes testresultater skal offentliggøres eller ej. Men der fik de folkevalgte glædet sig for tidligt, for i går brød systemet sammen igen. Skoleeleverne måtte vente i halve og hele minutter mellem hvert spørgsmål, og til sidst valgte Skolestyrelsen og leverandøren, COWI, at lukke ned for systemet på ubestemt tid.
Ingeniørfirmaet COWI's præstation i forbindelse med de nationale test er modsat elevernes offentlig tilgængelig. Og firmaet, som sikkert er ganske udmærket til at bygge broer og løse andre ingeniøropgaver, er altså dumpet denne gang.
Projektet er foreløbig knap tre år forsinket og 50 millioner kroner dyrere end budgetteret. Og så virker det stadig ikke. På COWI's hjemmeside kommer direktør Knud Erik Christensen ikke med så meget som en undskyldning over nedbruddet over for de mange tusinde tålmodige skolebørn. I stedet står der, at systemet har »kørt problemfrit i de sidste to uger«. Gad vide, om man i COWI generelt er tilfredse, når produkterne er tre år forsinkede og har en holdbarhed på to uger. I så fald vil de nok få problemer med at skaffe kunder på sigt.
Pølsemænd
Fra flere sider har man da også fortrudt, at Undervisningsministeriet i sin tid indgik samarbejdet med en ingeniørvirksomhed om at lave de nationale test. Inklusive den nu afgåede undervisningsminister Bertel Haarder (V):
»Hvis man havde vidst det dengang, som man ved nu, så kan det godt være, at COWI ikke skulle have haft opgaven, men det er for sent nu,« sagde ministeren til Information for snart et år siden - da de nationale test sidst gik ned. Men som professor Peter Allerup fra DPU ved Aarhus Universitet tidligere har sagt, så er vi i Danmark »helt vilde med, at alt fra pølsemænd til rørlæggere skal kunne byde ind på millionprojekter (som de nationale test, red.)«.
Læseforsker Carsten Elbro undrede sig dengang over, at de danske politikere ville bruge 110 millioner kroner på test:
»Vi har jo i årevis haft masser af test i folkeskolen med papir og blyant, og de har ikke kostet staten en krone at få udviklet.«
Nu kører vi på den tredje undervisningsminister, siden Ulla Tørnæs i 2005 forventede, at de nationale test lå klar i 2006. Så det er ikke kun COWI, der er dumpet i Den Store Nationale Test. Fra politisk side burde man have grebet ind for længe siden. Sendt COWI til specialundervisning og ladet en dygtigere elev overtage opgaven.


