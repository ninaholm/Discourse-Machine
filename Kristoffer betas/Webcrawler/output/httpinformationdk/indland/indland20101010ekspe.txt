10 eksperter: Drop den kortsigtede og barske ghettoindsats
De 'ghettoforslag', politikerne har præsenteret indtil nu, vil næppe løse problemerne i landets belastede boligområder,  siger 10 fremtrædende eksperter forud for regeringens lancering af en storstilet ghettoplan
Et forslag til at udvande de belastede boligområders problemer er  fremme indvandreres muligheder for at få flere danske naboer. Huslejenedsættelser kan være et godt middel. Her ses Gellerupparken i Århus.


 Inden længe ventes regeringen at komme med sit udspil til bekæmpelse af ghetto-problemerne.
Statsministeren har talt om både at rive boligblokke ned og om at øge politiindsatsen - men politikerne tager de helt forkerte midler i brug, hvis de tror, at ghettoproblemer kan løses ved hjælp af barske snuptagsløsninger og hård retorik, lyder det fra 10 af landets fremmeste eksperter inden for integration og boligsocialt arbejde, som Information har talt med. De giver her deres bud på, hvad politikerne bør gøre og ikke mindst, hvad de bør holde sig fra for på en effektiv måde at komme problemerne i landets udsatte boligområder til livs. Et gennemgående svar er: Ikke det, I har præsenteret indtil nu.
»Jeg frygter stort set alt det, som både regeringen og oppositionen har foreslået på ghettoområdet indtil nu,« siger således Erik Bonnerup, der er tidligere formand for regeringens integrationstænketank.
»Jeg frygter, at politikerne ikke ser realiteterne i øjnene med hensyn til, at ghettoproblematikken ikke kan klares ved hjælp af hurtige fix. Det, som jeg har set indtil nu, er ikke andet end ting, som i bedste fald kurerer symptomerne,« siger han - blandt andet med henvisning til et konservativt forslag om at flytte politistationer ind i ghettoerne.
»Det vil koste rigtig mange penge, penge man i stedet skulle bruge på at støtte børnene i skole- og førskolealderen,« siger han.
For skinger retorik
Et andet forslag - fra Venstre - om at nægte familiesammenføring til beboere i ghetto-områder vækker bekymring hos Jørgen Nue Møller, der fra 2004-2008 var formand for regeringens såkaldte programudvalg, der fulgte udviklingen i socialt udsatte boligområder.
»Jeg håber ikke, der kommer for meget sammenblanding af indvandringspolitik og boligpolitik. Man bør holde de to ting fra hinanden,« siger han.
Otte ud af de 10 eksperter går direkte til angreb på den retorik, som både regeringspartierne S og SF bruger omkring ghettoer - i lighed med, hvad Københavns politidirektør, Johan Reimann, gjorde i sidste uge.
»Ghettobegrebet slynges ud til højre og venstre, og det skygger for det, det egentligt handler om. Vi ved godt, at kriminalitet udspringer af fattigdom, arbejdsløshed og manglende uddannelse. Det er ikke svært at se. Det svære er at gøre noget ved det,« siger Hans Thor Andersen, der er forskningschef på Statens Byggeforskningsinstitut.
Ifølge han og de øvrige eksperter er begrebet 'ghetto' direkte misvisende - og ved at bruge en for enøjet retorik risikerer politikerne at tænke for enøjede løsninger.
»Man må begynde at se områderne, som de er: En lille gruppe unge, der laver ballade og nogen kriminalitet - men ellers områder, hvor flertallet af beboerne opfører sig ordentligt,« siger seniorforsker Knud Erik Hansen fra SBI.
Derfor er det ikke først og fremmest en hårdere politiindsats med øget brug af udgangsforbud - som S og SF f.eks. har foreslået - der er brug for, siger Jørgen Elm Larsen, der er professor på Københavns Universitet.
Nedrivninger er for nemt
»Ren nul-tolerance, mere politi, hårdere domme og at flytte umulige beboere kan ikke stå alene. Det kan godt være, at der er brug for politi, men måske skulle man tænke i nærpoliti. Samtidig skal man kombinere politiet med et målrettet socialt arbejde over for dem, som man identificerer som problemskaberne,« siger han.
En anden af de nemme løsninger - som bl.a. statsminister Lars Løkke Rasmussen (V) omtalte i sin åbningstale i Folketinget - er at rive boligblokke ned i de belastede områder. Men seks ud af 10 eksperter advarer direkte politikerne mod at tro, at dét løser problemerne.
»Det kan godt være, at det som led i nogle byrumsforbedringer kan være nødvendigt med mindre nedrivninger. Men den måde, politikerne har snakket om det på, og gjort det til hovedløsningen, skyder fuldstændig ved siden af,« siger John Andersen, der er professor på RUC og en af landets førende forskere i boligsociale forhold.
Også Knud Erik Hansen vender sig imod nedrivningsforslagene, der ikke i sig selv vil skabe en »bedre« beboersammensætning.
»I stedet kunne man fremme indvandreres muligheder for at få flere danske naboer. Huslejenedsættelser kan være et godt middel til det,« siger han.
Tænk længere
Samtlige 10 eksperter peger på, at løsningen for de udsatte boligområder findes i en langt bedre indsats for at få flere unge i uddannelse, flere i arbejde og få hjulpet familier med sociale problemer.
Dét er en indsats, der ikke bare bærer frugt på et par år, påpeger Birgitte Mazanti, der er leder af Center for Boligsocial Udvikling.
»Jeg frygter, at tidshorisonten på de enkelte boligsociale indsatser bliver for kort, det vil sige, man stopper, før problemerne er løst. Ofte har man for store forventninger til kortere indsatser,« siger hun - der i lighed med fem andre af eksperterne efterlyser indsatser med en langt længere tidshorisont, end det hidtil har været tilfældet.
»Jeg vil nødig se kortsigtede indsatser og programmer, som løber over tre-fire år. Man skal vide, at det her tager mange år. Det nytter ikke noget ikke at have et langt perspektiv,« siger Jørgen Nue Møller.
Ingen særregler
Eksperterne kommer med en række forskellige forslag til, hvad der skal til for at få flere i uddannelse og arbejde: Styrkelse af skoler og indskolingen, en form for job- og uddannelsesgaranti, inddragelse af det lokale erhvervsliv, styrkelse af forældrenes medvirken i deres børn skolegang.
Og syv ud af 10 understreger vigtigheden af, at beboerne i området bliver solidt inddraget i løsningerne - også i forhold til de få ballademagere.
»Den sociale kontrol er den bedste form for kontrol,« siger Kirsten Hviid fra det Nationale Forskningscenter for Arbejdsmiljø.
Laura Gilliam, der er børne- og ungeforsker på DPU ved Aarhus Universitet advarer politikerne mod at vedtage særlove og -regler kun for 'ghettoerne'.
»Så bliver der nemlig skabt parallelle regelsystemer i forhold. Det bliver igen et dække for, at der er andre regler, som gælder for etniske minoriteter,« siger hun.
Vicedirektør Hans Hummelgaard fra Anvendt Kommunalforskning efterlyser i det hele taget mere viden om, hvad der virker.
»Hellere bruge pengene på at forbedre den generelle indsats end at udvikle specifikke indsatser i de udsatte boligområder. Der mangler viden om, hvilke indsatstyper, der giver mest valuta for pengene,« siger han.


