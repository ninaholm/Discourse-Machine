Danmarkshistoriens største besparelse på ulandsbistand
Venstres forslår med sit finanslovsudspil den største besparelse på udviklingsbistand i danmarkshistorien. Organisationer advarer om alvorlige konsekvenser for deres arbejde med verdens fattige
 Flygtninge og verdens fattige får færre penge, hvis regeringen kommer igennem med sit finanslovsforslag. På billedet ses flygtninge i Dzaipi-lejren i Uganda, der er på flugt fra konflikten i Sydsudan.


 Venstre-regeringens udspil til en finanslov for 2016 lægger op til danmarkshistoriens største besparelse på udviklingsbistand. Helt præcist vil Venstre skære 2,3 mia. kroner af bistanden, så det årlige danske bidrag til udvikling i verdens fattige lande kommer til at flugte med 0,7 procent af BNI, som FN anbefaler som et minimum.
Det betyder, at udviklingsbistanden vil falde til det laveste niveau i næsten 40 år. Det møder hård kritik, ikke mindst fra de private danske bistandsorganisationer, der ligeledes rammes af besparelserne.
»Regeringens rundbarbering af ulandsbistanden er en historisk svinestreg. Ikke siden slutningen af 1970’erne har rige Danmark givet mindre til verdens fattigste,« siger Gitte Seeberg, generalsekretær i WWF Verdensnaturfonden. Det bekymrer dog ikke hos regeringspartiet Venstre, hvor man mener, at besparelserne på bistandsbudgetterne er helt rimelige. I forvejen er der kun fem lande i verden, inklusive Danmark, der giver mindst 0,7 procent af BNI i udviklingsbistand, og derfor er Danmark selv med den historiske besparelse fortsat en del af det gode selskab.
Bistandspolitisk blodbad
Nedskæringerne rammer dansk udviklingsbistand bredt, men særligt to hovedområder beskæres hårdt.
Det ene er den bilaterale udviklingsbistand, hvor Danmarks statslige bistandsorganisation, Danida, skal skære syv af 24 prioritetslande væk, ligesom fire programsamarbejdslande lukkes ned. Derfor udfases al bistand til Latinamerika, ligesom bistandssamarbejdet med Vietnam, Nepal, Pakistan og Indonesien vil blive udfaset. I Afrika går besparelserne især ud over Mozambique og Zimbabwe, som dansk bistand trækkes ud af.
Det andet store område, hvor besparelserne på udviklingsbistanden skal findes, er hos de private danske bistandsorganisationer, de såkaldte ngo’er. De bliver samlet beskåret godt 300 mio. kroner om året. Og det kommer til at gøre ondt i forhold til især det langsigtede udviklingsarbejde.
»Det er jo mellem 25 og 27 procent, ngo’erne skal spare på budgettet. Uanset om man er en stor eller en lille ngo, så er det en fjerdedel af det budget, der bruges til arbejde for verdens fattigste, der forsvinder,« siger Birgitte Qvist-Sørensen, generalsekretær i Folkekirkens Nødhjælp.
Hun peger samtidig på, at det bliver en stor udfordring med de annoncerede besparelser, da der ikke gives tid til udfasning af eksisterende aktiviteter, fordi besparelserne allerede rammer fra nytår.
»Det giver jo nogle kæmpe udfordringer. Vi har jo projekter i gang, så man kan sige, at det bliver et dobbelt tab, når vi skal lukke dem så hurtigt og ikke får tid til udfasning. Gode ting, der er i gang, bliver jo stoppet, før man kan nå at få en fornuftig udfasning af projekterne,« siger Birgitte Qvist-Sørensen.
Budget presses af flygtninge
Besparelserne på udviklingsbistanden rammer i øjeblikket ekstra hårdt, da bistandsrammen også dækker udgifter til flygtninge i Danmark. Med den aktuelle flygtningekrise er udgifterne til at håndtere situationen i Danmark eksploderet, og det kan ses på det kommende års bistandsbudget, hvor der afsættes 3,5 mia. kroner til flygtninge.
»Det er intet mindre end en massakre. Den største nedskæring nogensinde i en situation hvor alle taler om, vi skal hjælpe i nærområderne. Vi taler om en nedskæring på 5,8 milliarder, hvis man medregner, at regeringen vil bruge 3,5 milliarder på at modtage flygtninge,« siger Dansk Røde Kors’ generalsekretær, Anders Ladekarl, der særligt undrer sig over regeringens mangel på logik, når de argumenterer for at gøre mere i nærområderne for til gengæld ikke at modtage så mange flygtninge.
Udenrigsminister Kristian Jensen (V) annoncerede for et par uger siden en særpulje på 750 mio. kroner og en generelt øget indsats i nærområderne. I finanslovsforslaget for 2016 er den humanitære bistand, som især dækker over indsatsen i Syriens nærområder, hævet med 50 millioner til 1,825 mia. kroner, men det er et tal, der reelt dækker over en nedskæring, mener Dansk Røde Kors’ generalsekretær, Anders Ladekarl.
»En ting er at kigge på de tal, regeringen har budgetteret med, men hvis man kigger på det beløb, der rent faktisk blev brugt sidste år – ifølge Udenrigsministeriets egne tal – så brugte man 2,3 milliarder kroner. På den måde er det en kraftig beskæring,« siger Anders Ladekarl, der har svært ved at se, hvor i det nuværende budget en pragmatisk opgradering den planlagte ramme skal komme fra.
»Det her er så stramt et budget, at jeg umuligt kan se, hvor man skulle finde de ekstra penge. Konsekvensen bliver uanset hvad, at indsatsen bliver svækket i nærområderne,« siger generalsekretæren, der endnu ikke kan overskue, hvad beskæringen kommer til at betyde for organisationens eget arbejde.
Ingen sammenhæng
Samtidig har regeringen også skåret godt 300 millioner kroner fra sit multilaterale bidrag, som først og fremmest går til FN, hvis Syrien-indsats er den største i organisationens historie – og voldsomt underfinansieret. Til gengæld knytter en vis usikkerhed sig til den pulje på 750 millioner kroner, der er afsat til nærområde- og migrationsindsats. Her er der afsat 250 millioner på finansloven for 2015, mens de resterende 500 millioner endnu hverken findes i den ene eller den anden finanslov. Både den konkrete anvendelse af pengene – og ikke mindst hvor de skal komme fra – har regeringen endnu ikke taget stilling til.
Hos Mellemfolkeligt Samvirke (MS), den danske bistandsorganisation, der skal skære mest, er generalsekretær Frans Mikael Jansen også dybt forundret over regeringens megen snak om nærområdeindsatser og langsigtet udvikling af Afrika og Mellemøsten for at modvirke flygtningepresset. Særligt undrer det hos MS, at statsminister og Venstre-formand Lars Løkke Rasmussen netop har talt på FN’s Generalforsamling om ansvar og en retfærdig verden, hvorefter han står bag et finanslovsudspil, der lægger op til den største besparelse nogensinde.
»Man kan jo se konsekvenserne af for sen udviklingspolitik i, hvordan det rammer Europa. Det er det, som Konservative siger: Besparelserne gør det jo bare dyrere på længere sigt. Vi har samlet 50.000 underskrifter ind med krav om ikke at lave besparelser. Vi har aldrig haft så stor en underskriftsindsamling. Det svarer næsten til, at vi kunne oprette et parti. Der er mange mennesker nu, som ikke synes, at det er os værdigt.«

