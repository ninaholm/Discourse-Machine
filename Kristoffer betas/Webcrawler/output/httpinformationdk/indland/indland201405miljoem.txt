Miljøministeriet anklages for at vildlede om risiko ved antibakteriestof
Miljøstyrelsen har på baggrund af en begrænset undersøgelse frikendt nanosølv, et bakteriedræbende middel. Men undersøgelsen er hullet og giver ikke belæg for konklusionerne, siger ekspert. Set i bakspejlet kunne man have fremhævet undersøgelsens begrænsninger over for Folketinget, erkender Miljøstyrelsen
Nanosølv er et bakterie-nedbrydende middel, der eksempelvis findes i strømper, bukser, sportstøj og karklude.Risikoen for mennesker er svær at teste. Og der kan gå 10 eller 20 år, før vi ser effekterne, siger eksperter.


 
	Miljøministeriet og Miljøstyrelsen anklages nu for at have vildledt offentligheden og Folketinget om forekomsten af såkaldt nanosølv, der findes i tekstiler, og som er mistænkt for at være skadeligt for mennesker.

	I juli 2012 udsendte Miljøstyrelsen, der hører under Miljøministeriet, en pressemeddelelse med overskriften »Ingen grund til bekymring over nanosølv i tekstilprodukter«. Baggrunden var en rapport fra styrelsen, som angiveligt viser, at der ikke findes nanosølv i en række undersøgte tekstiler.

	I en mail til alle Folketingets partier skrev daværende SF-miljøminister Ida Auken desuden om undersøgelsen, at »der ikke kunne findes nanosølv i tekstilprodukter, som var udvalgt på basis af forhandlerinformation«, og ministeren konkluderede:

	»Rapporten giver ikke umiddelbart anledning til yderligere undersøgelser af nanosølv i tekstilprodukter.«

	Men rapporten indeholder store huller og kan ikke danne grundlag for at konkludere, at der ikke findes nanosølv i tekstiler i Danmark.

	Det vurderer Steffen Foss Hansen, lektor ved Danmarks Tekniske Universitets Institut for Vand og Miljøteknologi, efter at have gennemgået rapporten.

	»Det er efter min mening forkert at konkludere, at nanosølv ikke er udbredt på det danske marked. Rapportens forfattere skriver selv, at metoden har nogle begrænsninger, men de bliver ikke nævnt i konklusionen eller i pressemeddelelsen,« siger han.

	Problemet er ifølge Steffen Foss Hansen, at kun 12 ud af undersøgelsens 94 produkter er blevet udvalgt til partikelundersøgelse. Og at produkterne godt kan indeholde mindre koncentrationer af nanosølv, end undersøgelsens metode kan registrere. Endelig benytter undersøgelsen ifølge Steffen Foss Hansen en lavere usikkerhedsfaktor end andre undersøgelser på området.

	Minister: Skal være retvisende

	Miljøstyrelsen erkender i en e-mail til Enhedslisten, at rapporten har sine begrænsninger.

	»Ja, vi er enige i, at man ikke kan konkludere, at der ikke findes tekstiler med nanosølv på det danske marked. Rapporten viser, at en stor andel af de undersøgte produkter indeholder sølv, men at de anvendte metoders begrænsninger ikke giver et klart svar på, om dette sølv er på nanoform,« skriver Miljøstyrelsen i e-mailen, som Information har fået indsigt i af Enhedslisten. Det fremgår også af e-mailen, at Miljøstyrelsen ved samme lejlighed har informeret Miljøministeriets departement om styrelsens vurdering. Men Miljøministeriet har ikke orienteret Folketinget om den vurdering.

	Ida Auken oplyser til Information, at hun ikke erindrer, at Miljøministeriet eller Miljøstyrelsen på noget tidspunkt orienterede hende om, at rapporten ikke viser, om der findes tekstiler med nanosølv på det danske marked.

	»Som minister regner man med, at det, styrelsen forbereder til udsendelse til ordførerkredsen, selvfølgelig er retvisende. Det gælder også i denne sag om nanosølv,« siger hun.

	Information har spurgt Miljøministeriet, hvorfor ministeriet ikke over for Folketinget har oplyst, at rapporten ikke danner grundlag for at konkludere, at der ikke findes tekstiler med nanosølv på det danske marked. Ministeriets eneste kommentar er en kommentar i en mail fra afdelingschef Mikkel Aarø-Hansen:

	»Departementet har givet den daværende minister samme oplysninger, som er sendt til Folketinget, dvs. en beskrivelse af hovedkonklusionerne samt hele rapporten med de tekniske detaljer,« skriver han,

	Kunne lave bedre undersøgelse

	Kontorchef i Miljøstyrelsen Henrik Søren Larsen giver Steffen Foss Hansen fra DTU ret i dele af kritikken.

	»Det er korrekt, som Steffen Foss Hansen siger, at vi kun har analyseret 12 ud af 94 produkter for nanosølv. Men vi har forsøgt at vælge de produkter, som mest sandsynligt indeholder nanosølv. Med de metoder og begrænsninger, der er i rapporten, er det rigtigt, at vi ikke kunne finde noget. Men det betyder ikke, at vi ikke ville kunne finde noget, hvis vi lavede en anden og bedre undersøgelse. Det vil jeg medgive,« siger Henrik Søren Larsen.

– Kan man på baggrund af rapporten godt konkludere, at der ingen grund er til bekymring over nanosølv i tekstilprodukter på det danske marked?

	»Vi kan kun udtale os om, hvad vi undersøgte, og vi fandt ikke nanosølv. Men vi kunne selvfølgelig godt have tilføjet, at med rapportens metoder og begrænsninger får vi denne konklusion,« siger Henrik Søren Larsen.

– Miljøstyrelsen skriver i en e-mail til Enhedslisten, at rapporten ikke viser, at der ikke findes nanosølv i tekstilprodukter i Danmark. Er det ikke et væsentligt forbehold at tage i pressemeddelelsen og orienteringen til Folketinget?

	»Jeg vil understrege, at vi har offentliggjort rapporten og orienteret Folketinget om den. Deri kan man se alle forbehold og begrænsninger. Set i bakspejlet kunne man have fremhævet disse forbehold og begrænsninger over for Folketinget, og man kan selvfølgelig ikke på baggrund af rapporten udelukke, at der er tekstiler med nanosølv på det danske marked. Men det ændrer ikke på, at vi ikke fandt noget nanosølv,« siger Henrik Søren Larsen.

	Førte Folketinget bag lyset

	Enhedslistens miljøordfører, Per Clausen, er stærkt kritisk over for Miljøministeriets håndtering af sagen.

	»Man forsøger at føre Folketinget bag lyset. Man bruger en fejlbehæftet rapport og en misvisende udlægning af rapporten til at påvirke forhandlinger med os. Det er selvfølgelig fuldstændig uacceptabelt,« siger han.

	For de fleste af Folketingets partier har den daværende miljøministers e-mail om Miljøstyrelsens undersøgelse blot været en orientering. Men Enhedslisten lå på det tidspunkt i forhandlinger med SRSF-regeringen om et register over alle forbrugerprodukter, som indeholder nanopartikler.

	»Det er selvfølgelig uholdbart. For vi skal jo kunne have en forventning om, at de informationer, vi får un der forhandlinger med ministeren om en konkret aftale, er korrekte. Og det var de ikke i dette tilfælde. Det virker desværre som om, man bevidst forsøgte at føre os bag lyset,« siger Per Clausen.

	Han betegner det som ødelæggende for tillidsforholdet til Miljøministeriet, at ministeriet ikke informerede Folketinget om styrelsens vurdering.

	»Det er uacceptabelt, at når vi får en rapport fra ministeriet, skal vi selv opsøge anden viden hos eksperter for at kunne konkludere, at det, de forsøger at pådutte os, er fejlbehæftet. Og det er ødelæggende for det tillidsforhold, der jo bør være mellem et ministerium og Folketinget,« siger han.

	Det er endnu uvist, hvorvidt nanosølv i tekstiler er skadeligt for mennesker. Et forskningsprojekt om nanosølv fra Syddansk Universitet viste for nylig, at nanosølv kan trænge ind i menneskers celler og bidrage til en øget produktion af skadelige frie radikaler. Men man kan ikke deraf udlede, at også nanosølv i tekstiler er skadeligt for mennesker, siger forskningsleder Frank Kjeldsen fra Syddansk Universitet, som står bag projektet.

	»Risikoen for mennesker er svær at teste. Man skal have en population, der har brugt disse tekstiler over en årrække, som man kan sammenligne med nogen, som ikke har brugt dem. Og der kan gå 10 eller 20 år, før vi ser effekterne,« siger han.

