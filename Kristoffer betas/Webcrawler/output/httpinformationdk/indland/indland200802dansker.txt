Danskerne elsker rygeloven



 De iskolde røgpauser i regn og blæst har ikke taget modet fra rygende lønmodtagere. 79 procent af rygerne tager stadig smøgerne med på arbejde, men de bakker også op om rygeloven. Det fremgår af en undersøgelse blandt 2747 lønmodtagere, som Analyse Danmark har foretaget for Ugebrevet A4. Ifølge undersøgelsen erklærer otte ud af 10 lønmodtagere, at de er tilfredse eller meget tilfredse med de regler for rygning, arbejdspladsen har vedtaget. Selv blandt de rygere, som ryger dagligt på deres arbejde, er der opbakning til reglerne fra hele 63 procent. Rygeloven trådte i kraft i august 2007. Det positive syn på reglerne har overrasket faglig sekretær Svend-Erik Hermansen fra HK Privat. 

