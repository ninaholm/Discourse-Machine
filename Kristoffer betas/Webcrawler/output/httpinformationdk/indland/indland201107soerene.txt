Søren Espersen: 'Vi har ikke en knivspids ansvar'
Spørgsmålet er, om DF og præster har en særlig forpligtelse til at lægge afstand til den højrenationalistiske og kristne terrorist, Anders Breivik, i Norge


 Dansk Folkeparti har gentagne gange afkrævet danske socialister og kommunister undskyldninger for forfærdeligheder begået af kommunister og pålagt moderate muslimer og imamer et særligt ansvar for at lægge afstand til islamistisk terrorisme.
Har Dansk Folkeparti et særligt ansvar for at lægge afstand til Breivik?
»Vi afviser al vold og terrorisme, hvad enten det kommer fra den ene eller den anden. Alle har ansvar for at foragte terrorismen. Vi lægger linjen der. Der må være en Berlinmur mellem på den ene side partier og bevægelser, der arbejder på folkestyrets grund, og på den anden side de, der har volden som politisk instrument. En anden skelnen giver ikke mening, og jeg vil ikke acceptere det. Vi har ikke en mikroskopisk millimeter mere ansvar end andre, for vi har intet ansvar for det, der er sket i Norge.«
Men bl.a. da en islamistisk terrorist slog til i Stockholm i vinters, mente Pia Kjærsgaard, at imamer og demokratiske muslimer havde et særligt ansvar for at sige fra. Kan det ikke sidestilles?
»Jeg savner også at høre moderate muslimer træde frem og lægge afstand, som vi har gjort, men det er grotesk, at når der sker islamisk terror, så er det vores skyld på grund af tonen, som man jo mener både i din egen avis og i Politiken, og når det så er fra den anden side, så er det fanden-gale-mig også vores skyld. Det kunne man have forudsagt«.
And so what?
Anders Breivik har været medlem af og kortvarigt lokalformand i norsk Fremskrittspartiet, der ved tidligere valg har fået stor opbakning fra DF-ledelsen, og i sit 1.500 sider lange manifest roser han Dansk Folkeparti som et af få partier. Har det ingen betydning, at han har til- hørt den nationalistiske højrefløj og Fremskritts-partiet og bl.a. refererer til Danmark og DF?
»Det giver ikke mening. Han var modstander af EU og islamisme, som vi er, and so what? Hvad skal jeg gøre ved det? Skal jeg så blive tilhænger? Gå ind for åbne grænser? Gå ind for islamisme? Man hører jo ikke meget om, at Villy Søvndal mente meget af det samme som Blekingegadebanden, og derfor har vi da heller ikke beskyldt ham for at have et ansvar for det, de gjorde, selvom de havde samme mål, men bare forskellige metoder. Jeg kan med lige så stor ret som Villy Søvndal sige, at jeg har fandeme ikke noget med den galning at gøre«.
Har kirken så et særligt ansvar for at lægge afstand, når nu han fører sig frem som kristen?
»Det er jo allerede sket. To biskopper har allerede været ude i Kristeligt Dagblad og sige det, der skal siges. Alle bør gøre det.«
Men har de og I et særligt ansvar?
»Vi har ikke en knivspids ansvar, og vi er stolte af vores retorik, og jeg agter at fortsætte«.

