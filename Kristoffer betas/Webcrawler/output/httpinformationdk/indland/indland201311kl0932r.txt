Kl. 09.32 ringede journalisten ... kl. 15.00 havde hun fået opholdstilladelse
Fem en halv time efter, at Information bad om en kommentar til kinesiske Mengshis sag, ændrede Udlændingestyrelsen afgørelse. Ligesom i sagen om syvårige Im fra Thailand tyder forløbet på, at medieopmærksomhed kan føre til, at udlændinge får bedre sagsbehandling. Et retssikkerhedsmæssigt problem, mener kritikere, for hvad med dem, der ikke kommer i medierne?
 
	Nu har jeg været så længe i Danmark. Hvis jeg rejser tilbage til Kina, vil jeg miste en masse værdifulde ting som f.eks. venner og uddannelse, forklarer Mengshi Lins som netop har fået opholdstilladelse.


 
	Egentlig havde hun fået afslag og skulle have forladt Danmark. Men 19-årige Mengshi Lin mente, hun var blevet uretfærdigt behandlet af Udlændingestyrelsen. Hun kontaktede derfor pressen for at fortælle om sin sag, og 17 måneder efter, hun oprindeligt søgte om permanent opholdstilladelse, fik den kinesiske pige i mandags alligevel opholdstilladelse. Det skete blot fem en halv time efter, at Information havde kontaktet Udlændingestyrelsen for at få en kommentar til sagen.

	Mengshi Lin har boet i Danmark i over seks år. Hun taler flydende dansk og går i 2.g i gymnasiet, hvor hun ifølge rektoren er »en dygtig og engageret elev«. Hun har arbejde og masser af venner, og hun drømmer om at læse softwareteknologi.

	Men i september fik Mengshi Lin besked på at forlade Danmark og rejse tilbage til Kina, hvor hun voksede op som barn. Hendes midlertidige opholdstilladelse kunne ikke forlænges, og af samme grund fik hun afslag på permanent opholdstilladelse, som hun også havde ansøgt om.

	Den afgørelse har Udlændingestyrelsen nu omgjort, ifølge kontorchef Merethe Nord Philips »af egen drift«.

	»Mengshi Lin har ikke i sine ansøgninger hidtil opfyldt betingelserne for permanent opholdstilladelse. Men nu har vi altså vurderet, at hun på grund af sin tilknytning til Danmark kan få ophold med henblik på afslutning af sit gymnasieforløb. Som konsekvens heraf kan også hendes mor og lillebror få ophold. Vi vil nu også tage stilling til, om hun kan gives permanent ophold på grundlag af den tilladelse, hun nu har fået,« skriver kontorchefen i en kommentar.

	Med far til Danmark

	I juni 2007 kommer Mengshi Lin til Danmark med sin mor og bror. Året inden har hendes far fået arbejde i Danmark, og resten af familien har efterfølgende fået opholdstilladelse i Danmark.

	Siden har familien haft midlertidig opholdstilladelse som følge af farens arbejdstilladelse. Den har han flere gange forlænget for to år ad gangen, hvorefter også resten af familiens opholdstilladelser er blevet forlænget. I oktober 2012 kan Mengshi se frem til at fylde 18 år, og hun kan derfor ansøge om permanent opholdstilladelse. Kravene til det er, at hun har været i Danmark i over fem år og lever op til de krav, der er i forhold til gæld, kriminalitet og uddannelse. Samtidig udløber farens og dermed resten af familiens midlertidige opholdstilladelse i december 2012.

	Et halvt forinden, på en af de sidste dage i maj 2012, tager Mengshi derfor ind til Udlændingestyrelsens servicecenter i København for at få vejledning om, hvordan hun skal ansøge om permanent opholdstilladelse.

	Svært at forstå

	I servicecenteret får Mengshi de ansøgningsskemaer, hun skal udfylde. Og så fortæller sagsbehandleren ifølge Mengshi, at hun ikke skal betale gebyr for sin ansøgning.

	I maj 2012 blev udlændingeloven ændret, og det betød bl.a. at gebyrer i visse familiesammenføringssager blev fjernet. Udlændingestyrelsen skrev i den anledning i en nyhed på sin hjemmeside, at de nye regler indebærer »afskaffelse af gebyr«, bl.a. for »ansøgning om forlængelse« og »tidsubegrænset (permanent) opholdstilladelse«. Derfor vil Mengshi gerne vide, om de nye regler også gælder hende.

	»Jeg fik at vide, at jeg ikke skulle betale gebyr. Jeg havde en af mine veninder med, og hun hørte det samme som mig: Jeg skulle ikke betale gebyr.«

	Med den oplysning tager Mengshi hjem og udfylder de to ansøgningsskemaer. Men for at være helt sikker, spørger Mengshi ifølge sin forklaring igen til gebyret, da hun en uge senere igen er i servicecentret for at aflevere ansøgningsskemaerne.

	»Bare for en sikkerheds skyld spørger jeg igen. Det er en stor og vigtig sag for mig, og derfor var jeg nødt til at være sikker. Men de sagde igen, at jeg ikke behøvede at betale gebyr.«

	Denne gang har Mengshi en anden veninde med, der ligesom Mengshi hører den ansatte i Udlændingestyrelsen fortælle, at Mengshi ikke skal betale gebyr for sin ansøgning.

	Information har talt med de to veninder, der begge bekræfter, at de hørte Mengshi få at vide, at hun ikke skulle betale noget gebyr.

	Afvist

	I marts 2013, ni måneder efter hun indgav ansøgningen, og tre måneder efter hendes midlertidige opholdstilladelse udløb, får Mengshi svar: Udlændingestyrelsen afviser at behandle ansøgningen. Forklaringen er ifølge afvisningen, at Mengshi ikke har betalt et gebyr på 3.655 kroner, som ifølge udlændingeloven er påkrævet, hvis man søger om permanent opholdstilladelse.

	Udlændingestyrelsen har altså i løbet af ni måneder ikke taget stilling til, om Mengshi opfylder kravene til at få permanent opholdstilladelse, men har blot konstateret, at hun ikke har betalt gebyret. Det på trods af, at Mengshi ifølge sin egen og venindernes forklaring udtrykkeligt fik at vide, at hun ikke skulle betale noget gebyr. Samtidig står der i brevet fra Udlændingestyrelsen, at hun ikke kan klage over afvisningen.

	Mengshi får samtidig besked på at forlade landet inden den 22. april 2013, halvanden måned senere.

	»Jeg synes, det er urimeligt,« siger Mengshi, der ikke ville have haft noget imod at betale gebyret: »Hvis jeg havde fået at vide, at jeg skulle betale gebyret, havde jeg gjort det. 4.000 kroner for en permanent opholdstilladelse er ikke meget.«

	Kontorchef Merethe Nord Philips afviser, at det manglende gebyr burde have betydning for Mengshi Lins sag: »Mengshi Lin har oplevet misforståelser om gebyrspørgsmålet, men dette har ikke haft betydning for hendes opholdssituation. Faktum er, at hun har haft ret til ophold og har fortsat sin skolegang hele vejen i forløbet.«

	Ny chance

	I afvisningen skriver Udlændingestyrelsen dog, at hvis Mengshi inden tre uger indgiver en ny ansøgning og betaler gebyr, vil hun have lov at blive i landet, mens den behandles.

	Mengshi udfylder igen ansøgningsskemaer, sørger omhyggeligt for at betale gebyret denne gang og afleverer ansøgningerne den 18. marts 2013.

	Et kriterium for at få permanent opholdstilladelse er, at man i første omgang opholder sig lovligt i Danmark og derfor skal Mengshi også ansøge om forlængelse af sin hidtidige opholdstilladelse. Den ansøgning skal Styrelsen for Fastholdelse og Rekruttering behandle.

	Det er styrelsen færdig med den 20. august. Nu skriver styrelsen, at Mengshis far samme dag har fået afslag på forlængelse af sin arbejdstilladelse. Af den grund kan styrelsen »ikke give dig opholdstilladelse«, står der i brevet.

	Styrelsen for Fastholdelse og Rekruttering skriver desuden, at den ikke finder, »at der foreligger særlige omstændigheder der taler for at give dig opholdstilladelse i Danmark«.

	Et par uger senere, den 9. september 2013, er Udlændingestyrelsen så færdig med at behandle ansøgningen om permanent opholdstilladelse. Også her bliver det et afslag, »da du ikke har en gyldig opholdstilladelse i Danmark«, som der står i afslaget.

	En syg far

	Mengshis far har længe haft det hårdt på arbejde, han har haft hovedpine og kvalme, og han har været i dårligt humør, fortæller Mengshi. I påsken får faren et mentalt sammenbrud, og han bliver indlagt på en psykiatrisk afdeling. Samtidig behandles farens ansøgning om forlængelse af sin opholdstilladelse. Men hans forværrede tilstand betyder nu, at han ikke kan arbejde, og det er grunden til, at han får afslag på forlængelse af sin arbejdstilladelse den 20. august. Det er det afslag, der samtidig betyder, at Mengshi og resten af familien også mister deres opholdstilladelse.

	Den uheldige og uforudsigelige situation, der opstår som følge af farens sygdom, betyder altså, at Mengshi med ét afskæres fra at kunne få forlænget sin midlertidige opholdstilladelse. Og det betyder samtidig, at hun heller ikke kan få sin egen permanente opholdstilladelse.

	Fem en halv time

	I dag er Mengshis Lins far rejst til Kina. Han ringede til hende en dag i slutningen af august. Hun var i skole. Han stod i lufthavnen.

	»Han sagde, at han ikke længere kunne holde ud at være i Danmark. Han købte flybilletten, uden at nogen vidste det. Det blev min mor og bror og jeg lettere skuffet over,« siger Mengshi. »Han forlader os.«

	Dagen efter kom afslaget fra Udlændingestyrelsen, som betød, at Mengshi og hendes mor og bror mistede deres midlertidige opholdstilladelse. I oktober fløj hendes mor og bror også til Kina. Mengshi blev som den eneste i Danmark, hvor hun som et sidste forsøg på at få ændret afslaget kontaktede pressen. Det viste sig at hjælpe.

	Mandag formiddag sendte Information en foreløbig artikel og en række spørgsmål om behandlingen af Mengshis sag til Udlændingestyrelsen. Fem en halv time senere blev Mengshis advokat, Åge Kramp, ringet op af Udlændingestyrelsen, der oplyste, at de nu ville meddele Mengshi og hendes mor og bror opholdstilladelse. Det sker efter § 9c, stk. 1 i udlændingeloven, hvorefter man kan få opholdstilladelse, »hvis ganske særlige grunde (…) taler herfor«. Det vurderer Udlændingestyrelsen altså er tilfældet. Det på trods af, at samme myndighed torsdag den 7. november, fire dage før Informations henvendelse, afviste en ansøgning efter netop § 9c, stk. 1, som Mengshi sammen med sin advokat havde indgivet.

	»Den beslutning omgjorde vi i løbet af få dage af egen drift, fordi vi erkendte, at der var et grundlag for at give en tilladelse efter denne bestemmelse,« oplyser kontorchef Merethe Nord Philips fra Udlændingestyrelsen i en skriftlig kommentar.

	Kontorchefen vil desuden nu invitere Mengshi til et møde for at tale om forløbet: »Jeg har bestemt forståelse for, at Mengshi har været urolig i forløbet. Derfor vil jeg invitere Mengshi til et møde, hvor jeg og relevante medarbejdere kan høre hendes oplevelse. Det vil give det bedste grundlag for, at vi kan lære af de fejl, der måtte være begået fra vores side.«

	 

Information har fået aktindsigt i Mengshi Lins sag hos Udlændingestyrelsen og Udlændingenævnet. Mengshi Lins far, mor og brors identiteter er anonymiserede, men er Information bekendte

