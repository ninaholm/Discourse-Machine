Ligestilling er ikke frisørpriser og strikkefestivaller
Med et nyt lovforslag vil regeringen sætte en stopper for det store antal  ’pjattede’ klagesager, som Ligebehandlingsnævnet modtager om alt fra frisørpriser til entré på swingerklubber. Men lovforslaget vil næppe have nogen effekt, lyder vurderingen fra tænketanken Justitia
 Sagen om prisforskel for dame- og herreklip vakte foragelse på Christiansborg, hvor bl.a. beskæftigelsesminister Henrik Dam Kristensen gav udtryk for at ligestillingsnævnet brugte for megen tid på småsager


 I februar 2012 tikkede en e-mail ind til Ligebehandlingsnævnet, der træffer afgørelse i sager om forskelsbehandling.
»Jeg ønsker hermed at klage over kønsdiskriminerende priser hos frisøren Salon Stender. Herreklip koster 438 kr., mens dameklip koster 528 kr.,« skrev en klager, der beskrev sig selv om »en kvinde med kort hår, der minder meget om en drengefrisure.« På grund af sine korte lokker betragtede kvinden prisforskellen på 90 kroner som »direkte diskriminerende og som et udtryk for stereotypisering.«
Selv om kvinden aldrig var blevet klippet hos frisøren, krævede hun en godtgørelse. Og det fik hun. »Det er i strid med ligestillingsloven, at indklagede har forskellige priser for klipning af kvinder og mænd,« afgjorde Ligebehandlingsnævnet, der dømte frisøren til at betale 2.500 kroner til kvinden.
Dommen vakte forargelse på Christiansborg. Den viste, at nævnet brugte for meget tid på kuriøse småsager om ligestilling eller; »pjattede ting«, som beskæftigelsesminister Henrik Dam Kristensen (S) formulerede det. Flere mente, at de mange bagatelsager udvander kampen imod diskrimination.
»Når man taler ligestilling i Danmark, er det største problem ikke, om der er prisforskel blandt frisører,« sagde Henrik Dam Kristensen i november. Fredag førstebehandlede Folketinget så et nyt lovforslag, der skal sætte en stopper for de mange småsager. Men det nye lovforslag vil næppe løse problemet, vurderer direktør i den juridiske tænketank Justitia, Jacob Mchangama.
Løser ikke problemet
Lovforslag indskærper godt nok, at man kun kan klage til Ligebehandlingsnævnet, hvis man har en personlig og aktuel grund – man kan altså ikke klage over noget, man kun har læst eller hørt om. Men selv om dette muligvis vil mindske den samlede mængde af klagesager, vil det næppe gøre sagerne mindre ’pjattede’.
»Hvis man bevæger sig ud i nattelivet og konstaterer, at man som mand skal betale på en natklub, mens en dame kommer gratis ind, så kan man stadig klage gratis til nævnet og få en godtgørelse på 2.500 kroner,« siger Jacob Mchangama.
»Der var tværpolitisk enighed om, at man ville nedbringe bagatelagtige sager, men når man læser lovforslaget er det ikke det, det rammer,« siger han.
Advokatrådet pointerer i sit høringssvar til lovforslaget, at Ligebehandlingsnævnet allerede i dag afviser en række klager med den begrundelse, at klageren ikke har en konkret og personlig interesse i sagen.
Eksempelvis afviste nævnet i 2013 en sag, hvor en 66-årig kvinde klagede over, at »en forlystelsespark« udelukkende optog drenge til sin musikgarde, med den begrundelse at klageren »ikke selv havde søgt om optagelse, da hun lå uden for den aldersgruppe, der kunne optages.«
Ifølge Advokatrådet er nævnet altså allerede »gået videre« end det, man med det nye lovforslag har i sinde at indføre. Derfor »forekommer det uklart for Advokatrådet, hvorvidt der reelt er behov for en begrænsning.«
Væsentlig ulempe
Sagen om Salon Stender og den korthårede kvinde endte i landsretten. Frisøren fastholdt, at prisforskellen afspejlede, at det i »90 procent af alle tilfælde« tager længere tid at klippe kvinder end mænd. Desuden kunne den korthårede kvinde have fået rabat, hvis hun bare havde spurgt. I november 2014 – 32 måneder efter klagen blev afgivet – omstødte Østre Landsret nævnets afgørelse.
Frisørsagen er langt fra den eneste kontroversielle klagesag, Ligebehandlingsnævnet har været involveret i i de seks år, det har eksisteret.
Mange husker sagen om Hotel Bella Skys særlige kvindeetage ’Bella Donna’ eller klagen over en swingerklub, der tog højere entrépriser for mænd end for kvinder. I begge tilfælde afgjorde nævnet, at der var tale om ulovlig forskelsbehandling. Det samme gjorde de i sagen om et diskotek, der ville opkræve 50 kroner mere fra mænd til et fri bar-arrangement og i klagesagen imod Fanø Strikkefestival som have gratis entre for mænd og børn, mens kvinder skulle betale 50 kroner.
Jacob Mchangama så gerne, at det nye lovforslag indeholdt en bestemmelse om, at klagerne skal have oplevet en »væsentlig ulempe« for at kunne få behandlet sin klage. Det er blandt andet praksis ved klager til Den Europæiske Menneskerettighedsdomstol.
»Så kunne man jo skrive i lovbemærkningerne, at prisforskelle på natklubber og swingerklubber ikke skal være omfattet,« siger han.
»Hvis man afviser en person i nattelivet på grund af hudfarve eller en kvinde på arbejdsmarkedet er det, fordi man ikke vil have en bestemt gruppe ind. Det stigmatiserer en hel befolkningsgruppe. Men at lukke en kvinde gratis ind på en swingerklub sker jo ikke for at holde en bestemt gruppe væk. Derfor er baggrunden for den kønsbaserede prisforskel mere saglig,« siger han.
Hvad er en bagatel?
Trods de mange kuriøse sager mener forperson i LGBT Danmark, Søren Laursen, at Ligebehandlingsnævnet er et gode. Mange af hans medlemmer oplever diskrimination og er glade for at have et sted at klage, fortæller han.
»Jeg er hundrede procent sikker på, at de sager, der har været oppe i nævnet, aldrig var blevet til sager, hvis nævnet ikke fandtes. Ingen ville have haft overskud eller evner til at starte en retssag. Ligebehandlingsnævnet er meget enklere, det koster ikke noget, og det gør, at de love, der er tilgængelige, i større udstrækning bliver prøvet,« siger Søren Laursen.
Han kan dog ikke pege på en konkret sag, hvor nævnet har truffet en afgørelse om hans medlemmer, som ikke også er endt i retten. Det skyldes blandt andet, at man ikke kan føre vidner i nævnet, forklarer han.
»Det kan være utrolig svært at løfte en bevisbyrde på vores område. Det er ofte påstand mod påstand, og så skal man føre vidner,« siger Søren Laursen.
Hos Kvinderådet, der er paraplyorganisation for 44 kvindeforeninger, er man imod at indføre en bagatelgrænse. For hvem skal bestemme, hvad der er en bagatel?
»Noget kan se inferiørt og ligegyldigt ud og så vise sig ikke at være det,« siger sekretariatsleder Randi Theil Nielsen.
»Der er masser af debat inden for kønsområdet, hvor folk føler sig krænket og diskrimineret, og det tyder jo på, at der er behov for et sted, hvor man kan klage. Vi gør, hvad vi kan, for at gøre opmærksom på, at nævnet eksisterer. Vi siger, brug det. Klag. Se, hvad der sker.«
Udvander debatten
Jacob Mchangama er uenig. Han mener, at Ligebehandlingsnævnets afgørelser ofte udvander debatten om diskrimination.
»Folk griner af de her sager om frisører, Bella Sky og swingerklubber. Det er en skam, at så vigtigt et princip som lighed for loven udvandes her i 100-året for indførelsen af kvindernes stemmeret,« siger han. Han mener ikke, det har væsentlig betydning for ligebehandling i samfundet, om mænd betaler 50 kroner mere end kvinder for at komme ind på en natklub.
»Hvis en væsentlig del af Ligebehandlingsnævnets tid går med det, så er værdien af nævnet meget begrænset,« siger Jacob Mchangama.
Det nye lovforslag giver også mulighed for formandsafgørelser i Ligebehandlingsnævnet på områder, hvor der allerede er etableret en fast praksis. Desuden får Institut For Menneskerettigheder mulighed for at føre principielle sager i nævnet. Lovforslaget ventes at træde i kraft den 1. juli 2015.

