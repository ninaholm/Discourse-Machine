Tørklædekrig i Folketinget
Asmaa Abdol-Hamid (EL) splitter Folketingets Præsidium. Nu kræver Enhedslisten svar på, om hun kan gå på tingets talerstol iført sit muslimske tørklæde


 Enhedslisten kræver en afklaring af Folketingets regler om hovedbeklædning. Kravet kommer, fordi Dansk Folkepartis medlem af Folketingets Præsidium, Søren Espersen, truer med at stoppe Enhedslistens folketingsuppleant Asmaa Abdol-Hamid, hvis han sidder i formandsstolen den dag, hun måtte træde op på tingets talerstol iført sit muslimske tørklæde. 
"Vi mener, det er i lodret modstrid med de regler, der gælder, og forventer, at Folketingets formænd retter sig efter disse regler og ikke begår selvtægt eller opfinder deres egne regler. Det er vor klare opfattelse, at de nuværende regler ikke giver mulighed for at udelukke folketingsmedlemmer fra at bære tørklæde," siger næstformanden i Enhedslistens folketingsgruppe, Per Clausen.
Nye retningslinjer
Enhedslisten vil derfor mandag skrive et brev til Folketingets formand, Thor Pedersen (V), og bede ham bekræfte, at det forholder sig på den måde. 
Asmaa Abdol-Hamid er førstesuppleant for Johanne Schmidt-Nielsen hos Enhedslisten, som normalt gør flittigt brug af vikarer. Så det er ikke usandsynligt, at Asmaa Abdol-Hamid kommer til at optræde i folketingssalen. 
Allerede nu har Folketingets Præsidium planlagt et seminar i april, hvor spørgsmålet skal drøftes, og der skal udstikkes nye retningslinjer. Selv er Søren Espersen imidlertid ikke i tvivl. Præsidiemedlemmet vil gøre alt, hvad han kan for at få forbudt "enhver form for hovedbeklædning i folketingssalen, hvad enten det drejer sig om klaphatte, nissehuer, tørklæder eller burkaer". 
Det vil han gøre klart for Asmaa Abdol-Hamid, hvis hun skulle blive indkaldt i morgen, uden at præsidiet forinden har drøftet sagen.
Debatten om tørklæder i Folketinget blussede op sidste forår, da Asmaa Abdol-Hamid blev opstillet for Enhedslisten. Folketingets daværende formand, Christian Mejdahl (V), ville dengang ikke på forhånd godkende, at et folketingsmedlem kunne bære tørklæde på Folketingets talerstol. Men han understregede også, at der hidtil ikke har været nogen regler for påklædning.
Afklaring
Mens Thor Pedersen ikke ønsker at kommentere spørgsmålet, før han har set Enhedslistens brev, så lover det konservative medlem af præsidiet, Helge Adam Møller, at der kommer en afklaring. 
"Det drøfter vi i præsidiet, inden det bliver aktuelt. Og hvis hun skulle blive indkaldt inden seminaret, så har vi aftalt at drøfte det i præsidiet forinden, så jeg har ingen holdning forinden. Men hun kommer ikke til at stå på talerstolen, uden at vi har drøftet det," siger Helge Adam Møller.
SF og S vil ikke blande sig 
Både SF's og Socialdemokraternes medlemmer af det fem mand store præsidium afviser at indføre et tørklædeforbud. SF's Holger K. Nielsen siger, at "det er så indlysende, at det er helt hul i hovedet at lave regler om det," og Socialdemokraternes Svend Auken mener heller ikke, at der er noget at diskutere. 
"Vi har tidligere taget stilling til det spørgsmål i præsidiet, og dengang var der enighed om, at hvis folk i øvrigt er tækkeligt klædt, så kan vi ikke blande os i deres påklædning. Vi kan jo heller ikke flå hatten af dronningen, når hun kommer i Folketinget. Vi har da også tidligere haft medlemmer med hovedbeklædning, som for eksempel Folketingets mangeårige formand Sophus Høgsbro, som altid havde en sort kalot på. Hvis det i øvrig ikke hæmmer kommunikationen, så må Folketinget selvfølgelig være et sted som alle andre. Vi forbyder det heller ikke, hvis folk har et kors om halsen," siger Svend Auken.
Modsat de folkevalgte er der ingen slinger i valsen for de ansatte. Ifølge Folketingets uniformsreglement er det tilladt at gå med religiøst begrundet hovedbeklædning. Eneste krav til tørklædet er, at det bliver udleveret af Folketinget selv, så det på den måde passer til den øvrige uniform. 


