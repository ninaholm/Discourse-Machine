Oppositionen kræver større klimahensyn i trafikrapport
Infrastruktur-kommissionens rapport om fremtidens trafik tager slet ikke nok hensyn til klima og miljø, lyder kritikken fra oppositionen på Christiansborg


 Radikale Venstre og Enhedslisten er langt fra imponerede over rapporten fra Infrastrukturkommissionen, som Information omtalte i torsdags.
I rapporten bliver der lagt op til at bygge en masse nye motorveje baseret på fremskrivninger over fremtidens trafik, mens der ikke er opstillet mål for, hvor meget trafikkens CO2-udslip skal nedbringes med.
De radikales trafikordfører Johs Poulsen beklager, at hensyn til klima og miljø ikke fylder mere i rapporten. 
"Man skal naturligvis have en vurdering af, hvor meget CO2-udledning, trafikken vil udlede fremover," siger Johs Poulsen, der understreger, at han endnu ikke har set den ikke offentliggjorte version af rapporten. 
"Så snart jeg har set den endelige rapport, vil jeg bede om at få en CO2-vurdering af kommissionens forslag hurtigt muligt," siger han.
Johs Poulsen understreger, at man i langt højere grad skal satse på mere miljøvenlige biler end i dag.
"Hver dag, der går, hvor vi ikke indretter afgiftsstrukturen, så den understøtter transportformer som hybrid- og elbiler, er spildt," siger han.
Den radikale politiker peger også på roadpricing som et oplagt redskab til at mindske væksten i biltrafikken.
"Men desværre er kommissoriet for Infrastrukturkommissionen skrevet i en kontekst, hvor skattestoppet var gud i regeringen. Nu har regeringen heldigvis åbnet et vindue for en større omlægning af vores skattesystem. Så skal vi hurtigst muligt lave en skattereform, som helt afgørende kan ændre incitamentsstrukturen for trafikken," siger han.
Spild af tid
Enhedslistens trafikordfører, Per Clausen, er også stærkt utilfreds med, at Infrastrukturkommissionen sylter klimahensyn i deres rapport. 
"Når det ikke indgår som grundlag for rapporten, at man skal begrænse CO2-udslippet, så er det jo spild af tid," siger han.
Ifølge Per Clausen er hovedansvaret regeringens, fordi de har forfattet et kommissorium, hvor klima og miljø kun fylder ganske lidt. 
"Det afslører jo regeringens grundlæggende hykleri. De snakker meget om klimapolitik og sender Connie Hedegaard verden rundt. Men når det kommer til stykket, er man uden af stand til at handle på et område, hvor man virkelig kunne gøre en forskel. Det er et forudsigeligt resultat, men ikke desto mindre en katastrofe. Og det giver jo et helt håbløst udgangspunkt for at træffe beslutninger om infrastruktur frem over," siger Per Clausen. 
Torsdag undsagde kommissionens eneste grønne medlem, Danmarks Naturfredningsforening, rapporten, som den ikke vil være med til at blåstemple. 
Ifølge en analyse som Rådet for Bæredygtig Trafik har lavet, består kommissionen nu stort set udelukkende af personer, der er meget venligt stemt over for mere biltrafik.


