Hård linje i knivsager blev underkendt
To mænd, der i landsretten fik fængsel for at have en kniv med sig, skal alligevel kun straffes med bøde. Sagen er et nederlag til Rigsadvokaten


 Rigsadvokat Jørgen Steen Sørensen måtte uddele et lykønskende håndtryk til sin modpart, da Højesteret i går satte punktum for to stærkt omtalte knivsager.
For anklagemyndighedens strenge linje led skibbrud, da en enig Højesteret underkendte fængselsstraffene til to unge mænd. I begge tilfælde var der tale om så formildende omstændigheder, at de kunne slippe med en bøde.
Alligevel er advokat Jens Rye-Andersen ikke tilfreds. Han er forsvarer for den nu 24-årige Peter Søbygge, der blev straffet for at have et multiværktøj med knivblad med i sin bil.
»I princippet er det en sejr for os. Men det er med stor beklagelse, at vi kan konstatere, at Højesteret ikke har mulighed for totalt at frifinde på grund af lovens forarbejde. Dommen afhjælper ikke det problem, at man kriminaliserer halvdelen af den danske befolkning, som risikerer en plet på straffeattesten,« siger han.
Vil danne skole
De to prøvesager kommer til at danne skole for, hvordan regeringens stramning af våbenloven skal forstås. Lovændringen lægger op til, at det som udgangspunkt skal koste syv dages fængsel, første gang folk tages med kniv i det offentlige rum.
»Det sætter jo domstolene ud af funktion. Er man fræk, kan man sige, at vi er på vej til at blive en politistat,« siger Jens Rye-Andersen.
Rigsadvokat Jørgen Steen Sørensen har presset på for at få de to mænd straffet med fængsel. Hvis ikke Højesteret holdt fast i niveauet med fængselsstraffe, ville der ikke være meget tilbage af regeringens strafskærpelse. En bødestraf vil »åbne en ladeport«, har han tidligere konkluderet.
I går måtte han så indse, at domstolene valgte at følge en anden linje. Spørgsmålet er, dommene kommer til at underminere regeringens ønske om en hårdere kurs mod knive i nattelivet.
»Vi mente, det var vigtigt med en stram og klar linje, og den ville man bedst kunne holde fast i med landsrettens resultat. Men det er klart, at billedet nu er blevet lidt mere mudret,« siger Jørgen Steen Sørensen.
Med dommen er det blevet mere tydeligt, hvor stor lovens 'kattelem' er.
Højesteret siger, at man ved straffastsættelsen må lave en samlet vurdering af blandt andet knivens art, om kniven ligger i bilen eller bæres på personen, af hvorfor den tiltalte var i den pågældende situation, og om kniven var medbragt med vilje eller ved en forglemmelse.
Kan nu komme videre
Hundredvis af knivsager har været sat i bero, mens Højesteret har behandlet de to sager. Nu kan anklagemyndigheden gå videre med sagsbehandlingen, men rigsadvokaten advarer mod at tro, at alle de ventende sager vil ende med bødestraf.
»Det var to af de mest tvivlsomme sager, som Højesteret nu har behandlet,« siger han.
En af de sager, der har ventet på afgørelsen, er sagen mod Lars Lentz Sørensen fra Lille Skensved. Han fik en bøde i byretten for at have glemt en kniv i sin bil efter en fisketur. Sagen skal nu for Vestre Landsret, og umiddelbart ser han efter gårsdagens domme mere positivt på sin egen sag.
»Jeg vil ikke sige, at jeg ikke har haft en rolig nat siden. Men det hele har virket meget usikkert. Nu vil jeg gerne have en afklaring på min fremtid,« siger han.


