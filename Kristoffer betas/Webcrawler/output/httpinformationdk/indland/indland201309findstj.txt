Find stjålne cykler med din mobiltelefon
Efter flere års diskussioner ser det endelig ud til, at der kommer et offentligt register over stjålne cykler


 
	Rigspolitiet forsøger nu – om ikke at komme cykeltyverier til livs – så i hvert fald at gøre det sværere for tyvene at afsætte cyklerne.

	I løbet af efteråret får du nemlig mulighed for at tjekke på din smartphone, om en cykel er meldt stjålet i Rigspolitiets register, inden du køber en brugt af slagsen i Gul og Gratis, Den Blå Avis eller bare i den lokale avis (mens andre cykler ender helt uden for Danmarks grænser).

	»Jo nemmere vi gør det for borgeren selv at tjekke, om en ting er stjålet, jo sværere bliver det selvfølgelig også for tyvene at afsætte hælervarer. Det er jo også derfor, at forsikringsselskaberne synes, at det er en god idé,« siger Michael S. Hansen, it-direktør i Rigspolitiet.Applikationen til smartphones – Android, iPhone og Windows Phone 8 – bliver en del af Dansk Politi App, hvor borgerne fremover blandt andet også vil kunne læse døgnrapporter fra de forskellige politikredse.

	Sidste år blev der anmeldt 68.000 cykeltyverier til politiet, men det reelle tal kan være helt op mod en kvart million, mener eksperter. Mange gider nemlig ikke bruge kræfter på at anmelde et cykeltyveri, da politiet kun opklarer en halv procent af tyverierne.

	Det fik tidligere på året et flertal på Christiansborg – uden om SRSF-regeringen – til at kræve, at justitsminister Morten Bødskov (S) oprettede et offentligt register over stjålne cykler.

	Et sådant register har været diskuteret i årevis under skiftende justitsminister uden at det er blevet til noget. Men i begyndelsen af året fastslogDatatilsynet, at det er muligt at lave et register over stelnumre »inden for persondatalovens rammer«.

	Dansk Folkepartis retspolitiske ordfører, Peter Skaarup, er tilfreds med, at cykeregisteret bliver en realitet.

	»Men jeg håber også, at justitsministeren har tænkt sig at sikre, at der kommer en kvik respons, hvis en borger efter at have tjekket registret har opdaget en cykelhæler og melder denne. Registret skulle meget gerne også betyde, at cykeltyvene og hælere får et sværere liv. Der skal være en langt større risiko for tyven og hæleren. Vi må jo ikke glemme, at mere end 70.000 cykler årligt bliver meldt stjålet i Danmark, og hvis man for eksempel er studerende, så er det faktisk en ret stor og træls ting at få stjålet sin cykel. Typisk er der jo en selvrisiko i ens forsikring, og så er et cykeltyveri pludselig en ret dyr omgang, der gør ondt i SU-budgettet,« siger Peter Skaarup.

	De senere år har blandt andet Falck og Hviscykel.dk oprettet registre eller såkaldte sites/portaler, hvor bestjålne cykelejere kan melde tyveriet af deres cykel. Men forsikringsbranchen, som sidste år udbetalte 230 millioner kroner til de forsikrede ejere af 55.000 stjålne cykler, har netop efterlyst ét sted på nettet. Dansk Cyklistforbund har tidligere kritiseret regeringen for ikke at gøre noget ved cykeltyverierne og konsekvenserne af disse – samtidig med at den altid snakker om, at vi skal tage cykel og lade bilen stå.

	»Rigspolitiets udtalelser peger i den rigtige retning. Men vi skal se det, før vi tror det. Al erfaring viser, at både politiet og justitsministeriet arbejder meget langsomt på det her område,« siger Frits Bredal, kommunikationschef i Dansk Cyklistforbund.

