Familiefællesskab om aftensmaden giver færre problemunge
Modsat den gængse opfattelse har det positiv effekt på unges trivsel, hvis deres forældre følger rigtig meget med i deres hverdag og formår at skabe et fællesskab i familien, viser nyt stort studium af danske familietypers betydning for unges livstilfredshed og adfærd
Aftensmåltidet er og bør være et vigtigt samlings--punkt for familien, sammenfatter en undersøgelse af 7.000 familier.

Den danske ungdom er omklamret af curlingforældre, der ringer til universitetet, når podernes karakterer ikke lever op til forventningerne. Eller også tager forældrene med til jobsamtalen, efter de altså har skrevet ansøgningen. Det indtryk af forældregenerationen blev igen bekræftet før jul, da historierne om evigt omsorgsfulde og nursende forældre fyldte medierne.Men nu viser et omfattende studium af danske familietyper, at det har stor betydning for unges trivsel i teenageårene, at forældrene følger meget med i de unges gøren og laden.»Jeg finder ikke i mit studie, at curlingforældrene er særlig udbredte. Det, at forældre interesserer sig for deres unge og involverer sig i dem, opleves som positivt af de unge selv, og det har også positiv betydning for deres trivsel. Forældrenes involvering er heller ikke ensbetydende med, at de rydder enhver forhindring væk for de unge,« siger sociolog Karen Margrethe Dahl, der i sin ph.d.-afhandling har studeret danske familietyper på baggrund af to store datasæt indsamlet af SFI, Det Nationale Center for Velfærd, blandt 7.000 danske familier.Undersøgelsen er et af de få hidtidige studier i Norden, der kortlægger sammenhængen mellem familietyper og unges brug af hash og alkohol, deres pjækkeri og deres psykiske sårbarhed.Både forældrene – i det tilgængelige datamateriale er det mødrene, der er blevet spurgt – og de unge på henholdsvis 15 og 19 år er blevet stillet en lang række spørgsmål om familiens hverdagsrutiner og relationer: Hvor tit familien f.eks. spiser aftensmad sammen; hvor tit forældrene taler med deres unge; om de kender deres venner og ved, hvor de unge er henne, når de ikke er hjemme. Der er også blevet spurgt til, hvor meget de unge er med til at bestemme i familien; hvor tit de får ros, og hvor tilfredse de er med deres liv.Styret fællesskabEt af de væsentligste resultater er, at den familietype, som Karen Margrethe Dahl definerer som den demokratisk familieorienterede, opleves af de unge, som den, der giver dem den største grad af tilfredshed og følelse af autonomi. Denne type familie er den mest udbredte af familierne i undersøgelsen, og den er præget af en lav grad af individualisering, som sociologen formulerer det. Det vil sige, at der er tæt kontakt mellem den unge og forældrene, de spiser ofte aftensmad sammen, har mange samtaler, og der er meget anerkendelse fra de voksnes side. Resultaterne i undersøgelsen er værd at hæfte sig ved i en tid, hvor der er meget fokus på unges psykiske mistrivsel, påpeger sociologen. Både i forhold til de unge på gymnasier og de videregående uddannelser, der i undersøgelser siger, at de føler sig stressede og har søvnproblemer. Men også hvad angår de unge, der har svært ved at motivere sig selv, falder fra uddannelserne eller har andre sociale problemer.»Afhandlingen veksler mellem at se familielivet fra mødrenes og de unges perspektiv. Når jeg ser på mødrenes perspektiv, viser det sig, at restriktive holdninger til de unges adfærd i forhold til f.eks. hash og alkohol kan forenes med følelsesmæssig nærhed. Og kombinationen gør, at man får nogle unge, der ikke får så mange problemer,« siger Karen Margrethe Dahl og fortsætter:»Når jeg ser det fra de unges side, fokuserer jeg på spændingen mellem individ og fællesskab og finder, at et tæt familiefællesskab giver stor livstilfredshed–både når de unge føler, at der er en lige relation mellem dem og deres forældre, og når de oplever, at familiefællesskabet er mere forældrestyret.«– Kan man på baggrund af din undersøgelse sige, at familier med en stærk fællesskabsrelation giver de unge et fundament af tryghed og styrke til at stå på egne ben?»Ja, et stærkt hverdagsfællesskab er afgørende, og det gør en forskel i forhold til de unges adfærd. Forældrene er faste og tydelige omkring deres egne normer og regler,« siger Karen Margrethe Dahl.Ud over den demokratisk familieorienterede familietype definerer sociologen yderligere tre familietyper: Den demokratisk individorienterede forsøger at kombinere plads til familiemedlemmernes individuelle liv med demokrati og følelsesmæssig nærhed uden at nå helt i mål, mens den hierarkiske familieorienterede har et tæt fællesskab, en høj grad af forældrestyring og en lille grad af dialog.Endelig er der den disintegrerede individorienterede familie, hvor der er meget uafhængighed og lighed, men hvor der ikke er så meget dialog, og hvor den følelsesmæssige relation heller ikke er så tæt.Højtuddannet og dysfunktionelEt andet resultat af undersøgelsen, der dog ikke er så statistisk signifikant, er, at en gruppe af de højtuddannede forældre havner i gruppen af dysfunktionelle familier. En gruppe, der ellers er kendetegnet ved manglende ressourcer, et højt alkoholforbrug og flere økonomiske problemer.»Jeg har ikke nogen forklaring, der kan underbygges empirisk. Men et kvalificeret gæt kan være, at der blandt nogle højtuddannede er et problem med balancen mellem familie- og arbejdsliv, som også smitter af på de unges trivsel,« siger Karen Margrethe Dahl. De højtuddannede er overrepræsenteret i gruppen af demokratisk individorienterede, viser undersøgelsen.»De forsøger at få virkeligheden til at mødes med idealerne, men man kan også se, at det ikke helt lykkes. Den med kvalitetstiden holder ikke.«Børneforsker Per Schultz Jørgensen, der er tidligere formand for Børnerådet og professor i socialpsykologi ved Danmarks Pædagogiske Universitet, bekræfter undersøgelsens resultater.Ifølge Per Schultz Jørgensen er det netop den moderne »netværksfamilies« akilleshæl at få struktur i hverdagen.»Den moderne familie har ikke på forhånd rutiner, konventioner og regler, men den har hele tiden et organiseringsproblem. Enten er organiseringen i fare for at blive for slap og falde fra hinanden eller blive totalt overfladisk. Styrken ligger i, om man kan skabe en struktur af forpligtende aftaler og den personlige tilstedeværelse,« siger Per Schultz Jørgensen, der finder det overraskende positivt, at en stor gruppe danske familier tilsyneladende formår at skabe struktur og velfungerende fællesskaber. Men han genkender samtidig de højtuddannede familiers problemer med at realisere idealerne i en travl hverdag.»Danske småbørnsforældre har verdensrekord i, hvor meget begge forældre arbejder. Det betyder, at man lægger et stort engagement uden for familien, hvilket samtidig kræver en kolossal mobilisering af egne ressourcer for at få en familie til at fungere godt,« siger børneforskeren.Han bekræfter desuden Karen Margrethe Dahls pointe med, at høj uddannelse ikke er en garanti for unges trivsel:»De unge i den type familier klarer sig ofte godt i skolen. Men det er også familier, der tærer på hovedstolen, fordi forældrene har for meget arbejde, og børnene ikke får den opdragelse, de skal have. Undersøgelsen tager temperaturen på en livsstil, der kræver mange ressourcer.«Fri men ikke trygPh.d.-afhandlingen hamrer på den måde en pæl igennem den moderne familietype, som toneangivne sociologer med britiske Anthony Giddens i spidsen har fremhævet som idealet for friere og mere uafhængige relationer.I den familietype er begge forældre udearbejdende, og børnene i familien møder omverdenen som individer frem for kun som en del af en familie. Giddens har som Karen Margrethe Dahl skriver i afhandlingen »en optimistisk forhåbning om«, at en demokratisk familierelation frisætter individerne i familien og kærligheden fra den ydre tvang.Det skulle gøre medlemmerne i den moderne familie både friere og mere tilfredse, end de ville have været et familieforhold bundet af afhængighed og tradition.»Giddens ville sige, at den moderne familie giver god plads til hvert familiemedlems individuelle ønsker og handlinger, fordi den samles og forhandler om at opfylde medlemmernes intime behov for nærvær. Men min undersøgelse viser, at det er svært at give fuld plads til, at hvert medlem kan gøre deres, samtidig med at man opnår en høj grad af nærhed, fællesskabsfølelse og samtale,« siger Karen Margrethe Dahl, der pointerer, at de daglige rutiner omkring aftensmad osv. ikke nødvendigvis er nogen, der behøver at blive bearbejdet gennem samtaler:»Især for de 15-årige er det den daglige tryghed, der er vigtigst i forhold til deres trivsel. Den familie, hvor man har et rimeligt integreret hverdagsliv, hvor man mødes regelmæssigt, hvor forældrene ved, hvem vennerne er, er den familie, der er bedst for de unge.«Sociologen hæfter sig også ved, at den nordiske norm for de unges livsførelse, som den afspejles i blandt andet ungdomsfilm og andet kulturmateriale, vægter den individuelle frihed mere, end mange af familierne gør.»Normen er, at de voksne skal passe sig selv, mens den unge først er færdig som menneske, når man kan sige, at man står alene. Familiefællesskab bliver hurtigt fremstillet som noget meget tyngende og tvingende, hvorimod man i de sydeuropæiske lande har en familiekultur mere af nød, men hvor mulighederne i det fællesskab også vægtes højere end i Danmark,« siger hun.
