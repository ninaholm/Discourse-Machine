Aarhus-studerende raver rundt i flytterod
Frustration og forvirring hersker igen på Aarhus Universitet. Selv de gamle studerende kan ikke kan finde ud af, hvor og hvornår de har undervisning. Det lover ikke godt for, hvordan man tager imod de 7.000 nye studerende, advarer studenterrådsformand


 Fusioner, flytninger og nye it-systemer har igen fået frustrationerne til at blusse op på Aarhus Universitet. Mange studerende ved ikke, hvor de skal møde op efter sommerferien, og de kan ikke få et nyt skemaplanlægningssystem til at virke, så de kan se, hvornår de har undervisning, siger formand for Studenterrådet på Aarhus Universitet, Per Dalbjerg.
»Det betyder, at vi nu får en studiestart, hvor vi har en masse nye studerende, som af naturlige årsager er forvirrede – det vil man altid være som ny studerende. Men vi har også en masse gamle studerende, som er forvirrede over, hvor de skal hen,« siger Per Dalbjerg med henvisning til de flere end 7.000 nye studerende, der om to uger har første dag på universitetet.
De administrative medarbejdere har også fået ny struktur og ved derfor ikke altid, hvordan de skal svare på de mange spørgsmål, eller hvor de skal sende folk hen. I stedet forsøger de lokale studenterråd på fagene at hjælpe de mange studerende, der henvender sig.
»Så det er studerende, der bliver nødt til at hjælpe studerende. Vi snakker en del med de administrative medarbejdere. De siger selv, at der er stress på, og at der ikke er styr på, hvem der har ansvar for hvad,« siger Per Dalbjerg.
’Vi er flyttet’
Aarhus Universitet gennemgår i disse år omfattende forandringer med områder, der bliver lagt sammen, og medarbejdere og studerende, der flytter rundt. De første studier flyttede allerede sidste efterår, og også dengang var der problemer.
»De historiestuderende mødte bare op en dag foran deres studievejledning, hvor der stod ’Vi er flyttet’. Ingen anede, hvor de var flyttet hen. Det troede vi, man havde lært en masse af til næste gang,« siger Per Dalbjerg.
I denne omgang er det især på det samfundsvidenskabelige fakultet, Business and Social Science (BSS), der er problemer, hvor en række studier er flyttet, uden de studerende føler, de har fået tilstrækkelige informationer om, hvor de skal flytte hen. Prodekan for uddannelse på Business and Social Science, Peder Østergaard, erkender, at man ikke var klar over, i hvor høj grad det var nødvendigt at orientere de studerende, da fakultetet gennemførte de første flytninger af primært jura i foråret.
»Vi mente ikke, vi flyttede de studerende så langt, så de ikke kunne se, hvor de skulle møde henne. Men der var et større behov, end vi var klar over på daværende tidspunkt,« siger Peder Østergaard.
Men siden har man gjort meget for at lære af sine fejl, og denne gang har kommunikationsindsatsen været særdeles omfattende, siger han.
»Det kan være alt fra, hvorfra man nu skal stå af bussen fra Silkeborg, og hvor man finder den nye fredagsbar,« siger Peder Østergaard.
Kommunikationen er blevet bedre end de første store brølere, medgiver studenterrådsformanden.
»Men det er ikke godt nok stadig at se så mange studerende, som er frustrerede. Det her er jo, hvad der sker, når man laver alting om på én gang,« siger han. Der er dog stadig to uger at løbe på inden studiestart, siger Peder Østergaard. Her skal man nok nå at sætte de studerende ind i det nye skemaplanlægningssystem, så de på første dag ved, hvor og hvornår de skal møde.
»Jeg er optimistisk. Jeg tror, vi har løst hovedparten af problemerne. Men 15.000 studerende og op til 1.000 undervisere er ikke nogen helt triviel planlægningsopgave. Specielt ikke, når man har rørt rigtig meget rundt i gryden,« siger Peder Østergaard.
 

