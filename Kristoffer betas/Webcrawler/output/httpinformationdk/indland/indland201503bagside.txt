Bagsiden: Mogensenskolen
Det er selvsagt uheldigt, at den saudiarabiske ambassadørs mor får særbehandling på Hvidovre Hospital. Til gengæld er hospitalets kommunikation omkring affæren helt i top – og formentlig kan den danne skole


 Tænk en gang, at den nye skole inden for politisk kommunikation skulle komme fra Hvidovre. Det havde kun få gættet på. Men kigger man bag om sagen om den saudiarabiske ambassadørs mor og vicehospitalsdirektør Torben Mogensen, er der ikke noget at tage fejl af: Efter årtier med ævl, spin og udenomssnak er en helt ny form for krisekommunikation ved at tage form. En kommunikation, der bygger på det, som tiden kalder mest på: ærlighed.
Først – sagen kort: Saudi-ambassadøren, som Ekstra Bladet kalder ham, er en besværlig mand at arbejde sammen med. Hans mor er indlagt på Hvidovre Hospital, og ifølge flere ansatte har hospitalsledelsen givet efter for saudi-ambassadørens store krav om særbehandling af moderen. Det er naturligvis ikke godt i et hospitalsvæsen, hvor alle som udgangspunkt bliver behandlet lige. En dårlig sag for hospitalet, med andre ord. Så lang så godt. Men læg så mærke til det svar, som vicehospitalsdirektør Torben Mogensen – som sjovt nok er storebror til den mangeårige spindoktor og politiske kommentator Peter Mogensen – giver på kritikken. Her fra Ekstra Bladet:
»Flere kilder fra hospitalet fortæller nu til Ekstra Bladet, at Torben Mogensen har afbrudt behandlinger, fordi ambassadørens mor skulle have hjælp. Og det erkender han også selv, da han bliver konfronteret: ’Ja, jeg har ringet til læger og givet dem ordre på at droppe det, de var i gang med, fordi de skulle prioritere den saudiske ambassadørs mor,’ siger vicedirektør Torben Mogensen fra Hvidovre Hospital.« Jamen hov, tænker den garvede avislæser: Manden siger jo sandheden. Han svarer rent faktisk på journalistens spørgsmål, og han gør det tilmed ærligt. Samme ligefremme kommunikationsstrategi fører Mogensen i en opfølgende historie:
»Har I hyret vikarer til at tage sig af de andre patienter, for at der skulle være frie hænder til at tage sig af ambassadørens mor?« spørger Ekstra Bladet.
»Ja,« svarer Torben Mogensen som senere kommer med tilføjelsen: »Jeg har bare sagt, at det her skal bare køre. Simpelthen.«
Se, det er stærk kommunikation, Torben Mogensen. Simpelthen. Uden omsvøb. Tag den, alle I personlige rådgivere og kommunikationschefer. Og det virker. På få sætninger går Mogensen fra saudiskurk til oplysningshelt. En mand, som står ved sine beslutninger og taler åbent om dem. Torben Mogensen har praktiseret stilen i mange år. Gæt f.eks. hvilken læge, der er kilde til BT-historien: »Læge: Min fejl hun fik hjerneskade« fra 2008. Med saudi-sagen er Torben Mogensen-skolen for alvor slået igennem – og førende politiske kommentatorer er ikke i tvivl: Simpel ærlighed bliver den helt store kommunikative trend i de kommende mange år. Og når Mogensen-skolen først er slået igennem på politisk plan, glæder vi os til at lave det helt store interview med Anders Fogh Rasmussen om grundlaget for Irak-krigen. Med Johanne Schmidt-Nielsen om Enhedslistens rotationsprincip. Og med Troels Lund Poulsen om alt, hvad han foretog sig i årene 2007-2011.

