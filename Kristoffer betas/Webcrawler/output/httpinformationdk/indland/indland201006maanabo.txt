Må naboens pige arbejde sort, når hun passer dine børn?
Skatteminister og skatteordfører vil undersøge begrebet 'sort arbejde' nærmere, efter en ny omfattende undersøgelse på området er blevet offentliggjort. De er i tvivl om, hvorvidt visse former for vennetjenester og ungarbejde skal klassificeres som sort arbejde


 Danskerne har en »avanceret moral«, når det kommer til sort arbejde. Det konkluderer en ny undersøgelse fra Rockwool Fondens Forskningsenhed, Danskerne og det sorte arbejde, som blev præsenteret i går.
»En avanceret moral betyder, at vi generelt er imod sort arbejde, men accepterer visse undtagelser,« siger forskningschef Torben Tranæs.
Han henviser til, at syv ud af 10 danskere i undersøgelsen accepterer, at skolepigen tjener 1.000 kroner sort hver måned ved børnepasning, hvorimod kun tre ud af 10 accepterer den samme indkomst for håndværkeren.
Statteminister Troels Lund Poulsen (V) og skatteordfører Nick Hækkerup (S) deltog i præsentationen. Under diskussionen af undersøgelsens resultater var de åbne for, at der skal kigges nærmere på definitionen af sort arbejde.
»For mig spænder det meget bredt, fra dem, som systematisk gør det professionelt, til en pige som serverer til en konfirmation. Men i min politiske optik er der forskel,« siger Troels Lund Poulsen.
Han henviser til det, som tidligere hed »godt naboskab«, og som i dag vil blive opfattet som sort arbejde.
»Hvis man har hold i ryggen, så man ikke kan grave i sin have, og får naboen til det, så vil naboen blive skattepligtig. Der synes jeg dog, vi skal passe på ikke at blive for nidkære. Det er ikke snyd og ikke, hvad jeg definerer som sort arbejde. Derfor synes jeg, der er andre ting, vi bør forholde os til,« siger Troels Lund Poulsen.
Tvivl om resultater
Undersøgelsen viser også, at danskerne stort set laver lige så meget sort arbejde i dag som for 15 år siden. Det betyder, at cirka hver fjerde voksne dansker arbejder sort i løbet af et år. Målt i forhold til BNP svarer det til 2,8 pct.
»Det lyder ikke af meget, men det svarer til, at alle voksne mellem 18 og 70 år arbejder sort en uge om året på fuldtid,« siger Torben Tranæs.
Troels Lund Poulsen tvivler dog på tallene, som stammer fra en ny spørgemetode, som forskerne begyndte på i 2008. Var forskerne fortsat med den gamle spørgemetode, viser undersøgelsen nemlig, at andelen af sort arbejde er faldet.
»Faktisk er der tale om et fald fra 3,1 pct. af BNP i 1994 til 2,2 pct. i 2010. Det svarer til 15 mia. kr. Derfor vil jeg konkludere, at det går i den rigtige retning,« siger Troels Lund Poulsen.
Nick Hækkerup har ligesom skatteministeren svært ved at se, at mængden af det sorte arbejde er konstant.
»Det er interessant, at der i undersøgelsen konstateres, at accepten af sort arbejde falder. Så må man også antage, at andelen af sort arbejde vil falde med tiden,« siger han.
Men andelen af sort arbejde er konstant, pointerer Camilla Hvidtfeldt, som er en af forskerne bag undersøgelsen.
»Vi kan se i tallene for kontant betalt sort arbejde, at andelen har været fuldstændig uændret siden 1994. Det indikerer, at resten af området også er uændret,« siger hun.
Kan ikke afskaffes
Forskerne bag undersøgelsen kan ikke svare på, hvor stor en andel af de tre pct. af BNP, der er vennetjenester eller serveringer til konfirmationer. Samtidig påpeger skatteministeren, at sort arbejde aldrig kan afskaffes helt.
- Hvis vi skærer de særlige tilfælde af vennetjenester og sort ungarbejde væk fra statistikken, som du mener er retfærdigt, hvor mange procent af BNP må sort arbejde så fylde?
»Hvis vi fjerner antallet af unge, som serverer til fester, så er det sorte arbejde stadig ikke klaret. Rent lovgivningsmæssigt kan vi dog tillade os at lave om på nogle ting, så man får en mere klar forståelse for, hvad sort arbejde er. Hvor langt vi så kommer ned i pct. af BNP, det hverken kan eller vil jeg sige noget meningsfyldt om - for næste gang jeg er her, har forskerne måske spurgt på en endnu bredere måde i undersøgelsen, så tallene for sort arbejde stiger,« siger Troels Lund Poulsen.
En differentieret opfattelse af, hvad sort arbejde er, vil ifølge Nick Hækkerup også hjælpe i arbejdet mod det. Herved kan det f.eks. besluttes, hvilke områder politikerne først og fremmest skal fokusere på. Han foreslår det klassiske sorte arbejde, som udføres af professionelle.
»Det er f.eks. svært at gribe ind over for forældre, som giver deres børn lommepenge for at udføre visse opgaver i hjemmet. Det her er nyt land og besværligt at træde ind på,« siger han.
Ifølge Troels Lund Poulsen er der brug for yderligere tiltag, når det kommer til opgøret med sort arbejde. Han nedsatte derfor i går en task force, som skal undersøge, hvordan problematikken bedst gribes an.

