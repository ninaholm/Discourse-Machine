Bagtanker bag borgerlig bejlen
De borgerliges forsøg på at friste de radikale til samarbejde vil ikke ændre den politiske konstellation - men Venstre og Konservative opnår alligevel, præcis hvad de vil
Venstre og Konservatives frierier til de radikale får en kold skulder af Margrethe Vestager


 Selv om gårsdagens borgerlige frieri til de radikale blev modtaget med en kold skulder fra Margrethe Vestager, har Venstre og Konservative masser at hente på manøvren.
Hele ti punkter har de blå oppositionspartier fundet frem til for at friste de radikale til et samarbejde.
»Vi siger stille og roligt til Det Radikale Venstre, at det er noget nemmere at gennemføre en økonomisk ansvarlig politik med blå blok«, lød det fra Konservatives Brian Mikkelsen.
Hverken »stille« eller »roligt« betegner i virkeligheden det stød mod en rød regering, som reelt ligger bag den udstrakte hånd fra Venstre og Konservative.
Tværtimod er hensigten, at skabe størst mulig opmærksomhed omkring den borgerlige bejlen, som blev lanceret i Jyllands-Posten.
Den har nemlig flere formål: For det første skal det genere det S-SF-R-samarbejde, der i øjeblikket er i gang i form af forhandlinger om et regeringsgrundlag.
Dernæst vil de borgerlige signalere til befolkningen, at man er klar til at samarbejde hen over midten, og at et alternativ til de røde ikke nødvendigvis hedder det slidte gamle VKO.
Sluttelig kan man ramme en øm tå ved at prikke til de radikale, som foretrækker et samarbejde med de borgerlige frem for med Thorning og Søvndal. Efter stiftelsen af Ny Alliance er der ikke så mange blå radikale som tidligere - men de er der.
Sidder fast i kollektivet
Og i forhold til de midtervælgere, der ikke har næsen begravet i politiske teknikaliteter, kan frieriet tilmed forekomme helt oplagt for de radikale at tage i mod, især med tanke på deres mantra om at »samarbejde med alle dem, der vil lave radikal politik.«
Hos de røde - inklusive de radikale - mødes den borgerlige flirten med tavshed. Man forhandler, lyder den automatreaktion, der forhindrer de ledende politikere fra de involverede partier i overhovedet at ytre sig offentligt i disse dage.
Men der vil næppe komme noget konkret ud af de borgerliges henvendelse.
For det første lader det sig simpelthen ikke gøre for de radikale at stemme sammen med borgerlige partier, når først man har fået plads i en rød regering. En regering arbejder - og stemmer - som et kollektiv, og det ved de borgerlige naturligvis godt.
For det andet er en del af det ellers lokkende tilbud fra Venstre og Konservative allerede aftalt, nemlig i form af den tilbagetrækningsreform og forkortede dagpengeperiode, som blev vedtaget inden valget.
Begge dele står Margre-the Vestager fast på også skal gennemføres af en ny rød regering. Også det ved de borgerlige naturligvis godt.
Hensigten med at udstille den store økonomiske fællesmængde mellem radikale og de blå partier har heller ikke for alvor været at hive radikale over på den anden side.
Det har - trods Brian Mikkelsens forsikringer om det modsatte - haft til formål at skramme en ny regering allerede før den er trådt til.
Strategien er utvivlsom lagt i forbindelse med de møder, Lars Løkke Rasmussen har inviteret den kommende opposition til på Marienborg. Møderne har til formål at samle partierne til højre for midten i kampen mod regeringen.
DF forkludrer frieri
Ud over det faktum, at Mar-grethe Vestager allerede før sidste valg valgte side til fordel for Helle Thorning-Schmidt og under ingen omstændigheder kan - eller vil - skifte politisk side, er der flere grunde til, at det radikale samarbejde med de borgerlige er urealistisk.
For uanset hvor meget Venstre og Konservative gerne vil arbejde hen over midten med de radikale, kan de ingenting uden deltagelse af Pia Kjærsgaard. Dertil tæller DF's 22 mandater for meget i det regnskab, der som bekendt kræver mindst 90 mandater. Og til trods for, at radikale og DF begge har lagt underskrifter til den omstridte forringelse af efterlønnen og den forkortede dagpengeperiode, så er der ikke umiddelbart ret meget mere at hente i det parløb.
I Jyllands-Posten i går medgav Venstres formand, Kristian Jensen, at listen med de ti fristelser, som man arbejder på at overrække til Margrethe Vestager, ikke er udformet af en samlet opposition.
DF er ikke lun på ideen om at sænke selskabsskatten, og de stiller sig lodret afvisende over for forslaget om en mere lempelig green card-ordning. Dermed bliver Radikale Venstre opfordret til at stemme en reformpolitik igennem sammen med de borgerlige, uden at der reelt ville være et flertal.
Alligevel har den borgerlige manøvre sat dagsorden og rettet projektørerne mod deres egen politiske ansvarlighed og splittelsen i en ny rød regering. På den måde har Venstre og Konservative efter alt at dømme fået, hvad de kom efter.

