Kontrol kontrol
»Vi kommer og tjekker din lejlighed en af dagene.«
Sådan skal det lyde fra kommunernes såkaldte kontrolgrupper, hvis de vil undersøge, hvem og hvor mange der bor i et privat hjem, hvor der er mistanke om socialt bedrageri - eksempelvis enlige, der i realiteten har en bofælle


 »Vi kommer og tjekker din lejlighed en af dagene.«
Sådan skal det lyde fra kommunernes såkaldte kontrolgrupper, hvis de vil undersøge, hvem og hvor mange der bor i et privat hjem, hvor der er mistanke om socialt bedrageri - eksempelvis enlige, der i realiteten har en bofælle. Men før kommunen kan aflægge besøg, skal borgeren have givet en skriftlig tilladelse.
Det giver selvsagt god mulighed for at fjerne en ekstra tandbørste eller rede den side af sengen, hvor der officielt ikke sover nogen. Derfor har kommunerne nu ytret ønske om at få flere redskaber til at afsløre bedrageriet, der anslås at koste samfundet i alt fire mia. kr. årligt. Der skal ikke megen fantasi til at forestille sig, hvad børne- og ældreområdet vil kunne få ud af de penge.
Men som reglerne er i dag, kan kommunernes kontrolgrupper altså ikke komme på uanmeldt besøg i private hjem - en tanke, som både politikere og den liberale tænketank CEPOS da også vægrer sig imod - sidstnævnte sammenligner det med statens rettigheder i det hedengangne DDR. Og naturligvis skal såvel privatlivets fred som boligens ukrænkelighed vægtes tungt. Derfor kan der kun opfordres til varsomhed, når politikerne til efteråret skal tage stilling til, hvilke redskaber der fremover skal ligge i kommunernes kontrolkasse. Men der er faktisk mulighed for at øge beføjelserne, uden at der bliver tale om stasi-agtige metoder. Eksempelvis kunne man udstyre kommunaldirektøren med en dommerkendelse, som kunne udleveres til de, ifølge kommunerne, få tilfælde, hvor det skønnes nødvendigt at komme uanmeldt.
Fra kommunernes organisation KL har reaktionen været, at kommunerne ikke skal efterforske - >det er en politimæssig opgave. Men hos kommunerne har man indset, at der skal vægtige beviser til, før politiet kaster sig ind i en efterforskning. Dem bør kommunerne have tilladelse til at grave frem. Men der skal naturligvis være kontrol med kontrollen.   	         mek

