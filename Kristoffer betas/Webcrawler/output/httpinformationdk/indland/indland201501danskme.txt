Dansk Metal: Industrien bør begrænse brugen af råvarer
Fagforeningen Dansk Metal anbefaler, at industrien i fremtiden begrænser forbruget af metal, plast og vand. Sen, men fornuftig udmelding fra en fagforening, der normalt ikke er kendt for at tænke på miljøet, mener arbejdsmarkedsforsker
’Danske industrivirksomheder har meget at vinde ved at arbejde målrettet med at begrænse brugen af råvarer. Derfor er det vores klare anbefaling til danske industrivirksomheder, at de arbejder målrettet på at minimere brugen af råvarer,’ lyder det nu fra Dansk Metal.


 Økonomisk vækst og knappe ressourcer er med til at presse prisen på råstoffer i vejret. Derfor mener fagforeningen Dansk Metal, at danske industrivirksomheder i fremtiden bør indskrænke brugen af vand, plast og metal, hvis danske virksomheder fortsat skal være konkurrencedygtige.
»Danske industrivirksomheder har meget at vinde ved at arbejde målrettet med at begrænse brugen af råvarer. Derfor er det vores klare anbefaling til danske industrivirksomheder, at de arbejder målrettet på at minimere brugen af råvarer,« siger Allan Lyngsø Madsen, der er cheføkonom i Dansk Metal.
Professor og arbejdsmarkedsforsker på Aalborg Universitet Henning Jørgensen kalder fagforeningens udmelding for »nye toner« med henvisning til, at fagforeningen normalt ikke er kendt for at være fortaler for bæredygtig produktion.
»Generelt har fagforeningerne ikke været særlig gode til at fokusere på grøn vækst. Derfor er det bestemt også fornuftigt, at Dansk Metal nu sætter fokus på problematikken. Man kan sige, at det er bedre sent end aldrig,« siger Henning Jørgensen. Han mener, at udmeldingen skal ses om udtryk for et »indre pres« i fagforeningen og henviser til en stor undersøgelse, der for nylig viste, at fagforeningernes medlemmer generelt ønsker, at både virksomheder og fagforeninger får mere fokus på grøn vækst.
»Ledelserne rundt om i fagforeningerne er langt om længe begyndt få øjnene op for, at medlemmerne ønsker grøn omstilling, fordi det kan være med til at skabe flere job,« siger arbejdsmarkedsforskeren. Hans vurdering er, at fagforeningerne er nødt til at gå sammen, hvis det skal lykkedes at få danske industrivirksomheder til at begrænse brugen af råstoffer.
»Det er ikke nok, at en enkel fagforening melder ud, at danske virksomheder skal satse på grøn vækst. Fagforeningerne er nødt til at skabe et fælles, vedvarende pres på både virksomheder og politikerne,« siger Henning Jørgensen. Samtidig vurderer han, at fagforeningerne vil tabe endnu flere medlemmer i fremtiden, hvis de ikke når til enighed om en fælles udmelding på spørgsmålet om grøn vækst.
Knappe ressourcer
Baggrunden for Dansk Metals udmelding skal blandt andet findes i en rapport fra Damvad udarbejdet for Miljøstyrelsen, der peger på, at råvarepriserne de seneste ti år er steget markant mere end priserne på industriens slutprodukter.
Råvarepriserne er steget 45 procent, mens salgspriserne til sammenligning er steget 20 procent. Sam- tidig viser en ny undersøgelse blandt Dansk Metals medlemmer, at knap fire ud af ti tillidsrepræsentanter mener, at deres virksomhed er udfordret af stigende omkostninger. Blandt dem, der mener, at virksomheden er udfordret, peger to ud af tre tillidsrepræsentanter på, at udfordringen skyldes stigende råvare-priser.
Allan Lyngsø Madsen fra Dansk Metal vurderer, at potentialet til ressourceeffektivisering er størst blandt små og mellemstore virksomheder. Det skyldes ifølge ham, at særligt disse virksomheder mangler viden om, hvordan man ressourceeffektiviserer bedst.
Og en løsning er ifølge Allan Lyngsø Madsen at inddrage medarbejderne mere i omstillingen.
»Det er medarbejdere i produktionen, der ofte har det største indblik i, hvor der er i spild i produktionen. Derfor er det vigtigt, at de bliver taget med på råd,« siger han.
Optimering af genbrug
Dansk Metal, der repræsenterer 111.000 medlemmer, foreslår derfor også, at virksomhederne opretter nogle særlige stillinger, der har fokus på, hvordan virksomheden bedst minimerer brugen af råstoffer. Konkret ønsker fagforeningen blandt andet den såkaldte fagpilot- ordning udvidet. Den giver tilskud til, at virksomheder med under 100 medarbejdere kan ansætte en erhvervsuddannet medarbejder under 30 år til et løse en konkret udviklingsopgave.
Kim Jensen, der er seniorkonsulent i rådgivningsfirmaet Vugge til Vugge, fortæller, at virksomheder med fordel kan tænke i at optimere brug og genbrug af råvarer i virksomhederne. Men det er ikke nødvendigvis nok at ansætte en enkel medarbejder til at varetage jobbet.
Det er hele virksomhedens produktdesign, indkøb og produktionsproces, der skal gentænkes, hvis en virksomhed skal lykkes med at optimere og minimere brugen af råvarer. Firmaet Vugge til Vugge rådgiver ud fra den såkaldte cradle to cradle-produktionsfilosofi, hvor alt i et produkts livsfaser skal udlede og efterlade et minimum af forurening, spild og affald.
»Når vi rådgiver virksomheder i, hvordan man skaber en bæredygtig virksomhed, er det helt centralt at tænke i, hvordan man optimerer genbrug. Når man designer et produkt, skal man derfor finde ud af, hvordan man efterfølgende kan skille det ad, så man sidder tilbage med nogle såkaldt rene fraktioner, som man kan anvende på ny,« siger han.
Det er derfor også vigtigt, vurderer han, hvis danske industrivirksomheder skal have held til at begrænse brugen af råstoffer, at man på tværs af brancherne etablerer nogle såkaldte tilbagetagningssystemer, så virksomhederne kan genbruge og udnytte hinandens produkter.
»Det er ikke nok, at hver enkel virksomhed isoleret arbejder med løsninger. Man er også nødt til på tværs af brancher at se på, hvordan man fælles kan være med til at løse problematikken omkring grøn omstilling,« siger han.
Han pointerer, at der er meget at vinde for virksomhederne.
»Allerførst er det selvfølgelig miljøet, der vinder her. Men hvis man indretter sin virksomheds produktdesign og produktion rigtigt, er der også meget at vinde for selve virksomheden.«

