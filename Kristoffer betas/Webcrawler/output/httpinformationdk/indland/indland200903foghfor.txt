Fogh forventer NATO-opbakning fra Danmark
Enhedslisten tilslutter sig nu SF's kritik af Fogh som ny NATO-generalsekretær. Men statsministeren selv forventer, at Danmark bakker om den samme nye chef, som resten af forsvarsalliancen støtter


 Med Tyrkiets accept af Anders Fogh Rasmussen (V) som ny NATO-generalsekretær ser det ud til, at alle sten er ryddet af vejen. Og ifølge Informations oplysninger udtrykte statsministeren på gårsdagens møde i Udenrigspolitisk Nævn forventning om, at Danmark tilslutter sig den enighed om den kommende generalsekretær, der nu med al tydelighed tegner sig forsvarsalliancen rundt. 
Men den danske opbakning bliver med visse partipolitiske undtagelser. I går meddelte Socialdemokraterne, at de støtter Fogh, men SF har gjort det klart, at man ikke mener, at han er den rigtige mand på posten, og Enhedslisten vil heller ikke hjælpe den danske statsminister på vej. 
Ifølge forsvarsordfører Frank Aaen (EL) har Foghs rolle i forhold til Irak- og Afghanistan-krigene gjort det umuligt at støtte ham til jobbet som ny NATO-generalsekretær. 
"Vi vil sende læserbreve til udvalgte aviser i store lande om vores modstand," siger Frank Aaen og tilføjer:
"Vi ved godt, at der er mange, der ser frem til at få statsministeren sendt ud af landet, men det kan vi ikke være bekendt."
EL: Fogh på pension
Ifølge Frank Aaen er Danmark "nødt til at beholde ham i stedet for at give ham nye muligheder for at gå i krig." 
"Vores opfattelse er, at statsministeren skal sættes fra bestillingen så hurtigt som muligt og derefter pensioneres," siger Aaen.
Han slutter dermed op om SF's forsvarsordfører Holger K. Nielsen, som i gårsdagens udgave af Information afviste, at danskerne bør være stolte af udsigten til at få en international post:
"Og jeg vil hellere se det fra NATO's samlede synsvinkel, hvor det er vigtigt, at man får en kandidat, der kan samle frem for at splitte," lød det i går fra SF'eren. 
DF-formand Pia Kjærsgaard kalder Holger K. Nielsens udtalelser "langt ude":
"Han skal blande sig udenom, rent ud sagt. Det er småpinligt, at folkesocialisterne kommer med en advarsel. Nu er de ved at falde tilbage i den gamle rolle."
Fogh var karrig med ordene, da pressen i går konfronterede ham med den nye tyrkiske ros. Ud over at takke for den tyrkiske tillid, havde Fogh "ingen kommentarer." Dermed kan Danmark vente til næste uges NATO-topmøde, hvor beslutningen om den nye generalsekretær - ifølge Anders Fogh Rasmussen - ventes at blive truffet. I går kom det også frem, at Fogh skal besøge Tyrkiet bare fem dage efter NATO-mødet.

