Størstedelen af internet-logningen kan sløjfes
90 procent af de 550 milliarder registreringer, der hvert år lagres om danskerne efter logningsbekendtgørelsen bliver stort set aldrig brugt, erkender politiet. Enhedslisten og Venstre vil nu stille beslutningsforslag om helt at afskaffe sessionslogningerne


 90 procent af de 550 milliarder oplysninger, der hvert år logges om danskernes trafik på mobil og internet bliver stort set ikke brugt og kan slettes uden at Danmark kommer i strid med EU-direktivet. Det kom frem på en åben høring i Retsudvalget onsdag. Det er de såkaldte sessionslogninger, som logger datapakker og lagrer oplysninger om, hvilke hjemmesider alle danskere besøger. Registreringen er ekstremt omfattende og har, siden den blev indført, været omdiskuteret. Dels fordi det var uklart, hvad dataene kunne bruges til, og dels fordi det er meget nemt at omgå. Politiinspektør Magnus Andresen forklarede til høringen, at dataene meget sjældent bruges.
»Sessionslogninger udnyttes generelt begrænset til opklaringen af kriminalsager,« siger Magnus Andresen, der mente, at det godt kunne lade sig gøre at finde et eksempel på, at de var brugt. Dog var det ikke noget, han selv lå inde med. Politiet har hidtil nægtet at udtale sig konkret om, hvordan de bruger loggede oplysningerne om internetbrug, men Magnus Andresen forklarede til høringen, at det først og fremmest er oplysninger om IP-adresser på personer, der er interessante for efterforskningen. De kan føre frem til mistænkte kriminelle, og de efterfølgende ransagninger af computere og smartphones kan så yderligere styrke sagen.
»Men udviklingen i fremtiden er, at der godt kan være et stigende udbud af onlinetjenester, hvor kunden lagrer data i den virtuelle sky. Det kunne gøre, at man i fremtiden fik et større behov for analyse af sessionslogninger,« tilføjede Magnus Andresen.
Afskaf logningerne
Justitsministeriet lancerede i fredags i Jyllands-Posten eksempler på 10 kriminalsager, hvor logningsoplysninger efter ministeriets opfattelse havde bidraget væsentligt til sagens opklaring. Kun ét enkelt af de eksempler handlede om internetlogning, og heller ikke den sag drejede sig om en sessionslogning. En anden opgørelse viser, at politiet generelt kun har efterspurgt internetoplysningerne 170 gange i 2010, sammenlignet med 3.801 gange for mobiltelefoner.
Meldingen fra politiet får nu både Enhedslisten og Venstre til at stille beslutningsforslag om helt at afskaffe sessionslogningerne, og altså nedbringe antallet af registrerede data markant.
»Hvis man har noget, der er omkostningstungt, og som fører til massiv overvågning af danskerne, men som ikke bliver brugt af nogen myndigheder til noget som helst, så synes jeg, det er svært at argumentere for, hvorfor det skal opretholdes,« siger Venstres retsordfører   . Enhedslistens retsordfører Pernille Skipper supplerer:
»Vi hører politiet direkte sige, at de ikke bruger det, men blot tænker, at de måske kan komme til det i fremtiden. Samtidigt er det den form for logning, som udgør den allerstørste mængde data, og derfor er det største indgreb i frihedsrettighederne. Det er helt ude i hampen, at vi overhovedet registrerer det,« siger hun.
Udskydes igen
Høringen var indkaldt af et flertal i Folketingets Retsudvalg, som en del af behandlingen af lovforslaget L53. I lovforslaget lægger regeringen op til, at man endnu engang skal udskyde en revision af den omdiskuterede logningsbekendtgørelse. Revisionsbestemmelsen blev oprindeligt indsat for at sikre, at Folketinget samlede op på erfaringerne fra et helt nyt overvågningsområde. Men denne erfaringsopsamling er blevet udskudt flere gange, og både jurister og folketingsmedlemmer har påpeget, at man stadig efter fem år med loven ved meget lidt om, hvad særligt internetovervågning kan bruges til. Alligevel har regeringen lagt op til at det skal udskydes endnu engang, med henvisning til at EU for øjeblikket arbejder med en revision af direktivet. Men et flertal i Folketinget bestående af Venstre, Enhedslisten, Liberal Alliance og Dansk Folkeparti var uenige i at udskyde det endnu en gang og indkaldte til høringen.
Søren Schønberg, kabinetsmedlem for EU-Kommissionen og leder af arbejdet med revisionen, forklarer, at der ikke er nogen tidsplan for, hvornår Kommissionen er klar med en revision.
»Vi konsulterer, tænker, indsamler. Vi skal være sikre på, at det foreslag, der eventuelt kommer, er rigtigt. Så jeg kan ikke give nogen præcis tidsplan. Vi har prøvet tidligere, at give præcise tidsplaner, men hver gang har det vist sig at være en dårlig idé,« siger han.
Fra terror til utroskab
Kommissionen er ifølge Søren Schønberg opmærksom på, at direktivet på en lang række punkter er problematisk: Selv om formålet var at harmonisere datalogning, har direktivet skabt vidt forskellige retstilstande rundt om i hele unionen. Det skyldes blandt andet en for overordnet definition af, hvad direktivet kan bruges til, da der alene henvises til »alvorlig kriminalitet«, men som af medlemslandene bliver fortolket som alt fra terror til utroskab og mindre skattesnyd. Søren Schønberg forklarede dog, at sessionslogning ikke er en følge af direktivet, men noget, Danmark selv har valgt at implementere.
»Min forståelse af direktivet er, at det ikke kræver, men heller ikke udelukker, at man gemmer informationer om, hvilke hjemmesider der besøges. Det er der ikke noget klart og udtrykkeligt krav om i direktivet,« siger Søren Schønberg.
Det er blandt andet den udmelding, der nu får Venstre og Enhedslisten til at kræve den del af bekendtgørelsen afskaffet allerede nu:
»Der er ikke nogen grund til at vente på EU-Kommissionen, når det er et indgreb i frihedsrettighederne, som de ikke har bedt os om at gøre, og som vi ikke bruger til noget,« siger Pernille Skipper.
Også hvis det stod til telekommunikationsindustriens direktør Jakob Willer blev dele af bekendtgørelsen ændret: »Vi kan klart støtte, at man kigger på, hvordan man kan tilbagerulle det her, hvis man vurderer, at det ikke står mål med indsatsen,« siger han, men appellerer samtidig til ikke at ændre på, hvad der skal registreres, alt for ofte, da det er en dyr procedure for selskaberne.

