Flertal vil se på bøssers forbud mod at blive bloddonorer
Der her handler ikke om homoseksuelle, men om patienternes sikkerhed, lyder det fra sundhedsminister, efter at politisk flertal vil se på forbuddet mod at bøsser kan give blod


 
	Et flertal uden om regeringen er klar til at revurdere forbuddet mod at lade homoseksuelle donere blod.

	I dag kan homoseksuelle ikke blive bloddonorer, fordi de anses for at have en større risiko for at være smittet med hiv og hepatitis end heteroseksuelle. Men flere medicinske eksperter mener, at tiden er løbet fra forbuddet, fordi der er udviklet nye og bedre screeningsmetoder.

	Og flere lande har derfor lempet på deres forbud og gjort det afhængig af, om den enkelte homoseksuelle faktisk tilhører risikogruppen ved at have mange partnere.

	Det får Enhedslisten, SF, Dansk Folkeparti, Venstre, Konservative og Liberal Alliance til at opfordre sundhedsminister Nick Hækkerup (S) til at revurdere det danske forbud.

	Enhedslisten har allerede bebudet et beslutningsforslag om »udvidelse af bloddonation«.

	»Vi skal hele tiden rekruttere nye bloddonorer – og vi mangler især yngre mænd, som gennemsnitligt set har en høj blodprocent og derfor er gode donorer. Det er tosset at udelukke en større gruppe, uden at der er fagligt belæg for det,« siger partiets sundhedsordfører, Stine Brix.

	I dag udspørges bloddonorer om helbredstilstand, adfærd, sygdomme, medicinforbrug, vaccinationer og om ophold i geografiske områder, hvor der er øget risiko for blodbårne smitsomme sygdomme. Vurderes det, at donor har haft en risikoadfærd, for eksempel samleje med en hivsmittet eller med en person fra bestemte geografiske områder, så udelukkes personen fra bloddonation i seks måneder.

	På samme måde bør der gælde en konkret vurdering af de homoseksuelles adfærd frem for en permanent udelukkelse, mener SF’s sundhedsordfører, Özlem Cekic.

	»Det vigtigste må være, om folk reelt udgør en risiko eller ej. Ikke om de er homoseksuelle eller brune eller kvinder. Derfor undrer det mig, at Sundhedsstyrelsen er så konservativ, når for eksempel Sverige har ændret reglerne,« siger Özlem Cekic med henvisning til nabolandet, der tillader homoseksuelle at give blod, hvis de ikke har haft sex med en mand inden for det seneste år.

	»Når du i forvejen skal udfylde et spørgeskema, om du har usikker sex og dermed har en større risiko for at være smittet med noget, så kan du jo lige så godt være kvinde som mand. Risikoen opstår, hvis du har mange forskellige partnere – men det gælder også for andre end homoseksuelle,« siger Dansk Folkepartis sundhedsordfører, Liselotte Blixt.

	Liberal Alliances sundhedsordfører, Simon Emil Ammitzbøll, mener, at forbuddet skyldes fordomme.

	»Jeg er ikke i tvivl om, at det her er et levn fra tidligere tider, hvor man tænkte, at det her var en nem måde at gøre det på. Men der er ingen grund til, at vi ikke kan få bloddonorer, fordi vi diskriminerer folk,« siger Simon Emil Ammitzbøll.

	De Konservatives sundhedsordfører, Mai Mercado, mener, at forbuddet »vidner om et menneskesyn, som jeg ikke mener er gældende i dag«.

	»Det at være homoseksuel bliver sat ind i nogle fordomme og noget sygdomsbetonet, hvilket ikke er reelt,« siger Mai Mercado.

	Senest har Information beskrevet, hvordan homoseksuelle mænd i dag alligevel donerer blod til blodbankerne i protest mod, hvad de opfatter som en kriminalisering.

	Venstres sundhedsordfører, Sophie Løhde, vil også godt være med til at bede sundhedsministeren om at lade Sundhedsstyrelsen se på, om forbuddet bør lempes.

	Sundhedsstyrelsen har henholdt sig til, at det ikke er en ret at afgive blod. Men det er en ret for patienterne, at det blod, de modtager, er så sikkert som muligt. »Kommer der en lægefaglig vurdering om, at det er forsvarligt, vil vi godt være med. Men patientsikkerheden skal sættes højest,« siger Sophie Løhde.

	Nick Hækkerup er villig til at drøfte spørgsmålet med sundhedsordførerne.

	»Personligt er jeg bestemt optaget af, at homoseksuelle ikke diskrimineres, men det her handler ikke om homoseksuelle. Det handler om patienternes sikkerhed – ingen skal være bange for at blive smittet med en alvorlig sygdom, når de modtager donorblod. Og så længe Sundhedsstyrelsen vurderer, at der er større risiko, så lytter jeg til det,« siger sundhedsministeren.

