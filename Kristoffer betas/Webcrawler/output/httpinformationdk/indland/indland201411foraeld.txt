Forældre skal ikke bare opdrage, de skal opdrages
Forældre bliver i stigende grad mødt med krav om at opdrage og træne deres børn på bestemte måder i daginstitutionerne. Det skaber usikre forældre og børn, mener eksperter. Staten forsøger at styre borgerne ved at gøre dem selvstyrende, siger professor
Man skal helst ikke stille for mange spørgsmål ved de kompetencemål, der sættes for barnet. Ellers risikerer man at blive stemplet som dårlig forælder, siger Thomas Hansen.


 20 minutter på et forældremøde. Det er den tid, forældrene i en børnehave i en forstadskommune til København får til information og til at stille spørgsmål om kommunes nye plan, der skal slå seks børnehaver sammen til fire. Derefter skal forældrene sammen med pædagogerne snakke om, hvordan de kan gøre deres børn mest muligt »selvhjulpne«. Den snak bruger forældrene og pædagogerne en time på.
Eksemplet er hentet fra hverdagen i en dansk børnehave, hvor opdragelse af forældrene har nået et omfang, der får eksperter til at sætte spørgsmålstegn ved, om staten og kommunernes indblanding i familiernes opdragelse, værdier og normer, gør mere skade end gavn. Ofte forlanges det af forældrene, at de skal være mere tydelige i deres opdragelse, men i virkeligheden er alt den statslige og kommunale indblanding med til at undergrave forældrenes egen dømmekraft og gøre dem usikre på deres egen evne til at være forældre. En usikkerhed, der sætter sig i børnene.
»Som forælder bliver man konstant mødt med forventninger om, hvordan vi skal træne og stimulere vores børn, så jeg overvejer tit, om jeg nu gør det rigtigt i helt almindelige situationer. Når jeg f.eks. vælger at bære mit barn op ad trappen til børnehaven, fordi han er ked af det, så håber jeg, at jeg ikke møder nogen af pædagogerne, for vi har jo lige fået at vide, at vi skal sørge for ikke at gøre tingene for vores børn. Men når det handler om dialog den anden vej i forhold til kommunens prioriteringer af ressourcerne, er den meget mere begrænset,« siger en mor fra børnehaven i forstadskommunen.
»Selvhjulpenhed« er et tema, der tilsyneladende fylder meget i børnehaverne. F.eks. har Aarhus Kommune produceret en video, der handler om, at mange forældre »overhjælper« deres børn med den konsekvens, at børnene bliver motorisk understimuleret. I videoen vises billeder af en forælder, der hjælper sit barn op ad en dækgynge og desuden eksempler på rigtige adfærd, f.eks. at lade være med at hjælpe barnet tøjet af i garderoben. Imens fortæller speaken, at det kan være »omsorgssvigt«, hvis forældre hjælper for meget.
Kommunerne har i det hele taget fået større og større opmærksomhed på det gode forældreskab i de senere år. En lang række kommuner har oprettet forældrekurser, som hjælper nye og helt almindelige forældre med f.eks. tilknytning til barnet i den første tid, med at sætte grænser og med hvordan man bevarer intimitet i parforholdet.
»Kommunens og statens blik på forældreskabet har aldrig være mere omfattende. Det er flyttet fra, at sundhedsplejersken rent fysisk måler, om barnet udvikler sig efter normen, til at velfærdsstatens professionelle nu skal monitorere alt lige fra barnets relationer, tilknytning og kontakt til forældrene, barnets fysiske og psykiske kompetencer og forældrenes parforhold,« siger Helle Haslund, der er post. doc. ved Aalborg Universitetshospital, Klinik Kvinde-Barn og Urinvejskirurgi. Hun har i forbindelse med sin afhandling fulgt og interviewet en stor gruppe familier om, hvordan deres forældreskab etableres.
»Tidligere blev man voksen med det ansvar, det indebar, når man indgik i et ægteskab. Nu er det børnene, der markerer det ansvar, mens tiden uden børn opleves som mere ansvarsfri. Samtidig er det velfungerende barn blevet en statusmarkør for, at vi er velfungerende voksne,« siger Helle Haslund.
Som forældre er man nødt til at honorere kravene og konstant optimere sit barn, fordi det handler om at gøre børnene parate, så de kan gå fra vuggestue til børnehave, fra børnehaven til indskolingen og så videre, påpeger Helle Haslund. Hun giver som eksempel en fysioterapeut, der holdt foredrag for forældre om, hvordan de kunne stimulere deres børn med øvelser, da de skulle lære at gå. Efter foredraget spurgte Helle Haslund fysioterapeuten, om børnene ikke under alle omstændigheder ville lære at gå? Jo, var svaret, men det her er den hurtigste vej.
»Vi lægger rigtig meget på det alter, der hedder den hurtigste vej. Og vores livsform, hvor tid i høj grad er en faktor, sætter sig i den måde, vi håndterer vores børn på,« siger Helle Haslund.
Også formand for forældreorganisationen FOLA, Dorthe Boe Danbjørg, oplever de stigende krav og forventninger til forældrerollen fra det offentliges side.
»Forældrene arbejder hårdt på at få deres børn til at passe ind. Men man kan også møde en grundlæggende skepsis fra forældrenes side, fordi retorikken omkring det blive meget politisk. Det hele handler om, at vi skal klare os i kampen med kineserne,« siger hun.
Professionelle forældre
Professor ved Roskilde Universitetscenter, Jan Kampmann, som forsker i børn og institutioner, kalder det moderne forældreskab for det professionaliserede forældreskab, fordi opdragelsen ikke blot er noget, der foregår inden for hjemmets fire vægge. Det forventes, at forældrene også koordinerer deres indsats med, hvad institutionen forventer af børnene. Det kan omhandle alt fra sprogtest til råd om skærpelse af den sproglige opmærksomhed, når der dækkes bord til aftensmaden, familiernes sukkerpolitik eller træning af fysiske færdigheder.
»Staten og kommunerne har stort fokus på læringspædagogikken, som sigter på præstationer og på at børnene skal være så parate som muligt til at klare sig i den internationale konkurrence. Det har bevæget sig fra skolen og ned i institutionerne. Hvis forældrene skal være mere professionelle, og deres opdragelse skal hvile på faglig viden, så kan vi ikke bare forvente, at de gør det af sig selv. Så skal de på forældreuddannelse, så de kan lære det, der forventes af dem,« siger Jan Kampmann.
Thomas Hansen er far til tre børn på henholdsvis et, fire og syv år. Efterhånden har han vænnet sig til, at daginstitutioner og skolen »blander sig« i hans måde at være forælder på.
»I starten føltes det som en form for indgriben, og jeg var ikke vant til, at nogen på den måde blandede sig i mine normer og værdier. Men det ændrer sig, når man får børn, fordi der er stort fokus på, at ens barn hele tiden skal kunne nogle bestemte ting. Man er hele tiden på vej til noget andet, og har barnet ikke de rigtige kompetencer sprogligt eller motorisk på det rigtige tidspunkt, så skal der rettes op på det. Men jeg oplever, at der er meget lidt plads til, hvad der kan være af udsving hos et barn,« siger Thomas Hansen, der heller ikke oplever, at der er meget plads til at gå andre veje som forælder.
»Man skal helst ikke sætte for mange spørgsmålstegn ved eller være uenig i de kompetencemål, der sættes op. Så fornemmer man, at man risikerer at få prædikatet ’dårlig forælder’,« siger Thomas Hansen, der har skrevet flere kronikker om sin oplevelse af det overvågede forældreskab. Reaktionerne har været massive. En kronik i Information har været en af de mest debatterede blandt læserne. Få betvivlede disciplineringen af forældrene, som Thomas Hansen kritiserede, men flere rejste spørgsmålet om, hvad alternativet var.
Thomas Hansen understreger, at han intet har imod pædagogerne i sine børns dagtilbud. De gør blot, hvad der forventes af dem fra kommunens side. Og han ser også behovet for at støtte nogle børn i deres opvækst. Men omfanget kan være intimiderende.
»Råd og vejledning kan jo være meget godt, men det kan blive et problem, hvis det opleves som om, der sættes spørgsmålstegn ved ens forældreevne. Den konstante monitorering, hvor man som forælder disciplinerer sig selv i forhold til institutionens forventninger, kan jo føre til, at man bliver en mere usikker forælder, og hen ad vejen mister tillid til egen dømmekraft i konkrete situationer,« siger Thomas Hansen.
Det samme advarer eksperterne om.
»Det at være sin egen forældreekspert er svært i dag. Paradokset er, at vi aldrig har fået mere viden om, hvordan man skal være forældre, samtidig med at en generation af veluddannede forældre med økonomien på plads, aldrig har været mere usikre i forældrerollen. Men hvis en mor ikke kan signalere til sit barn, at hun godt ved, hvordan hun skal gøre det rigtige og skabe tryghed og en sikker verden for barnet, så kan det skabe usikre børn,« siger Helle Haslund.
Dømmekraft underkendes
Det er så at sige ikke længere forældrenes egne vurderinger og værdier i forhold til at være en god forældre, der styrer opdragelsen, men udefra kommende koncepter og manualer, konstaterer Jan Kampmann:
»Forældrenes dømmekraft underkendes principielt hele tiden, fordi forældre får at vide, at uanset om de kan se det rigtige i den forventede opdragelse, stimulering eller træning, så forventes de at være forældre på en bestemt måde.«
Den personlige dømmekraft udvikles i det daglige samvær mellem børn og forældre, hvor partnerne forsøger at aflæse hinanden i forskellige situationer. Afløses dømmekraften af koncepter for, hvordan forældre kan arbejde med børns udvikling, bliver mødet mellem barn og voksne »mere automatiseret«, forklarer Jan Kampmann:
»Forældre kan blive usikre, fordi de oplever, at de skal styre efter at blive rigtige forældre ud fra en særlig evidensbaseret pædagogik, som de ikke selv har defineret, og som de dermed kan få svært ved at manøvrere sikkert i. Og det er ikke kun forældrene, men også pædagogerne i daginstitutionerne, der fratages deres egen dømmekraft, når man erstatter den med færdiglavede pædagogiske koncepter. Dermed kan man undergrave netop det, man ønsker: kvalificering af opdragelse. Jo flere pædagogiske færdigretter man serverer, jo flere centrale kvaliteter i familien og i daginstitutionen som f.eks. nærhed, indlevelse og dømmekraft, risikerer man, forsvinder.«
Staten styrer ved selvstyring
Og faktisk mener mange forældre, at kommunerne og mere konkret pædagogerne skal være tilbageholdne med at stille krav og følge op på, om forældrene nu også efterlever de gode råd.
I 2012 kom Kommunernes Landsforening (KL) med udspillet ’Det gode børneliv’, der sigtede på, at forældrene skulle tage mere aktivt del i børnenes læring allerede i vuggestuealderen samt, at pædagogerne skulle følge mere op på, hvordan forældrene arbejder med børnenes læring derhjemme. I den forbindelse lavede KL’s blad Momentum en undersøgelse, der viste, at en tredjedel af forældrene ikke ville acceptere, at pædagogerne blander sig i, hvad der foregår i hjemmet.
Men ser man på udviklingen i et mere overordnet perspektiv, vil vi ikke se mindre statslig indblanding i opdragelsen i årene fremover, men mere. Det mener professor ved CBS, Niels Åkerstrøm Andersen, der sammen med Justine Grønbæk Pors har skrevet bogen Velfærdsledelse. Ifølge de to forskere har selve den måde, staten opfører sig på over for borgerne, ændret sig de sidste 10-15 år. Tidligere så staten borgeren som et »retsobjekt«, hvor det eneste, der blev reguleret var borgernes formelle handlerum. Grænserne for statens indgriben gik ved privatlivet. Sådan er det ikke længere.
»I retsstaten og den klassiske velfærdsstat regner man med, at borgeren og familien har vilje og evne til at tage ansvar for sig selv. Men fra slutningen af 1990’erne vil man ikke bare hjælpe borgerne med at tage ansvar, men man begynder at tro, at de mangler vilje til det. F.eks. begynder der at dukke såkaldte dialogspil op, hvor familier og forvaltning udveksler holdninger til ansvar i familien, og som kan ende op i deciderede borgerkontrakter, der skal styrke familiernes ansvarsfølelse,« siger Niels Åkerstrøm. Det nye er, at staten og kommunerne ikke kun mistror borgernes vilje til at tage ansvar, men også borgernes »fantasi« til selv at se, hvad der er vigtigt, og hvad man skal tage hensyn til.
»På den ene side trænger staten sig frem med professionelle holdninger til opdragelse, men på den anden side er man godt klart over, at kompleksiteten er så stor, at man ikke kan specificere råd og vejledning, som man f.eks. kunne med kostråd tidligere. Man vil gerne installere en konstant refleksivitet i familierne, så forældrene hele tiden overvejer deres opdragelse: ’Er min hjælp egentlig en hjælp til selvhjælp eller noget, der fratager barnet mulighed for læring.’ Den form for selvmonitorering er blevet en styringsmekanisme for den ’potentialitetsstat’, der ser borgerne som et potentiale og prøver at designe værktøjer, så borgerne selv kan se nye muligheder,« siger Niels Åkerstrøm.
Information inviterer til debatarrangement om opdragelse og dannelse i konkurrencestaten
Unge opdrages til selvdisciplinering og lydighed frem for fællesskab og modstandskraft. Er konkurrencestatens opdragelsesformer en hindring for løsningen af nutidige (og fremtidige) systemkriser? I selskab med Ove Kaj Pedersen, professor ved CBS, Per Schultz-Jørgensen, børne- og familieforsker, Rasmus Willig, lektor ved RUC, Anna Torp-Pedersen, gymnasieelev og Mads Strarup, gymnasielærer debatterer vi hvad selvdisciplineringskulturen betyder for de unge, fællesskabet og aktivismen. Journalist ved Information Mette-Line Thorup er ordstyrer.
Onsdag d. 3. december kl. 17 - 18.30 i Informations kantine. 
Læs mere og bestil din billet her (link)

