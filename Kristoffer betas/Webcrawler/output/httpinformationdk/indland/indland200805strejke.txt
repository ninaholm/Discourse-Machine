Strejke kan snart være slut



 De 35.000 strejkende sosuer, pædagogmedhjælpere og parkeringsvagter kan være tilbage i arbejde om mindre end en uge. Det kan nemlig sagtens gå stærkt, når arbejdsgiverne i kommunerne (KL) og FOA forhandler hen over weekenden, lyder det fra forbundsformand Dennis Kristensen. Han understreger dog stadig, at der kun bliver sagt ja, hvis KL er klar med flere penge end tidligere. "Men ender forhandlingerne med et forlig, vi kan sige ja til, så kan strejken være forbi i løbet af næste uge," siger Dennis Kristensen til Ritzau. Og det er slet ikke usandsynligt. Arbejdsmarkedsforsker Jørgen Steen Madsen hæfter sig ved, at KL og FOA nu for første gang skal forhandle penge: "Det her sker ikke med mindre begge parter har haft grundige sonderinger på forhånd." 

