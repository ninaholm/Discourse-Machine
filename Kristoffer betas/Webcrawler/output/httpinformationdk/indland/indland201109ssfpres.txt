S-SF vil presse privatskoler til at tage flere svage elever
Privatskoler, der ikke optager elever fra socialt dårlige kår, vil blive straffet på pengepungen, lyder meldingen fra S og SF. Forslaget afvises af undervisningsministeren og Radikale Venstre


 Det skal være slut med privatskoler, der er forbeholdt de velstilledes børn. Overtager Socialdemokraterne og SF regeringsmagten vil de pålægge privatskolerne at optage elever, der kommer fra dårlige sociale og økonomiske kår. Sker det ikke, vil skolerne blive straffet økonomisk:
»Der er privatskoler i dag, som ikke tager et socialt ansvar, men som tager de dygtige elever og laver en slags eliteskoler. Det synes vi ikke er hensigtsmæssigt,« siger SF's uddannelsesordfører Nanna Westerby.
I dag får privatskolerne en gennemsnitstakst for hver elev på omkring 45.000 kroner.
Men ifølge Socialdemokraterne og SF vil det være muligt at udforme forskellige taxametre, som tager udgangspunkt i elevernes socioøkonomiske baggrund.
På den måde vil man kunne tildele takster efter, hvor mange elever fra såkaldt 'uddannelsesfremmede hjem' den pågældende skole har.
»Vi skal finde en model, hvor der er en økonomisk gulerod, som motiverer til et større socialt ansvar,« siger Socialdemokraternes uddannelsesordfører Christine Antorini, der af flere spås posten som undervisningsminister i en eventuelt kommende rød regering.
Minister afviser
Men hverken undervisningsminister Troels Lund Poulsen (V) eller den radikale Marianne Jelved har meget tilovers for ideen.
Ifølge den radikale uddannelsesordfører bør kommunerne have mulighed for at anvise elever plads på private skoler hvis disse accepterer og har plads.
»Men det bør ske med dialog og ikke lovgivning,« siger Marianne Jelved.
Undervisningsministeren bakker op om det nuværende taxametersystem, som skeler til elevernes baggrund, og han afviser at sætte økonomien i spil for at sikre en bedre social balance på privatskolerne.
»Tvang skal ikke skabe en løsning i forhold til de private skoler. Jeg støtter op om det frie skolevalg. Meldingen fra S og SF minder om en statsliggørelse af de private skoler, og det er jeg imod,« siger Troels Lund Poulsen.

