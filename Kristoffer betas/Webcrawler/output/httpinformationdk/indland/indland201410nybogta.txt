Ny bog: Tal og tests ødelægger de danske uddannelser
Vi bør afskaffe karakterer i folkeskolen, stoppe PISA-test og droppe nationale test af eleverne, mener journalist og forfatter Poul Aarøe Pedersen. Tal, test og målinger ødelægger de danske uddannelser
 Folkeskolereformen strammer brugen af talbaserede nationale test og gør dem til styringsværktøjer i folkeskolerne. Lærerne, skolelederne og kommunerne blive målt på elevernes resultater. Det duer ikke at reducere de studerende til et tal, siger analyseredaktør Poul Aarøe Pedersen.


 De danske uddannelser bliver styret af PISA-score, nationale tests og kvantitative resultatmål i en sådan grad, at det ødelægger læring og trivsel. Det mener forfatter, analyseredaktør og lederskribent på Politiken Poul Aarøe Pedersen, der torsdag udgiver debatbogen Tænk på et tal om dansk uddannelsespolitik.
»Tal, regneark, målinger og økonomiske modeller har fået en central placering i uddannelserne. De faglige præstationer bliver opgjort i karaktergennemsnit, PISA-score og talbaserede testresultater. Succes eller fiasko er blevet noget, man kan tælle sig til,« siger Poul Aarøe Pedersen.
Kvantificeringen af uddannelserne er accelereret de seneste 15 år, mener han, og det gælder både for folkeskolen, gymnasier, erhvervsskoler og universiteter.
»Benchmark-undersøgelser fylder meget. Man måler på, hvor mange undervisningstimer en dansk lærer har i forhold til en tysk eller britisk, og på hvor mange videnskabelige artikler forskere på universiteterne har publiceret; og falder man uheldigt ud i benchmarks, så skal der straks handles,« siger Poul Aarøe Pedersen.
– Men er det ikke netop ved at bruge kvantitative målinger, at man kan sikre kvaliteten i uddannelserne?
»Ved kvalitet forstår jeg, at vi får nogle kompetente, kloge og innovative elever og studerende. Det får vi kun, hvis vi lærer dem at tænke selv, ikke ved at lade deres undervisere tænke på tal. Test får os til at fokusere på de ting, der bliver målt på, og når man nærmer sig testene, bliver der kun undervist i det, der skal testes,« siger Poul Aarøe Pedersen.
En tal-inficeret folkeskole
Især folkeskolen er inficeret med tal, mener Poul Aarøe Pedersen. Ud over stor fokus på PISA-test skal danske folkeskoleelever i dag gennemføre 10 »obligatoriske nationale test inden for forskellige fag,« som skal »vurdere elevernes faglige niveau,« som det hedder på Undervisningsministeriets hjemmeside. Det indskrænker undervisningen, mener Poul Aarøe Pedersen.
»I faget dansk udgør de nationale test alene en læsetest. Risikoen er så, at de andre færdigheder – mundtlighed, skrivning, evnen til at lytte og tænke abstrakt – bliver glemt, fordi lærerne, fokuserer alt for meget på det, de bliver målt på,« siger Poul Aarøe Pedersen og fortsætter.
»Der sker en indsnævring af den faglige kvalitet, hvis vi fokuserer for meget på de aspekter, som bliver målt og opgjort i tal. Man kan kun måle på et meget begrænset udsnit af den læring, som finder sted.«
Selv om Poul Aarøe Pedersen beskriver sig selv som »stor tilhænger« af den nye folkeskolereform, mener han, at reformen har et stort problem:
»Folkeskolereformen kommer i den grad til at forstærke den her udvikling. Reformen strammer brugen af talbaserede nationale tests og gør dem til styringsværktøjer i folkeskolerne. Lærerne, skolelederne og kommunerne blive målt på elevernes resultater, og de, der ikke lever op til resultatmålene, får et alvorligt forklaringsproblem,« siger Poul Aarøe Pedersen.
Farvel til PISA-test og karakterer
Han foreslår, at Danmark helt afskaffer nationale test og melder sig ud af OECD’s internationale PISA-samarbejde, der hvert tredje år evaluerer de faglige præstationer fra 15-årige skoleelevers i 65 lande.
»PISA’s betydning for folkeskolen kan simpelthen ikke undervurderes. PISA-resultaterne har afstedkommet den ene politiske hovsa-løsning efter den anden,« siger Poul Aarøe Pedersen.
– Men hvis vi nu kan se i PISA-sammenligningerne, at børn i Finland eller Kina er meget bedre til at læse end os, så er det vel et problem, vi skal gøre noget ved. Det opdager vi jo kun, hvis vi tester ...
»Men det kan du slet ikke se af PISA. Man kan ikke lave benchmark-undersøgelser af den type på tværs af landegrænser. Det giver ikke mening at sammenligne danske og finske elver. Det, man kan se af PISA, er en national udvikling fra gang til gang. Det er PISA god til, men det bruges helt forkert« siger Poul Aarøe Pedersen. Han foreslår yderligere, at Danmark helt dropper karakterer i folkeskolen, der i dag gives fra 8. klasse.
»Vi gør så mange ting i det danske uddannelsessystem alene på grund af tradition, og brugen af karakterer i folkeskolen er én af de ting. Vi ved fra undersøgelser, at forbavsende få elever får noget ud af karaktererne. Karakterer er ikke fagligt udviklende, det er tværtimod med til at tage motivationen fra rigtig mange,« siger Poul Aarøe Pedersen.
Flere pressede unge
Denne demoraliserende effekt findes også på gymnasierne, men her kan man ikke uden videre droppe karakterer, for så kan danske unge ikke søge ind på internationale studier. I stedet forslår Poul Aarøe Pedersen, at de mest populære videregående uddannelser i langt højere grad bør optage studerende via studieegnethedstest, samtaler og motiverede ansøgninger i stedet for kun at se på karaktergennemsnit. Det vil give mere motiverede studerende på universiteterne og mindre stressede elever på gymnasierne, mener han.
»De unge er presset af drømmen om det perfekte liv, og i gymnasiet er en del af den drøm karaktererne,« mener Poul Aarøe Pedersen.
I sidste måned konkluderede en rapport fra Vidensråd for Forebyggelse, at danske unge mellem 16 og 24 år er mere stressede, deprimerede og mindre tilfredse med livet end tidligere. Hos pigerne var andelen, der ofte føler sig stressede, steget fra 14 pct. i 2005 til 26 pct. i dag, og kun hver fjerde pige berettede om høj livstilfredshed mod hver tredje i 2002. Den udvikling forstærkes af de mange test og store fokus på karakterer, mener Poul Aarøe Pedersen.
»Det duer ikke at reducere de studerende til et tal, og jeg forstår ikke, hvorfor vi er så forhippede på at lave et uddannelsessystem, som risikerer at skabe mentale krøblinge frem for at skabe fagligt velfunderede og mentalt velfungerende unge mennesker,« siger han.
– Men hvis alle de test og tal er så skadelige, hvorfor har vi så taget dem til os?
»Tal er bare meget, meget nemme at have med at gøre, når du skal administrere et uddannelsessystem. Og så har ideen om konkurrencestaten en enorm betydning for den her udvikling.«

