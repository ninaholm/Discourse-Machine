Eksperter advarer mod at gentage   asyllove fra 1990’erne
De radikale forsvarer de bebudede stramninger i asyllovgivningen med henvisning til særlovene for bosniske flygtninge i 1990’erne. Men erfaringerne fra dengang viser, at det fik alvorlige konsekvenser for asylansøgerne, at de kun blev tilbudt midlertidig asyl, siger eksperter


 I 1990’erne fik de bosniske flygtninge, der flygtede fra borgerkrigen, midlertidig beskyttelse via en række særlove, vedtaget af skiftende regeringer. Det er den situation, Radikale Venstre nu henviser til, når de begrunder regeringens bebudede stramninger af asylreglerne om ophold og familiesammenføring. De nye regler skal give ikkeindividuelt forfulgte flygtninge fra eksempelvis Syrien midlertidig beskyttelse i Danmark.
»I 1990’erne var vi også i en særlig situation, hvor der kom rigtig mange flygtninge til Danmark. Dengang lavede vi en særlov, der betød, at man fik en midlertidig opholdstilladelse, der blev forlænget, fordi krigen trak ud,« siger Camille Hersom, gruppeformand for de radikale.
Men ifølge flere eksperter, som Information har talt med, bør læren fra dengang være, at man ikke igen bringer flygtninge i en uvis situation ved kun at give dem midlertidig beskyttelse.
»Dengang sad de bosniske flygtninge i en venteposition, hvor der gik flere år, hvor de ikke vidste, om de skulle tilbage, eller om de kunne blive i Danmark. Det samme kan ske for de syriske flygtninge,« siger Thomas Gammeltoft-Hansen, forskningschef på Institut for Menneskerettigheder.
Et ophold i vakuum
Det bakkes op af Malene Fenger-Grøndahl, der er journalist og medforfatter til bogen, Flygtningenes danmarkshistorie 1954-2004, der blandt andet handler om de bosniske flygtninge i Danmark.
»Særlige tiltag i særlige situationer kan godt være hensigtsmæssige, men at skabe en midlertidig situation er ikke godt for nogen. Dengang gav midlertidigheden stress og forringede motivationen til at lære dansk og integrere sig,« siger Malene Fenger-Grøndahl og påpeger, at de bosniske flygtninge dengang oplevede det som et problem, at de ikke anede, om deres beskyttelse ville blive permanent.
»De kom til at leve i en form for vakuum. Så har man lært noget fra dengang, er det, hvad man ikke skal gøre,« siger hun.
Thomas Gammeltoft-Hansen understreger, at man ikke uden videre kan sammenligne Bosnien-særloven med de tiltag, som regeringen nu har fremlagt. Bosnien-særloven var et enkeltstående tiltag for en bestemt gruppe af flygtninge, mens man nu vil give en i udgangspunktet midlertidig opholdstilladelse til alle såkaldt krigsflygtninge.
Presset er stort
Camilla Hersom mener dog, at regeringen med sit nye udspil tager højde for erfaringerne med den usikre ventetid fra særlovene i 1990’erne.
»Dengang blev folk interneret i lejre. Det betød, at ventetiden for mange var svær. Det vil vi gerne sikre ikke sker med den nye lov. Derfor har vi sikret, at sagsbehandlingstiden bliver kortere, og at man blandt andet kan få danskundervisning, mens man er her,« siger de radikales gruppeformand.
– Men vil det ikke netop skabe stor usikkerhed, når man ikke kan få lov til at få familiesammenføring det første år?
»I den radikale gruppe har vi brugt tid på at diskutere spørgsmålet. Men vi må også lytte til kommunerne, når de siger, at flygtningepresset er så stort, at de ikke kan følge med.«

