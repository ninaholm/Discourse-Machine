Et samfund har de børn og unge, det fortjener
Alle fagfolk ved, at mere straf ikke er svaret, hvis man vil have mindre kriminalitet. Hvornår begynder alle politikere at interessere sig for at forhindre tragiske forbrydelser, som den Rasmus begik en nat i Ålborg


 Det er som en naturlov: Enhver anledning til at kræve strengere straf gribes med kyshånd af et flertal af vores politikere. Dansk Folkeparti er som regel hurtigst ude. Men snart følger Venstre, Konservative og - desværre - Socialdemokraterne efter som små lemminger. 
Senest er det så den fra ethvert synspunkt tragiske sag om 16-årige Rasmus, der tæskede en tilfældig mand ihjel i forbindelse med et røveri. Han fik fire års fængsel for vold med døden til følge. En dom som i går blev anket til landsretten af anklageren.
Der er vrede over, at han ikke blev dømt for forsætligt manddrab. Selv en 15-årig må da have indset, at han var ved at dræbe manden, hedder det. Men er det nu så sikkert? 
Kan underholdningsindustrien have forsynet ham med den opfattelse, at selv den groveste vold preller af - i hvert fald på helten, der blot ryster sig lidt og går videre til nye voldelige eventyr?   
En straf på fire års fængsel kan på ingen måde tilfredsstille de politikere, der er mere optaget af at profilere sig som straffende end som forebyggende. Selv statsministeren har ladet sig citere for, at han undrer sig over den milde dom.  
Nu overvejer disse politikere så at fjerne otteårs grænsen for fængselsstraf til 15-17 årige. Den blev i sin tid indført i et samfund, der var meget anderledes end i dag.
Dengang var lovgiverne i stand til at se ung alder som en formildende omstændighed. I den lærebog, som vores første ombudsmand, Stephan Hurwitz, skrev til tidens jurastuderende, står der, at der kun er et ringe behov for at anvende frihedsstraf eller på anden måde gøre strafferetsligt ansvar gældende over for unge under 18 år. 
Frihedsstraf er skadelig
Der var dengang også enighed om, at frihedsstraf er skadelig for de unges videre udvikling til voksne, funktionsduelige mennesker. En betænkning fra 1959 peger på, hvad der i stedet bør gøres. Det interessante er, at man samtidig på andre områder i langt højere grad end i dag behandlede unge over 15 år som voksne. De blev konfirmeret, de fleste kom derefter ud af skolen og fik plads som lærlinge, arbejdsdrenge eller medhjælpere på landet. De var gamle nok til at deltage i arbejdslivet, men altså ikke gamle nok til at blive straffet på lige fod med folk over 18 år. 
Der vil altid være en sammenhæng mellem, hvordan voksne (forældre, skole, myndigheder etc.) behandler børn og unge, og hvordan disse børn og unge udvikler sig. Et samfund har de børn og unge, det fortjener. 
Hvis de opfører sig mere voldeligt og ustyrligt nu om dage, end de gjorde, da politikerne satte otte års fængsel som maksimum, og Hurwitz skrev sin kommentar, så bliver vi voksne nødt til at se os selv i spejlet og spørge, hvad det er, vi i dag gør anderledes i forhold til den opvoksende generation.
Gode forklaringer
Rasmus er ikke uden grund blevet en dreng, som ifølge mentalerklæringen mangler realitetssans, som ikke kan sætte sig ind i andres følelser, og som ikke kan forudse konsekvenserne af sine handlinger. Rasmus løber ikke som 16-årig rundt om natten i Jomfru Ane Gade, drikker sig fuld og tager amfetamin uden grund. Rasmus og de andre unge opholder sig ikke til hverdag i Kennedy-arkaden i stedet for i folkeskolen uden grund. 
Rasmus' mor blev alene med ham, da han var to år. Hun havde, eller fik ifølge en rapport, alkoholproblemer. Hun har ikke mistet grebet om Rasmus uden grund. Og hvor er for øvrigt den mand, som er far til Rasmus? Der er mange svigt i Rasmus' liv. Men lige nu skal man ikke sige det for højt. For så bliver man beskyldt for at være ligeglad med de efterladte til den mand, hvis død Rasmus forvoldte. Der er ikke plads til nuancer. Der er slet ikke plads til også at se Rasmus og hans mor som ofre i en sag som denne.
På avisernes debatfora foregår der en interessant debat - eller rettere: Det vrimler med hadefuld og hævngerrige udgydelser om, hvad der skulle være gjort ved Rasmus. 
Der er flere forslag om genindførelse af dødsstraf (f.eks. offentlig halshugning i Aalborg) eller livsvarig indespærring af 'den slags unge'. Én mener, at "dommerne må have drukket af potten", og andre giver udtryk for hån og mistro til det blødsødne danske retssystem. 
Enkelte mere nuancerede indlæg bliver vredt afvist med begavede argumenter om, at debattøren er idiot eller det, der er værre. Det skal nok afholde andre 'latterlige humanister' fra at blande sig. Det virker ørkesløst. Og dermed får politikerne bekræftet, at borgernes såkaldte retsfølelse kræver mere straf. 
Afløb for aggressioner
Man kan få den kætterske tanke, at debattørerne på internettet og de strafglade politikere i virkeligheden ikke er særligt interesserede i at forhindre voldsforbrydelser blandt unge drenge. Det virker, som om Rasmus' forbrydelse giver dem mulighed for at få afløb for en masse aggressioner.   
For politikernes vedkommende giver Rasmus endnu en anledning til at puste sig op som dem, der "ikke vil finde sig i den vold", som en tidligere statsminister udtrykte det. De foregiver at vise handlekraft ved bestandig at hæve strafferammer. 
Alle fagfolk ved - og nogle siger det, selv i den øjeblikkelige atmosfære af hævntørst - at mere straf ikke er svaret, hvis man vel at mærke vil have mindre kriminalitet. Hvornår begynder alle politikere, inklusive Dansk Folkeparti, at interessere sig for at forhindre tragiske forbrydelser, som den Rasmus begik en nat i Ålborg? Hvornår begynder 'det tavse flertal af lovlydige borgere', som justitsministeren vil tilfredsstille med mere straf, at sige fra og bede om mere forebyggelse? 
Beth Grothe Nielsen er lic.jur. og forfatter
Side 22: Dommere: Kritik af straf e ofte for letkøbt

