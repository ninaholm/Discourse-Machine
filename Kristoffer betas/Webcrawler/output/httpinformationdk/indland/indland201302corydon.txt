Corydon kritiseres for manglende åbenhed om ministeriets regnemaskine
Finansministeren forsøger at imødegå kritik af sine regnemetoder og modeller ved at fremlægge en oversigt over dem. Det lykkes ikke, siger økonomer
Finansminister Bjarne Corydon (S) har fremlagt en oversigt over regeringens økonomiske regneprincipper, men ifølge tidligere overvismand Carsten Sørensen er det ’et trick for at undgå, at regneprincipperne skal undersøges af udefrakommende’.


 Økonomer og Enhedslisten kritiserer finansminister Bjarne Corydon (S) for at tilbageholde grundlaget for SRSF-regeringens økonomiske politik, nemlig finansministeriets såkaldte regnemetoder og modeller.
Kritikken kommer, efter Bjarne Corydon ellers netop har forsøgt at imødekomme denne kritik ved at fremlægge en oversigt over disse økonomiske regneprincipper.
Men tidligere overvismand og professor i økonomi ved Syddansk Universitet Christen Sørensen kalder det »et træk for at undgå, at regneprincipperne skal undersøges af udefrakommende«.
Det er en henvisning til, at blandt andre Enhedslisten har krævet et såkaldt ’kritisk serviceeftersyn’ af de principper, som afgør, hvad der er råd til.
Selv om Bjarne Corydon slår fast, at Finansministeriet bruger Danmarks Statistiks såkaldte ADAM-model (Annual Danish Aggregate Model, red.), stopper det nemlig ikke der. Finansministeriet justerer denne regnemodel med egne beregninger, når det for eksempel gælder effekten af et øget arbejdsudbud.
»Netop på det område er ADAM svag, da der kun er et svagt statistisk belæg for, at du får flere i beskæftigelse, hvis du øger arbejdsudbuddet, da det jo presser lønnen ned. Det næste, som skal ske, er, at lønningerne giver lavere priser, og de lavere priser skal så føre til, at vi eksporterer mere og importerer mindre. Det er den såkaldte priselasticitet – eller med andre ord: Hvor meget stiger mængderne, hvis vi sænker priserne,« siger Christen Sørensen.
Ifølge notatet Finansministeriets regneprincipper og modelanvendelse stiger eksporten således med fem procent, hvis lønnen falder med én procent. Men ADAM-modellen skønner kun, at eksporten stiger med to procent. Så hvad er kilden? En anden økonomisk model, den såkaldte DREAM-model (Danish Rational Economic Agents Model, red.) og »egne beregninger,« som det hedder i notatet.
Et regnestykke, Christen Sørensen efterlyser dokumentation for:
»Denne markante forøgelse betyder, at øget arbejdsudbud betydeligt hurtigere og stærkere resulterer i flere i beskæftigelse. Det var også i orden, hvis finansministeriet fremlagde dokumentation herfor. Men dette er som nævnt ikke sket, selv om det vedrører krumtappen i regeringens økonomiske politik,« siger den tidligere overvismand.
Vil se udskrifter
Selv om professor i økonomi ved Roskilde Universitet Jesper Jespersen kalder oversigten over regneprincipperne for »et fremskridt« – da de nu står samlet i stedet for i forskellige publikationer – savner også han stadig dokumentation for sammenhængen mellem et øget arbejdsudbud og en ditto beskæftigelse.
»Når man henholdsvis henviser til DREAM- og ADAM-modeller, så er det meget godt. Men hvordan bruges de i praksis? Hvad har ført til de specifikke anbefalinger til ministrene? Vi har brug for at se udskrifter af beregningerne, de såkaldte kørsler, for at læse, hvilke overvejelser – og måske nye forskningsresultater – der kan ligge bag de benyttede ændringer i ADAM-modellen. I stedet får vi bare en fodnote om, at det nye tal er i overensstemmelse med det, der benyttes i DREAM-modellen, og resultatet delvist er baseret på egne beregninger, som det hedder. Og hvor meget mere oplyst er man så på det grundlag?«
Enhedslistens finansordfører, Frank Aaen, opfordrer finansministeren til at indkalde til et åbent seminar, hvor danske og udenlandske økonomer af såkaldt forskellige skoler, kan diskutere de regneforudsætninger, som nu er fremlagt.
»Ud over at tusinder mister deres forsørgelse, bruges regnemaskinens resultater, hvor antagelsen om at øget arbejdsudbud fører til flere i arbejde, til at detaljeregulere den offentlige økonomi – med fremtidige udgiftslofter for kommuner, regioner og stat fastlagt i milliarder – med én decimal. Det er en uansvarlig måde at føre økonomisk politik på, der bygger på beregninger, man selv erkender, er baseret på meget usikre antagelser,« siger Frank Aaen.
Bjarne Corydon skriver i en pressemeddelelse, at den seneste tids debat har »været præget af misforståelser af, hvordan der faktisk bliver regnet«.
»Det er derfor mit håb, at denne dokumentation kan være med til at skabe større klarhed over regneprincipperne og deres grundlag og derved styrke grundlaget for debatten og sikre den bliver ført på et kvalificeret grundlag«, skriver finansministeren.
 

