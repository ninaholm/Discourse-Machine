S-ungdom anklager partitop for at svigte fagbevægelsen
Opbakningen til Socialdemokraterne i fagbevægelsen er dalende. Det er så bekymrende, at partitoppen nu bør styrke indsatsen hurtigst muligt og begrænse samarbejdet med SF, før det er for sent, mener DSU


 Det er udmærket, at Socialdemokraterne og SF arbejder tæt sammen på Christiansborg, men Socialdemokraterne må ikke glemme, at der er forskel på de to partier. Sådan lyder opråbet fra DSU-formand Peter Hummel-­gaard, der anklager S-toppen for at have svigtet engagementet i fagbevægelsen.
Information beskrev i sidste uge, hvordan SF har fordoblet sin opbakning blandt tillidsrepræsentanter i LO-fagbevægelsen i løbet af de seneste 10 år, mens Socialdemokraterne har oplevet en tilsvarende tilbagegang.
Selv om flertallet stadig er socialdemokrater, støtter næsten hver fjerde tillidsrepræsentant i dag SF.
»I DSU har vi en række år været opmærksomme på den her udvikling, og det bliver Socialdemokraterne altså også nødt til at være i det 21. århundrede. Vi forsøger konsekvent at rejse debatten internt. Men nu har vi fået tal for, hvordan udviklingen er, og de understreger, at vi ikke blot skal tage debatten, men også bør handle og opruster på arbejdspladserne,« siger Peter Hummelgaard.
Ungdomspartiet SDU opfordrer til, at der snarest afsættes flere partiressourcer til bevægelsesarbejdet.
Når udviklingen skal tages alvorligt, skyldes det ikke mindst, at S og SF på den anden side af et valg risikerer at skulle slås mere med hinanden end med blå blok. I den situation er det afgørende, at S ikke har tabt opbakning i sit historiske bagland, mener Hummelgaard.
»Man stikker sig selv blår i øjnene, hvis man tror, at enigheden varer ved i al evighed. Bare fordi vi har et par gode år, skal vi ikke bilde os selv ind, at det er ligegyldigt, om folk er socialdemokrater eller SF’ere. Der vil komme en række forskellige slagsmål, hvis vi kommer i regering. Både omkring arbejdsmarkedspolitik, den økonomiske politik og udlændingepolitik. I det lys er det ikke ligegyldigt, om vi har organiseret folk i Socialdemokraterne eller i SF,« siger han og frygter, at alvoren ikke er gået op for S-toppen.
»Den socialdemokratiske partiledelse mener måske ikke, at det gør den store forskel, så længe folk bare er engagerede. Men med den tilgang, er der i sidste ende ingen forskel på, om folk stemmer det ene eller andet, eller om vi overhovedet er to forskellige partier,« siger Peter Hummelgaard.
At LO og Socialdemokraterne i mange år formelt var forbundet både økonomisk og politisk, det er fortid nu, og SF-strømningen er til dels en konsekvens af, at de politiske forskelle i fagbevægelsen generelt er blevet større. Der er eksempelvis også kommet flere DF’ere blandt tillidsrepræsentanterne. Men måske er det netop Socialdemokraternes magelige forhistorie, der er blevet lidt af en sovepude, vurderer Hummelgaard.
»Jeg frygter, at man tager for givet. Vi er opdraget med en opfattelse af, at vi naturligt har haft en central rolle i bevægelserne, uanset om det har været studenterbevægelsen, fagbevægelsen eller lejebevægelsen. Men vi er nødt til at engagere os aktivt,« siger han.
Tætte bånd afgørende
Socialdemokraternes næstformand, Lars Midtiby, er enig i, at udviklingen skal tages alvorligt.
»Det er meget vigtigt for os som parti, at den udvikling, som er i gang, ikke fortsætter. Det er afgørende at have tætte bånd til fagbevægelsens medlemmer, fordi de også repræsenterer dem, vi gerne som parti vil repræsentere. Så vi har bestemt fokus på det,« siger han, men mener, at der allerede er en fornyet fagpolitisk gejst på vej blandt Socialdemokraterne.
»I de sidste par år har vi genoptaget det tætte parløb. Vi har revitaliseret samarbejdet nu og har fundet en ny form,« siger han.
Kampen mod SF ønsker han dog ikke at skrue op for.
»Den koalition, vi har med SF, er langt vigtigere, og derfor kommer S og SF ikke til at bekrige hinanden i en kamp om baglandet. Men selvfølgelig er vi opmærksomme på at fastholde vores stærke position i fagbevægelsen.«
SF har dog bebudet, at det – i fredsommelighed – agter at fortsætte indtoget i fagbevægelsen, der er altafgørende i forsøget på at blive et indflydelsesparti. Spørgsmålet er, om der kan være to folkepartier.
mang@information.dk

