’Det er ikke længere business as usual’
Venstre har taget et overraskende opgør med flere års politisk konsensus. Den nye regering tør rent faktisk føre politik baseret på sin egen ideologi, vurderer forsker David Budtz Pedersen. Men, siger han, det er stadig en temmelig snæver tolkning af liberalismen, der råder i Venstre
 Ifølge David Budtz Pedersen er den siddende Venstre-regering den første ideologiske regering i over 10 år.


 Forskellene mellem de gamle magtpartier i Danmark har i en årrække været til at overse. Venstre og Socialdemokraterne er langsomt graviteret nærmere hinanden og nærmere en ideologisk konsensus, der har sit udspring i Finansministeriets regnemaskiner. Imens har den politiske diskussion i høj grad handlet om at rykke lidt rundt på decimalerne i finansloven, eller om hvilket parti der har den mest populære formand.
Men den nuværende Venstre-regering ser ud til at have taget et opgør med den politiske konsensus. Det vurderer lektor og forsker i politiske ideologier ved Københavns Universitet, David Budtz Pedersen, der gør status efter et halvt år med Venstre ved magten.
»De ideologiske skillelinjer har været temmelig uklare i et stykke tid. Men man må sige, at den nye regerings pakke af lovforslag for første gang i lang tid har et ideologisk islæt og repræsenterer en idepolitisk omprioritering,« siger han.
Han nævner flere eksempler på områder, hvor regeringen allerede har markeret sig ideologisk: Nedskæringer på uddannelse og forskning og nedskæringer på kulturlivet, mens et klassisk velfærdsområde som sundhedssektoren får tilført flere penge.
»Der er nogle markante ideologiske pejlemærker i finansloven. Det er ikke længere bare business as usual. Vi sparer 1,4 milliarder kroner på forskningsområdet. Det er ikke småpenge. Tidligere var der konsensus om, at forskning var et område, Danmark skulle leve af. Nu siger regeringen så, at vi er nødt til at prioritere benhårdt,« siger David Budtz Pedersen, der selv er tidligere embedsmand i Videnskabsministeriet.
I foråret indkalder regeringen til forhandlinger om en skattereform, og regeringen har i sit eget regeringsgrundlag gjort det klart, at den vil arbejde for at sænke skatten på »den sidst tjente krone«. Kritikere har påpeget, at skattelettelserne bliver nødt til at være astronomisk store, hvis det skal give folk lyst til at arbejde mere. Men det er måske slet ikke regeringens hensigt, siger David Budtz Pedersen.
»Vi spørger os selv, hvorfor regeringen er så optaget af skattelettelser. Måske skyldes det bare en oprigtig tro på, at folk har fortjent en større del af deres egen indkomst, fordi det giver større individuel frihed. Det er liberal ideologi. Længere er den ikke.«
Den liberale sejr
Liberalisme er blevet et politisk hurraord i Danmark, stærkt hjulpet på vej af Liberal Alliance, den borgerligt liberale tænketank CEPOS og en mere liberal ungdomskultur. Men forståelsen af, hvad det vil sige at være liberal, har også forandret sig. Flere liberale ser i dag delelementer af liberalismen såsom konkurrence, ejendomsret og lave skatter som mål i sig selv frem for midler til at opnå det højeste mål i liberalismen, nemlig størst mulig frihed for det enkelte menneske.
Det mener David Budtz Pedersen. Selv skelner han mellem tre typer af liberalisme, hvoraf den ene ser ud til at have sejret stort over de andre.
For det første er der åndsliberalismen. Dens tankegods rækker tilbage til andelsbevægelsen og Grundtvigs idealer om frisind og frihed til forskellighed. I Venstre er den repræsenteret ved skikkelser som kultur- og kirkeminister Bertel Haarder og til dels uddannelses- og forskningsminister Esben Lunde Larsen.
Dernæst, forklarer David Budtz Pedersen, er der den økonomiske liberalisme, der ser det private marked som forbillede for alle typer af menneskelig adfærd og groft sagt ser staten som en hindring.
Og for det tredje er der nyliberalismen.
»Det er en form for liberalisme, der trænger ind i de offentlige institutioner og forsøger at reformere dem indefra ved hjælp af nogle økonomiske styringsredskaber. Nyliberalismen lover befolkningen, at den kan bevare det høje niveau af velfærd, men for færre penge. Hvem vil ikke gerne have det?« siger David Budtz Pedersen.
Forestillingen om en sammensmeltning af velfærdsstaten og den økonomiske liberalisme vandt momentum i Danmark under oliekrisen i 1970’erne og har siden bredt sig til både højre og venstre i det politiske spektrum. Nyliberalismens tankesæt har dannet grobunden for den konsensus, der har domineret dansk politik i et årti, og som Venstre nu ser ud til at tage et forsigtigt opgør med.
Første liberale i et årti
David Budtz Pedersen ser Anders Fogh Rasmussens første regering 2001-2005 som den seneste regering, der har haft et klart ideologisk udgangspunkt. Ifølge ham lancerede Fogh Rasmussen et ideologisk opgør med velfærdsstaten, som han også tidligere havde udtrykt i sin bog Fra socialstat til minimalstat i 1993. Siden, mener han, blev det ideologiske opgør udvandet med regeringsmagten, så det ikke længere handlede om at minimere statens størrelse men snarere om at reformere dens institutioner indefra: en nyliberal dagsorden.
»I den mellemliggende lange periode har Danmark nærmest befundet sig i en post-ideologisk fase, hvor politik er blevet udfaset til fordel for forvaltning, og hvor økonomisk styring har vundet udbredelse foran alle andre styringsredskaber,« siger David Budtz Pedersen.
Den nyliberale tankegang er dog fortsat udbredt i store dele af regeringens politik, mener han. Blandt andet, siger han, er regeringens flygtningepolitik i høj grad ideologisk styret. David Budtz Pedersen ser flygtningepolitikken som et udtryk for »et højredrejet menneske- og samfundsbillede«, der overvejende ser flygtninge som en økonomisk byrde for velfærdsstaten. Økonomiens menneskesyn har dermed også sneget sig ind i flygtningedebatten, siger han.
»Det liberalistiske menneskesyn, der grundlæggende betragter andre mennesker som snyltere, vinder igen frem i denne sammenhæng. Den megen snak på det seneste om bekvemmelighedsflygtninge eller velfærdsflygtninge ligger i direkte forlængelse af det liberalistiske menneskesyn, homo economicus. Ifølge denne ideologi er fremmede mennesker altid ude på at snyde og frarøve andre deres optjente privilegier, ligesom man grundlæggende betragter flygtningestrømmen som et udtryk for individernes stræben efter højere økonomiske goder.«
Ifølge David Budtz Pedersen er det i forlængelse af det menneskesyn, man skal se regeringens stramninger på asylområdet, som blandt andet begrænser størrelsen på de værdier, en flygtning må bringe med ind i landet. Det er et forsøg på at afskrække folk fra at komme til Danmark ved hjælp af økonomiske incitamenter.
»Det er påfaldende, at rettigheds-liberalismen, der stod fadder til blandt andet menneskerettighederne og de borgerlige forfatninger i Europa, sjældent nævnes i sammenhæng med flygtningespørgsmålet,« siger David Budtz Pedersen.
»De universelle frihedsrettig- heder nedtones og i stedet fremhæves de økonomiske rettigheder og nationalstatens legitime krav på at forsvare sig selv.«
En ideologisk markering
Ét er den førte politik. Noget andet er den politiske debat og de ideologiske tanker, politikerne lufter offentligt. Også her ser David Budtz Pedersen tendenser til, at nogle af Venstres ministre vender tilbage til en mere åndsliberal tænkning og et opgør med nyliberalismens dominans.
Timingen for Venstres genopdagelse af sit eget tankegods er måske ikke helt tilfældig, mener David Budtz Pedersen. Nyliberalismen har nemlig indbygget et paradoks, som efterhånden er blevet tydeligt for mange mennesker:
Med løfterne om besparelser og effektivisering i den offentlige sektor følger også et stort behov for evaluering, kontrol og bureaukrati. Alt sammen ting, der stjæler tid fra kerneopgaverne i den offentlige sektor og giver mindre frihed til den enkelte medarbejder.
»Nu skal jeg ikke give politikerne nogen gode ideer. Men det virker, som om der er folk i Venstre, der er klar til i højere grad at genvinde tilliden til det enkelte menneske og løsne op for det altomfattende monitoreringskrav, som mange offentligt ansatte oplever,« siger han.
– Hvor ser du det?
»Esben Lunde Larsen er et godt eksempel. I hans ph.d.-afhandling, som er blevet drøftet meget i forbindelse med anklagen om plagiat, skriver han blandt andet om det endimensionelle menneskesyn, den økonomiske logik fører med sig. Det er udtryk for klassisk åndsliberalisme,« siger David Budtz Pedersen.
Han nævner justitsminister Søren Pinds rolle i Venstre som et andet eksempel.
»Han er optaget af, at liberalisme også er et spørgsmål om rettigheder og personlig frihed og ikke kun kroner og ører.«
– Men Esben Lunde Larsen står jo netop i spidsen for store besparelser på forskningsområdet, mens Søren Pind har lukket terrorkommissionen, der skulle undersøge, om borgernes rettigheder bliver krænket i kampen mod terror?
»Jeg vil sige, at der foregår en idepolitisk markering lige nu. Der er nogle mere ideologiske synspunkter, der bliver luftet i debatten, også i regeringen. Men når det handler om udformningen af den konkrete politik, er der stadig en meget stærk konvergens mod nyliberalismen.«
»Der er nogle ideologiske tanker ude at gå, som måske eksisterer mest på det idemæssige plan. Men når det kommer ned i Finansministeriets motorrum, og man skal forholde sig til, hvad det vil sige at føre en ansvarlig økonomisk politik, så får de her ideologiske markeringer ikke helt så meget gennemslagskraft.«

