Klassekammerater: Hvorfor skal Ibrahim og Özlam sendes til Irak?
Hverken Heidi, Simon, Emil, Laura, Benjamin eller de andre klassekammerater fra 2. A og 0. A på Bloustrød Skole forstår, hvorfor niårige Ibrahim og hans syvårige lillesøster Özlam, som begge er født i Danmark, ikke må blive her i landet
 Entreen til det parcelhus i Allerød, hvor Ibrahim og Özlam (tv. på billedet) bor sammen med forældrene Fahdel og Howeida, er pakket med flyverdragter, børnestøvler og overtøj. Forældre og bedsteforældre til skolekammeraterne er gået sammen i protest mod, at de to børn står til at blive udvist til Irak.


 Hvordan forklarer man sine børn, at en af deres bedste klassekammerater måske snart skal tvinges til at rejse til et andet og farligt land?
Det spørgsmål har en gruppe forældre til elever på Bloustrød Skole stillet sig selv og hinanden, efter at Udlændingestyrelsen i slutningen af januar afviste at give opholdstilladelse til en turkmensk familie fra Irak, hvis to børn begge er født og opvokset i Danmark.
»Senest den 21. februar 2015«, som styrelsen skriver i afslaget, skal familien derfor »udrejse af Danmark«, selv om de i årevis ikke har kunnet udsendes til det nordlige Irak, hvorfra forældrene i sin tid er flygtet. Senest er området omkring byen Kirkuk blevet inddraget i krigen mod ISIL, og den amerikanskledede koalition har ifølge information.dk’s daglige opdatering gennemført 130 flyangreb i området.
Som Information tidligere har berettet, har Udlændingestyrelsen afvist, at hensynet til børnenes tarv skulle kunne ændre en række tidligere givne afslag på humanitær opholdstilladelse. Styrelsen vurderer nemlig, at niårige Ibrahim og syvårige Özlam kun har opnået »en vis tilknytning til Danmark«.
Den sætning i afslaget fra Udlændingestyrelsen er faldet forældre til klassekammeraterne for brystet. Det stemmer ikke med deres oplevelser af de to børn, at de kun har en vis tilknytning. Forældrene har derfor vedtaget en protestudtalelse og indsamlet underskrifter samt oprettet en støttegruppe på Facebook. For at markere det er omkring 15 forældre, enkelte bedsteforældre og dobbelt så mange klassekammerater mødt frem for at støtte Ibrahim og Özlam.
Derfor er entreen i det beskedne parcelhus, hvor Ibrahim og Özlam bor sammen med forældrene Fahdel og Howeida i Allerød, lige nu pakket med flyverdragter, børnestøvler og overtøj.
En af de fremmødte er Martin Wolffbrandt. Han er far til Emil, der har fulgtes med Ibrahim siden børnehaven: »Vi skal have omgjort den afgørelse. Det giver ingen mening at sende de to børn retur til det nordlige Irak, hvor situationen er usikker og tumultarisk,« siger han og deler rundt af lister med foreløbig 36 forældrepar, der har skrevet under.
»Min familie har fulgt de to børn hele vejen, og de har ikke bare ’en vis tilknytning’, men derimod en stærk tilknytning til Danmark. Det er det, som vi vil vise i dag,« fortsætter Martin Wolffbrandt, der er konservativt byrådsmedlem i Allerød.
Udlændingstyrelsens afslag til den turkmenske familie er det første af slagsen, hvor myndighederne efter en praksisændring for halvandet år siden har rettet ind efter FN’s Børnekonvention og konkret har inddraget en vurdering af hensynet til de to børns tarv. Ibrahim og Özlam er blevet vejet, men fundet for lette, selv om de er født og opvokset i Danmark: »Vi finder endvidere ikke, at dine klienters børn har en sådan tilknytning til Danmark, at hensynet til barnets tarv taler for at give dine klienter og børnene opholdstilladelse,« som styrelsen skrev i afslaget, der blev sendt til familiens advokat.
Advokaten har netop klaget over afslaget til Udlændingenævnet og bl.a. fremhævet, at FN’s flygtningehøjkommissariat UNHCR siden 2004 har advaret om sikkerheden i det nordlige Irak og byen Kirkuk, hvor Fadhel og Howeida kommer fra. Han flygtede i 2001, og hun fulgte efter i 2004, men de har begge fået afslag på asyl, selv om UNHCR henstillede til, at alle fra Kirkuk burde have asyl i lande som Danmark.
Ifølge Rigspolitiets Nationale Udlændingecenters seneste status for udsendelser fra januar 2014 har der siden efteråret 2011 været en »fortsat« fastlåst situation i forhold til bl.a. Irak, »hvortil der ikke kan ske tvangsmæssige udsendelser«. Det har ikke været muligt at få Rigspolitiet til at oplyse, hvornår der sidst er sket udsendelser til det nordlige Irak af afviste asylansøgere fra Danmark.
Godt for mangfoldigheden
Mia Vernieres børn, Albert og Oscar, har fulgtes ad med Ibrahim og Özlam op gennem både børnehave og skole.
»De to har besøgt os mange gange hjemme, ligesom vores børn har været hos dem og lege. Det vil være forfærdeligt, hvis de skal udsendes. Man ved jo fra sine egne børn, hvad det ville betyde at skulle rykke børn op med rode,« fortæller hun og tilføjer, at den lille turkmenske familie er vigtig for det lokale samfund: »Vi er en meget ens population her, og det er godt med mangfoldighed,« som hun siger.
Mads på otte år går i klasse med Ibrahim og vil gerne sige noget: »Ibrahim er en sød kammerat. Vi leger tit en leg med gyngerne i skolegården, hvor man skal løbe gennem gyngerne uden at blive taget.«
Heidi går i 2. A sammen med Ibrahim, og hun gik også i børnehave med ham: »Dengang fandt vi på en leg, hvor vi skulle sejle til Sverige i en båd, og så skete der en masse ting. Det begyndte at tordne, og så stoppede båden ved et uhyggeligt land,« fortæller hun. »Jeg ville gå og tænke meget på ham, og jeg ville blive ked af det, hvis han skal rejse,« tilføjer hun.
Simon siger, at han har leget meget »med bamser« sammen med Ibrahim, mens otteårige Emil fortæller, at hans bedste fag er kristendom, hvor alle i klassen, også Ibrahim, tegner billeder, mens der læses op fra Biblen.
Og som klassekammeraten Laura siger:
»Hvis Ibrahim skal rejse til Irak, så vil jeg rejse med.«
Hodja fra Pjort
Da 2. A for nylig opførte musicalen Hodja fra Pjort, spillede Ibrahim titelrollen, fortæller Lauras mor.
»Han klarede det så flot og spillede sin rolle uden at være nervøs. Det er et tegn på, at Ibrahim er integreret i klassen,« siger hun.
Evas mor Marie fortæller, hvorfor en række forældre fra de to klasser nu er gået sammen om at oprette en støttegruppe: »Vi vil gerne gøre det tydeligt, at vi vil gøre, hvad vi kan, for at de to børn og deres forældre ikke skal udsendes. Vi kan slet ikke forestille os, at de ikke var her mere,« siger hun.
Lauras mor Maria Aaskov mener, at Fadhel og Howeida opfører sig »akkurat som en pæredansk familie«, og de kommer flittigt til forældremøder og deltager i arrangementer på skolen.
»Da Ibrahim skulle starte i 0. klasse, rejste Howeida sig og forklarede på dansk om sine børn og sin familie. Det var så sejt,« husker hun. På et tidspunkt har Laura spurgt sin mor, om der også var andre af børnene i klassen, der skulle rejse. »Hun opfatter ikke Ibrahim som anderledes, så også for vores børn er det et stort indgreb, hvis det skulle ske,« siger Maria. Tilsvarende fortæller Benjamins mor, at hendes søn en dag er kommet og har spurgt, hvorfor der ikke er plads til Ibrahim.
»Det kunne jeg ikke finde et godt svar på,« siger hun.
Tænksom dreng
Flere forældre fortæller, at deres børn har bemærket, at Ibrahim for tiden har let til tårer. Nogle af forældrene ved også, at han har svært ved at falde i søvn, og at han vågner tidligt. Han spekulerer og forstår ikke, at Howeida ikke kan forhindre en udvisning.
Til Information fortæller Ibrahims lærer i 2. A, Stella Skov Meldgaard, at hun til hverdag oplever Ibrahim som en tænksom dreng, der er velfungerende og trives. Men hun kan også mærke, at han er udsat for et pres. Spørgsmålet har også været diskuteret i klassen.
»Vi har talt meget om hans situation, om at han kan blive sendt hjem, og Ibrahim har også selv fortalt om, hvad han tænker og føler. De andre i klassen stiller spørgsmål, og jeg prøver at gøre det konkret og udramatisk, så vi får talt om lidt tingene. Men det rejser nogle svære spørgsmål, som man kan mærke, at mange børn er meget reflekterede over: Hvad er krig, eller hvorfor kan alle ikke bo i Danmark,« siger Stella Skov Meldgaard og tilføjer, at når man kender børnene og familien, så kan hun heller ikke selv undgå at blive ked af det, når hun ser, hvordan situationen har påvirket Ibrahim.
Tilbage i parcelhuset i Allerød bliver der fotograferet og serveret juice i papbrikker og hjemmebagte kager. Voksne og børn stiller op til et fællesfoto, hvor alle skal være med.
»Som voksen kan man mærke at der er noget helt galt i det øjeblik, man forsøger at forklare sit barn, hvorfor deres skolekammerat skal rejse hjem til et land, han aldrig har boet i, selv om han ikke har lyst, og hans mor og far er flygtet derfra, fordi der er farligt at være, og selv om han og hans søster elsker at gå på Blovstrød skole,« forklarer mor til Bertram, Johanne Smerlov, og fortsætter:
»Alt, hvad man kan forklare virker hult, teknisk, egoistisk og umenneskeligt. Så er det, at vi bliver nødt til at vise vores børn, at vi reagerer, når noget er så åbenlyst forkert.«

