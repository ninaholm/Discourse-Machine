S kræver genforhandling af energiaftalen
Danmark når ikke målet om at mindske CO2-udslippet markant inden 2012, viser ny opsigtsvækkende rapport. Derfor vil Socialdemokraterne genforhandle den kunét år gamle energiaftale, men både Energistyrelsen og Dansk Folkeparti afviser rapportens indhold


 Det er kun et år siden, at alle partier på nær Enhedslisten indgik en energiaftale og blev enige om en samlet dansk klimastrategi. 
Planen var at nedbringe udslippet af drivhusgasser med en lang række initiativer, der skulle få Danmark til at "gå foran og gennemføre den nødvendige energipolitik," som det hed.
Men nu viser det sig alligevel urealistisk at nå målene for CO2-reduktion, konkluderer en ny rapport udarbejdet af rådgivningsvirksomheden Pöyry for den grønne tænketank Concito. 
Ifølge rapporten vil Danmark i perioden 2008 til 2012 udlede hele 35 millioner ton flere drivhusgasser end tilladt og vil dermed heller ikke leve op til de internationale forpligtelser på området.
Situationen kalder derfor på en akut politisk indsats, mener Socialdemokraternes klimaordfører, Mette Gjerskov:
"Hvis ikke vi når målet i 2012, og vi allerede ved det nu, så må vi hurtigst muligt foretage flere investeringer," siger hun. 
Ifølge klimacentret på Danmarks Tekniske Universitet kan det dog være svært at finde redskaber, der kan mindske udslippet så hurtigt, at målene nås, skriver Politiken. 
Men Mette Gjerskov mener alligevel, at "hvis man lavede nogle tiltag her og nu, så ville vi være bedre på vej".
Rend og hop
Hun foreslår, at partierne omkring energiaftalen mødes igen og genåbner forhandlingerne:
"Aftalen skal genåbnes, så vi kan blive enige om nogle meget konkrete og hurtige løsninger på området."
Socialistisk Folkeparti vurderer, at det er endnu vigtigere, at man overholder den aftale, der allerede er indgået:
"Man skal sørge for, at den bliver opfyldt. Så det handler om, at regeringen nu kommer op i omdrejninger, så vi rent faktisk når de energi-besparelser," siger klima- og energiordfører, Anne Grete Holmsgaard.
Socialdemokraterne har kaldt klima- og energiminister Connie Hedegaard (K) i samråd vedrørende en gen-åbning af aftalen. 
Indtil videre har ministeren ikke ønsket at kommentere sagen, men Energi-styrelsen har meldt ud, at de ikke giver meget for rapporten:
"Energistyrelsens seneste fremskrivning viser, at det danske Kyoto-mål vil blive opfyldt med de initiativer, der allerede er besluttet," siger vicedirektør Kristian Møller.
Tænketankens direktør, Martin Lidegaard, fastholder, at regnestykket ikke fejler noget:
"Der er slet ingen grund til at diskutere, om der er et efterslæb, for det er der," siger han.
Men "Martin Lidegaard kan rende og hoppe", lyder det fra Morten Messer-schmidt, der slet ikke ser nogen grund til genforhandlinger af aftalen.


