Fyret DR-formand får halvt års løn



 Mogens Munk-Rasmussen og to andre nu tidligere DR-bestyrelsesmedlemmer beholder deres løn et halvt år. Et fjerde, mindre kritiseret, fratrådt medlem får intet. Det bekræfter Brian Mikkelsen (K). Ifølge et skriftligt svar fra ministeren beholder de tre deres honorar for resten af 2008. Den årlige gage for Mogens Munk-Rasmussen, Erling Aaskov og Finn Aaberg har været henholdsvis 300.000 kroner, 200.000 kroner og 148.000 kroner. Dermed får de henholdsvis omkring 150.000 kroner, 100.000 kroner og 74.000 kroner som et plaster på såret for deres farvel til DR. 

