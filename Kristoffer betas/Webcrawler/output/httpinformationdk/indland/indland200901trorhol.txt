'Vi tror, du holder noget skjult'
Medarbejdere og studerende på det fyringsramte Biologisk Institut på Københavns Universitet er trætte af en ledelse, der ikke siger tingene lige ud. Det giver næring til mistillid og spekulation. Direkte svar var dog svære at hive ud af dekan og rektor under et debatmøde om nedskæringer
Lektor på Biologisk Institut Michael Sørensen har ligesom 170 andre medarbejdere erklæret deres mistillid til ledelsen af Det Naturvidenskabelige Fakultet. -Hvordan kan man lede medarbejdere, der nærer mistillid til en,- lød hans spørgsmål til dekan og rektor.

"Massefyringer i verdensklasse" står der på et banner på væggen, der er dækket af hvide kitler med et spørgsmålstegn på ryggen.Biologisk Instituts ansatte og studerende holder stormøde med ledelsen, her fredagen før, der skal sættes navne på, hvem der skal siges farvel til.Hver fjerde af de fastansatte på Biologisk Institut bliver ramt af det underskud på cirka 45 millioner, som Det Naturvidenskabelige Fakultet på Københavns Universitet har på budgettet for 2009. Fire andre institutter på naturvidenskab skal også nedlægge stillinger.Det store spørgsmål, der svæver i luften er: Hvorfor lige os? Nok så mange breve fra instituttets medarbejdere til ledelsen har ikke givet svar på biologernes spørgsmål, så det er måske derfor, der er fyldt til bristepunktet i H.C. Ørsted Instituttets største auditorium. Professor Berthe Willumsen er en af de mange hundrede medarbejdere, der har stået bag det første brev til dekanen, hvor de sobert stillede spørgsmål til årsagerne og fordelingen af nedskæringerne."Men vi fik et svar, som var fyldt med røgslør og øregas," fortæller hun direkte henvendt til dekan Nils O. Andersen: "Når vi spurgte til udviklingen i antal ansatte og udgifter i fakultetsadministration, så kunne du have svaret: Ja, vi har forøget administrationen med 37 stillinger siden 2005, og de har gennemsnitsløn på over 400.000 kroner om året - fortæl os det."I stedet fik medarbejderne en masse tabeller og en sammenligning med universitets øvrige fakulteters administration. Og ifølge den regnemetode, så er naturvidenskabs administration ikke ramt af vokseværk."Men vi er naturvidenskabsfolk, vi kan godt regne. Og dit svar gør, at vi tror, du holder noget skjult," siger Berthe Willumsen. Derfor endte medarbejderne på biologi med at erklære deres mistillid til dekanen i et brev til rektor. Så begynder Berthe Willumsen på medarbejdernes eget regnestykke. Sidste var der 176 færre beståede eksamener på fakultetet som helhed, hvilket giver et fald på seks procent. På Biologisk Institut var der otte færre beståede eksamener. Et fald på en procent.Talkrig"Men det er os, der skal fyres. Det går ikke, vi bliver nødt til at se og høre, at du også er vores dekan. Vi klarer os ikke med newspeak og spin, og nok heller ikke med ord alene," slutter Berthe Willumsen med dirrende stemme.Folk rejser sig og klapper højlydt af den følelsesladede beskrivelse af, hvordan medarbejderne på biologi har oplevet de sidste par måneders krise og nedskæringer.Nils O. Andersen svarer ikke overraskende tilbage med flere tal. Grunden til nedskæringerne er, at antallet af optagne studerende i sommeren 2008 faldt med 25 procent. Biologi blev ekstra hårdt ramt af de nye adgangskrav om, at ansøgerne skulle have A eller B-niveau i de naturvidenskabelige fag i gymnasiet, fordi det viste sig, at et højniveau i biologi i gymnasiet ikke var nok til at komme ind på biologistudiet. Kun 140 studerende kom ind på studiet, der igennem de seneste år har optaget 220."Det ser ikke for godt ud," siger dekan Nils O. Andersen og fortsætter med de triste beregninger: Der er blevet afleveret 107 færre specialer i 2008 end året før. En af professorerne har en naturlig forklaring: Flytningen af biologerne til det nye Biocenter."Vi har haft svært ved at få adgang til vores laboratorier i et halvt år, og det skulle da ikke undre mig, hvis det betød, at vores specialestuderende har haft svært ved at lave noget."KonspirationUigennemskuelige regnskaber og uforståelige svar fra ledelsen skaber mistillid og konspirationsteorier. En af de mere sandsynlige af slagsen er, at biologi på naturvidenskab skal skæres ned, fordi der også er biologisk forskning på andre af KU's fakulteter. Biologis stab af professorer har i sidste uge henvendt sig til KU's bestyrelse. I brevet skriver de blandt andet, at hvis universitetets fusion med Landbohøjskolen, nu kaldet LIFE, vil betyde yderligere rationalisering af biologi, så vil det virke ødelæggende og demotiverende."At vi er ved at sælge biologi til LIFE, vil jeg gerne på det kraftigste dokumentere... jeg mener afkræfte," siger en forfjamsket dekan til stor morskab for medarbejderne.Den nyansatte institutleder Karsten Kristiansen har netop kritiseret universitetets uigennemskuelige budgetter. Han efterspørger mere præcis viden om, hvad et institut tjener, hver gang en studerende består eksamen og hver gang en forsker får hevet eksterne forskningsmidler hjem. Rektor og dekan giver ham ret.Berthe Willumsen påpeger, at al forskning inden for molekylærbiologi har været eksternt finansieret de sidste 30 år."Hvordan kan vi gøre det bedre?" lyder hendes retoriske spørgsmål som får lov at stå ubesvaret hen.Nej til hjælpProfessor Kaj Frank Jensen kan ligesom flere politikere ikke bruge sommerens faldende optag som forklaring på, at en fjerdedel af stillingerne skal nedlægges nu og her: "Hvorfra ved I, hvordan de nye studerende vil klare sig til eksamen? Og hvad nu, hvis vi optager lige så mange studerende til sommer, som vi plejer? Vi synes, det virker som om pengene er blevet brugt til noget andet. Og vi vil gerne have det linet op i overskrifter, hvad fakultetets penge bliver brugt til."Overskrifter kommer der ikke, men rektor Ralf Hemmingsen svarer på kryptisk maner, at det kræver et folketingsflertal at ændre på de nye adgangskrav til universitetet. Både geografi og folkesundhedsvidenskab har fået ændret deres adgangskrav, mener flere i salen. Hvorfor kan biologi ikke også?En medarbejder spørger, om det er korrekt, at dekanen er imod en ændring af adgangskravene?Nils O. Andersen begynder på en indviklet forklaring om, at "man skal tænke sig godt om osv... " Efter lidt tid afbryder en medarbejder: "Vi hører dig sige nej til at ændre adgangskravene til biologi."Nils O. Andersen svarer vredt: "Det er noget, du hører mig sige."Men resten af de tydeligt irriterede medarbejdere, ender dog også med at oversætte dekanens uld-i-mund-svar som et nej til at lempe adgangskravene til biologistudiet. Og et nej til at hjælpe Biologisk Institut.
