40 pct. flere fattige børn siden 2001
50.000 danske børn lever i dag i fattigdom - antallet er steget med 40 pct., siden VK-regeringen trådte til, viser ny opgørelse fra AE-rådet. 'Uanstændigt,' lyder det fra Socialdemokraterne, men Socialministeren anerkender ikke definitionen af fattigdom


 I dag skal socialminister Karen Ellemann (V) og beskæftigelsesminister Inger Støjberg (V) på et samråd i Folketinget redegøre for deres holdning til, at den relative fattigdom i Danmark er steget. Med sig får oppositionen nyt skyts i form af en opgørelse fra AE-rådet. Den viser, at mellem 45.000 og 50.000 børn lever i relativ fattigdom. Det svarer til en stigning på 40 procent siden 2001 påpeger rådets direktør, Lars Andersen.
"Det er meget nedslående, at der bliver flere og flere børn, der lever i fattigdom - det er den værst tænkelige start på tilværelsen," siger han og peger på, at disse børn måske nok får mad, men at de vokser op uden samme muligheder som deres kammerater i forhold til at komme på ferie, få nyt tøj eller en computer.
Formand for Rådet for socialt udsatte, Preben Brandt betoner, at fattigdommen går i arv:
"Og de børn, der vokser op i familier, hvor der ud over fattigdom er psykosociale problemer, er virkelig ilde stedt," siger han.
Haldor Topsøe siger fra 
Ifølge Preben Brandt er især børn, der vokser op hos forældre, som igennem flere år har været på starthjælp eller nedsat kontanthjælp, hårdt ramt.
"Man kan udlægge det som om, at voksne, der igennem længere tid har været på en fattigdomsydelse, er benhårde modstandere af at tage et arbejde, men så taler man mod sund fornuft og bedre vidende. Det er folk, der har store problemer, og deres børn betaler en meget høj pris - og det gør samfundet på sigt også," siger han og henviser til den øgede risiko for, at børn, der vokser op i fattigdom, kommer ud i sociale problemer med småkriminalitet og manglende uddannelse. 
Debatten om den stigende fattigdom i Danmark har nu også fået flere erhvervsfolk op af stolen. Således langede grundlægger af forskningsvirksomheden Haldor Topsøe A/S, ud efter erhvervsliv og regeringen i søndagens Berlingske Tidende:
"Hvordan pokker er det muligt, at vi her i dette rige land har børn, der er nødlidende. Vi kan ikke være det bekendt. Sådan var situationen i 20'erne og 30'erne, hvor man oplevede fattigdom og barskhed i et omfang, man ikke forestiller sig i dag. Sådan skal det ikke være nu," sagde Haldor Topsøe.
Preben Brandt ser statistikken som udtryk for en kynisme i samfundet:
"Disse forhold er hverken skabt af naturen, skæbnen eller Vorherre, men af politiske beslutninger og holdninger hos borgerne. Vi kan ikke være det bekendt, og bør ikke affinde os med det," siger han.
S: Vi taber en årgang
Socialdemokraternes socialordfører, Mette Frederiksen peger som Brandt på, at fattigdommen ofte nedarves.
"Børn, der vokser op i fattigdom har større risiko for at opleve andre sociale problemer. Derfor risikerer vi at tabe nærmest en børneårgang på gulvet," siger hun.
Men socialminister Karen Ellemann vil ikke forholde sig til AE-rådets tal, for hun er ikke enig i præmissen:
"Som socialminister ser jeg på fattigdom som et større overordnet begreb, der ikke kun omhandler, hvad man har af indkomst, men fattigdom skyldes også social fattigdom, kulturel fattigdom - altså evnen til ikke at magte de muligheder, samfundet giver," siger ministeren og tilføjer:
"Diskussionen er for ensidig. Men at der er børn, der er udsatte i Danmark, er jeg dybt optaget af. Der, synes jeg, vi gøre meget for at forebygge og sætte ind," siger hun og peger på fritidspas til børnene og vejledning til forældre, der ikke har styr på økonomien.
Men tilbud om økonomisk rådgivning giver Mette Frederiksen ikke meget for:
"Hvis man er ramt af starthjælp, loft over kontanthjælp eller 450-timers regel, så er der ingen penge at administrere," siger hun og anklager regeringen for at løbe fra ansvaret:
"Den placerer altid ansvaret hos andre. Hvis ikke det er forældrenes skyld, så er det kommunens eller de kriminelles. Det er både uanstændigt at fralægge sig ansvaret og uacceptabelt at se til, mens uligheden stiger," siger Mette Frederiksen.
Det afviser Karen Ellemann: "Jeg anerkender, at man godt kan være økonomisk fattig, men det er forfejlet kun at ville debattere fattigdom ud fra den definition," siger hun.
I sidste uge lod ministeren i et interview med Jyllands-Posten forstå, at hun har meget vanskeligt ved at forestille sig, at der er danske børn, som går sultne i seng. 
"I udgangspunktet siger jeg - og det er vigtigt. Vores fintmaskede velfærdssamfund gør virkelig meget for, at mulighederne for at give sine børn et ordentligt måltid er tilstede," siger Karen Ellemann. 
Analysen fra AE-rådet viser også, at der er store kommunale forskelle i antallet af fattige børn. Således lever 8,3 pct. af børn på Langeland i relativ fattigdom, mens Hillerød Kommune 'kun' har 2,4 pct. fattige børn. I København vokser 5.592 børn op i familier, der kan betegnes som fattige, hvilket svarer til, at 6,6 pct. af hovedstadens børn.

