Slutspil om bankpakke med blødt lønloft
Politikerne overvejer et blødt loft over bankdirektørers løn, hvor kun en grundløn kan trækkes fra i skat. DF afviser ikke. Konturerne af pakken tegner sig
Socialdemokraterne har krævet et loft over lønningerne til Danske Banks direktør, Peter Straarup, og hans kolleger.

Et blødt loft over bankdirektørers løn er på bordet i den absolutte slutspurt af bankforhandlingerne i Økonomi- og Erhvervsministeriet, erfarer Ritzau.Socialdemokraterne har krævet et hårdt loft over bankdirektørlønninger på 2,5 millioner kroner, hvis banken vil have del i de låneordninger, som politikerne er ved at forhandle på plads. Det har regeringen været skeptisk over for. Nu overvejer forhandlerne et forslag om et blødt lønloft, hvor politikerne ikke forbyder høje millionlønninger, men tilskynder bankbestyrelserne til økonomisk at holde igen. Det kan ske ved, at bankerne stadig frit kan vælge, hvor meget de vil give deres direktører i løn, men kun løn op til et vist niveau skal give skattefradrag i regnskabet. Dansk Folkeparti er ikke afvisende over for tanken."Det er jo en model, som man har brugt i andre lande. Jeg tror, USA har noget lignende, uden at vi umiddelbart bare kan kopiere det. Så det er selvfølgelig tanker, der er gjort rundt omkring og jo også ting, der sagtens kan indgå i vores overvejelser. I hvilket omfang det så gør det, og hvordan det så lander, det må vi se, når det bliver færdigt," siger DF's finansordfører, Kristian Thulesen Dahl.Til at overskueForhandlingerne om bankpakken tager udgangspunkt i den model, som regeringen har lagt på bordet. Ifølge Ritzaus oplysninger er uenigheden om selve indholdet - ud over lønspørgsmålet - til at overskue. Omend der stadig er knaster at høvle af og bunker af spørgsmål i de teknisk komplicerede forhandlinger.Ifølge TV 2 er parterne tæt på at være enige om, at bankpakken bliver på i alt 100 milliarder kroner - et tal, der fra starten har været nævnt som en mulighed. Bankerne skal angiveligt have lov til at låne 75 milliarder kroner, mens de resterende 25 milliarder kroner reserveres til realkreditinstitutterne. Desuden bliver der tale om differentieret rente. Det vil sige, at der vil være forskel på renten for de sunde og usunde banker. I gennemsnit kommer renten til at ligge på omkring fem procent, oplyser TV 2. Det er to procent højere end nationalbankens rente på tre procent. Pakken kommer til at løbe i tre år.ritzau
