Christianitter tabte retssag



 Østre Landsret afgjorde i går, at fogeden godt kan sætte tre christianitter ud af deres huse før den store retssag til efteråret mellem staten og Christiania. Slots- og Ejendomsstyrelsen havde bedt fogeden om at sætte de tre ud, fordi de er flyttet ind på Christiania, efter at staten i 2006 opsagde rammeaftalen med fristaden. Det afviste fogedretten dog i maj sidste år, hvorefter styrelsen kærede afgørelsen. I går gav landsretten så Slots- og Ejendomsstyrelsen medhold. For halvandet år siden registrerede staten beboerne på Christiania. De tre personer i sagen flyttede imidlertid ind i nogle huse, der står til nedrivning, og de er derfor ikke på statens liste over personer, der har brugsret til huse i fristaden. 

