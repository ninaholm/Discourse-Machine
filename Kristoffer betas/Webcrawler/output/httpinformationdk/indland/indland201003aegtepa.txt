Ægtepar fik 15 måneder for rufferi
Dansk-thailandsk ægtepar tjente over to millioner kroner på at drive en kælderklinik i fire år, hvor thailandske kvinder ifølge anklagemyndigheden på fire år gav 'handjobs' til 20.000 kunder


 Selv om otte thailandske kvinder på stribe afviste at vide, hvad et såkaldt handjob kunne være, valgte Københavns Byret i en aktuel rufferisag at dømme et dansk-thailandsk ægtepar 15 måneders fængsel for rufferi efter straffelovens paragraf 228, dvs. bordeldrift. Ægteparret har dog stedse afvist anklagen og har derfor anket dommen til Østre Landsret.
Sagen, som fra politiets side har været forberedt i flere år med telefonaflytninger og observationer, betragtes som en gennembrudssag i forhold til det udbredte thailandske prostitutionsmiljø.
I det seneste år har finanskrisen også ramt det thailandske prostitutionsmiljø, lyder vurderingen fra en kvindelig kender af miljøet, der gerne vil være anonym. Hun peger på, at mange thai-klinikker, der drives af midaldrende thai-kvinder, nu afhændes, og at der lige nu kommer mange nye thailandske kvinder til miljøet. Men det vil langt fra gøre det nemmere for politiet at modarbejde ulovlig bordeldrift.
»Kvinderne er bange for at sige noget, især hvis de ikke har været særlig længe i Danmark. Hvis de alligevel gør det, er de fuldstændig færdige som gårdsangere i miljøet. Så kommer de ikke til at arbejde på en ny klinik, og dermed kan de ikke længere leve op til deres forpligtelser både i hjemlandet og her i Danmark,« lyder kenderens vurdering.
Hun peger også på, at mange thaikvinder - for overhovedet at holde deres tilværelse ud - bilder sig selv og hinanden ind, at et handjob ikke er en seksuel ydelse, og at de dermed ikke er i prostitutionsbranchen.
Sunshine på Østerbro
I september 2004 købte den dansk gifte kvinde WD en eksisterende massageklinik ved navn Sunshine, der ligger i en kælderlelighed på Øster Farimagsgade i København. Her havde kvinden selv arbejdet, men nu ville hun sammen med sin mand, VD,s have fod under egen massagebriks.
Ifølge domsudskriftet, som Information har fået aktindsigt i, var kælderen indrettet med fire massagerum, hvor et skiftende antal thailandske kvinder gav kunderne traditionel thailandsk oliemassage i timerne frem til kl. 22. Prisen for en sådan omgang var 400 kroner, men herudover var der ifølge flere af de tidligere ansatte thailandske kvinder også mulighed for tilkøb af seksuelle ekstraydelser, nemlig handjobs eller, som domsudskriftet lidt mere stift har formuleret det, »onanering af kundens lem«. En sådan ydelse mener politiet kunne bestilles telefonisk, hvis kunden bad om 'upstairs', og prisen herfor var 200 kroner, som ifølge nogle af de afhørte kvinder blev delt midt over mellem ægteparret og de ansatte thailandske kvinder.
20.000 'handjobs'
Da politiet i oktober 2008 gennemførte en razzia mod Sunshine-klinikken og ægteparrets bopæl, som var lejligheden oven over klinikken i samme opgang, fandt de omkring to millioner kroner i forskellige valutaer, som straks blev beslaglagt. Ifølge retsbogen udgør dette beløb netop den fortjeneste på bordelvirksomheden, som ægteparret har opnået, eller med rettens ord; de fire års rufferi har givet en fortjeneste »på skønsmæssigt ikke under to millioner kr.«
Da prisen for et handjob var fastsat til 200 kroner, betyder det, at klinikkens ansatte thailandske kvinder gennem de fire år har betjent op mod 20.000 kunder, eller gennemsnitligt 5.000 kunder om året, svarende til 14 kunder pr. dag, hvis klinikken har haft åbent året rundt - hvis ægteparrets halvdel af omsætningen på handjobs skulle udgøre to millioner kroner.
Ægteparret og flere af de ansatte henviste under retssagen til, at Sunshine-klinikken i sin ansættelseskontrakter havde et udtrykkeligt forbud mod seksuelle ydelser. Og selv om politiet under ransagningen hverken fandt kondomer eller tuber med glidecreme, som ellers er normalt udstyr på bordeller, var politiet alligevel overbevist om, at klinikken blev brugt som bordel: Dels var massagebriksene indrettet som halvanden mands senge uden hul til nakken, dels observerede en betjent under ransagningen i et massagerum en nøgen mand, der »lå med hænderne over hovedet, mens han fik et handjob« af en af klinikkens thailandske kvinder. Dertil kommer, at politiet i retten kunne fremlægge adskillige rosende anmeldelser hentet fra hjemmesider, hvor kunder giver karakterer for de ydelser, de har modtaget i Sunshine-klinikken. Ifølge ægteparret var der gennem de fire år ansat 14 forskellige thailandske kvinder. På klinikken var de kendt som Fun, Joi eller Sandy, selv om de havde danske efternavne som Madsen, Holmegaard eller Lassen.
Ifølge Informations oplysninger har de fleste thailandske kvinder tilknyttet klinikken enten været fra samme landsby som WD, eller de har været gift med venner af hendes danske mand, VD. Så tæt en tilknytning gør det svært for kvinderne at forklare åbent til politiet, hvad de har gjort.


