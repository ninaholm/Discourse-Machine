V-folk savner klar NATO-melding fra Fogh
Venstre står i et vadested, indtil Anders Fogh Rasmussen melder ud, om han vil være NATO-generalsekretær, mener flere V-folk
Anders Fogh Rasmussen (V) bør snart afklare, om han fortsætter karrieren i NATO eller bliver i Danmark, mener flere V-folk.


 Det skader Venstre, hvis det ikke snart bliver afklaret, om statsministeren skal være NATO's næste generalsekretær.
Sådan lyder det nu fra flere lokale Venstre-formænd rundt omkring i landet.
"Lad os få ryddet bordet, få det afklaret og komme videre," siger Hans Buur, der er formand for Venstre i Halsnæs Kommune, til Ritzau. Statsminister Anders Fogh Rasmussen siger selv, at han "ikke er kandidat" til posten som NATO's generalsekretær, men rygterne er de seneste uger taget til i styrke. Flere unavngivne NATO-kilder mener, at Fogh er favorit til at overtage posten. Imens venter den danske befolkning og Venstres bagland på en afklaring.
"Jeg mener, at man kan leve med det i en uges tid endnu. Så synes jeg også, at der skal en afklaring til," siger den lokale V-formand.
Også på Fyn venter man på en udmelding fra Anders Fogh Rasmussen. Formanden for Venstre i Odense mener, at de politiske processer bliver sat på stand-by, så længe Fogh rygtes væk fra Statsministeriet. "Der er ingen røg uden brand. Jeg må sige, at jeg synes, det ville være mere gavnligt, hvis vi fik en afklaring. Alting står stille i Folketinget, når der verserer sådanne rygter," siger V-formanden i Odense, Cornelis Ten Veen.
Ifølge den velansete tyske avis Süddeutsche Zeitung ønsker både Storbritannien, Tyskland og Frankrig, at NATO's kommende generalsekretær bliver Anders Fogh Rasmussen. Ifølge avisen mangler kun USA's endelige billigelse, før vejen er banet.
Må holde linjen
Statsminister Anders Fogh Rasmussen indbyder i dag til sit ordinære pressemøde i Statsministeriet. Her vil han utvivlsomt blive spurgt til sine fremtidsplaner, men Venstre-formanden på Lolland ser ingen grund til, at Fogh skal ændre sit hidtidige standardsvar.
"Nu er han startet, så han bliver vel nødt til at holde linjen, indtil tingene er afklaret, siger Niels Ole Kainø.
Flere meningsmålinger har på det seneste spået tilbagegang for Venstre. Det går ikke ubemærket hen i Venstres bagland, men der er samtidig forståelse for statsministerens håndtering af sagen blandt flere af de lokale formænd.
"Jeg har jo godt kunnet læse meningsmålingerne, og det er selvfølgelig ikke tilfredsstillende, at det påvirker på den måde, men omvendt tror jeg ikke, at en sådan proces kan gribes meget anderledes an, siger formanden for V i Herning Kommune, Christian Eckardt Aagaard.
Det ventes, at der senest ved NATO-topmødet den 3. og 4. april er en afklaring om, hvem der skal afløse hollandske Jaap de Hoop Scheffer som NATO's generalsekretær. 
ritzau


