Succes for dansk satsning på økologi
Danmarks er i verdensklasse, når det gælder økologisk produktion og forbrug. Årsagen er tæt fokus på at sørge for afsætningen af økologien til forbrugerne


 Økologiens succes i Danmark skyldes i høj grad en effektiv og statsstøttet indsats for at få forbrugerne til at købe økologiske fødevarer. 
Ifølge ny dansk forskning er der klar sammenhæng mellem de enkelte landes økologipolitik og forbruget af økologiske produkter. 
Når Danmark er førerland i EU med omkring 6,5 pct. af alle danske fødevarer som økologiske, er det fordi, at staten har været med til skabe efterspørgsel og ikke kun har skubbet på produktionen. 
Forskere fra Aarhus Universitet har sammenlignet Danmark med Sverige, Storbritannien og USA. Her skiller den danske model sig markant ud, og resultaterne taler for sig selv: Den økologiske andel af fødevaresalget i Danmark er to og tre gange højere her end i de lande, som vi kan sammenligne os med. 
"I Danmark er økologien gået på to ben: Man har satset på både at øge udbuddet af varer og få nogle landmænd at lave dem samtidig med, at man har iværksat tiltag til at fremme salget. Staten har givet støtte til både omlægning, offentlige kampagner, forskning og produktudvikling, rådgivning og markedsfremme. Det er sket i tæt samarbejde mellem de offentlige fødevaremyndigheder og interesseorganisationer som Økologisk Landsforening," siger professor Carsten Daugbjerg fra Institut for Statskundskab ved Århus Universitet.
Han står bag den nye undersøgelse sammen med adjunkt Kim Mannemar Sønderskov. 
Statsstøtte gavner 
I Sverige har staten af miljøhensyn især fokuseret meget på stor støtte til landmænd, der lagde om til økologi.
"Det har øget produktionen uden at fremme markedet. Så produktionen oversteg efterspørgslen, og meget økologi er solgt til konventionelle fødevarepriser. Men kunsten er at sikre, at statsstøtte til øget produktion matches af tiltag, der fremmer forbruget," siger Carsten Daugbjerg til Ritzau. 
Både i USA og Storbritannien har myndighederne mest satset på at fastlægge nogle økologiske standarder og at få autoriseret certificeringsorganer. 
I USA får den økologiske sektor desuden kun lidt offentlig støtte. 
"Vil man fremme den økologiske sektor, er det vigtigt at finde den rigtige balance mellem produktion og forbrug og de forskellige instrumenter til at styrke begge dele. Det er overordnet set lykkedes bedre i Danmark end nogen andre steder," siger Carsten Daugbjerg. 
Ifølge direktør i Økologisk Landsforening, Paul Holmbeck, viser resultaterne, at Danmark har ført en økologisk politik, der fungerer - både til fordel for miljøet og for en økologi i vækst.
"I forbindelse med regeringens store plan, Grøn Vækst, er regeringen netop nu ved at beslutte, om den i de kommende år vil bygge videre på de redskaber, der har vist sig at have så stor succes. Vi håber meget, at regeringen bliver enig om en ambitiøs strategi, der udnytter økologien fulde potentiale. Statsministeren har jo netop i forbindelse med Grøn Vækst efterlyst produktioner med stærkt erhvervspotentiale og stor miljøeffekt. Det er netop dét, økologien kan," siger Paul Holmbeck til Ritzau. 
ritzau

