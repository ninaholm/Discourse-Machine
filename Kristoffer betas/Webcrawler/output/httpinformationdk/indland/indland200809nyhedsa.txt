Nyhedsavisen skal konkursbehandles
Nyhedsavisen ender nu som et regulært konkursbo. Låsen udskiftes på avishangaren, og det skal gøres op, om der er penge til kreditorerne


 Nyhedsavisen skal lige efter håndbogen for fallitramte virksomheder igennem en konkursbehandling. Låsene udskiftes og computere og andre salgbare ting bliver en del af et konkursbo, der nu skal gøres op.
- Vi regner med, at vi har et konkursdekret klar omkring klokken 14 til Sø- og Handelsretten, siger advokat Peter Krarup fra Mazanti-Andersen, Korsø Jensen & Partnere Advokatfirma til Ritzau.
Det betyder for medarbejderne, at lønnen skal hentes hos Lønmodtagernes Garantifond. Øvrige kreditorer må vente på, at boet er gjort op.
Konkursen kommer bare en måned efter, at Nyhedsavisen afleverede et revideret årsregnskab, hvor ledelsen forsikrede, at der ville være kapital nok til drift resten af 2008. Der var løfter om kapitalindskud, som tilsyneladende aldrig dukkede op.
Ifølge 3F er avisbudene den største gruppe af mennesker, der bliver ramt. 300 avisbude står reelt uden arbejde, hvoraf mange var udenlandske.
/ritzau

