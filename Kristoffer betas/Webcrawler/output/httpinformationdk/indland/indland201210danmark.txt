Danmark er et godt sted for medicinalindustrien
Novo Nordisk er Danmarks største virksomhed. Og set i det lys, er det måske ikke så underligt, at Novo og andre medicinalvirksomheder har gode vilkår herhjemme, mener eksperter. Grænsen mellem erhvervspolitik og sundhedspolitik er hårfin
’Det er ikke erhvervspolitiske overvejelser, der ligger til grund for Sundhedsstyrelsens vurderinger af, om der skal ydes tilskud til et lægemiddel,’ lyder det fra sundhedsminister Astrid Krag (SF) i en mail til Information.


 I Danmark er regnestykket et andet. Sådan siger professor på Cardiff University Craig Currie, da Information ringer til ham for at høre om hans holdning til, at vi i Danmark giver tilskud til Levemir – et insulinpræparat, som produceres af Novo Nordisk. Som Information i lørdags kunne fortælle, så har det offentlige foreløbig givet en halv milliard kroner i tilskud til Levemir og konkurrenten Lanuts, selv om disse præparater for mange diabetikere ikke er bedre end den gamle insulintype, som kun koster omtrent det halve. Craig Currie har i en artikel i British Medical Journal regnet ud, hvor mange milliarder det britiske samfund kunne spare ved som udgangspunkt at benytte den billige insulin. Men i Danmark er regnestykket altså mere kompliceret, mener han:
»Novo er jo kæmpestore i Danmark, så man kan se sådan på det, at I danskere får pengene igen. Novo tager måske mere for deres insulin – og får tilskud til det, men de giver noget igen til samfundet gennem skatter, arbejdspladser osv.,« siger Craig Currie.
Dilemma
Dermed sætter han fokus på et interessant dilemma. Nemlig at Danmark har en meget stor medicinalindustri – ledt an af Novo Nordisk, som er landets suverænt største virksomhed målt på markedsværdi. I august havde forskningsportalen og mediet Videnskab.dk et interview med overlæge og kontorchef i Sundhedsstyrelsen Steffen Thirstrup. Om Novos indflydelse i Danmark sagde han følgende:
»Som dansker ville jeg være ked af, hvis Novo ikke var dansk, for det er i den grad et flagskib. Men det er klart, at der er indbygget et dilemma i, at vi i så lille et land har så stor en medicinalindustri.« Dilemmaet handler blandt andet om medicinpriserne, som i høj grad er afhængige af, hvorvidt man giver offentligt tilskud eller ej, mener han:
»Det store spørgsmål for virksomhederne er, om de kan få offentlige tilskud. Det er en politisk beslutning, hvordan vores tilskudssystem er skruet sammen, og heri kunne indgå en erhvervspolitisk afvejning, da der jo også er et betydeligt antal danske arbejdspladser på spil. 0,7 procent af den danske arbejdsstyrke arbejder i lægemiddelindustrien.«
Sundhedsøkonom i Dansk Sundhedsinstitut Jakob Kjellberg understreger, at industrien ikke har indflydelse på tilskudstildelingen til de enkelte produkter, men han mener alligevel, at den store medicinalindustri i Danmark har en betydning:
»I den enkelte sagsbehandling er der ingen indblanding. Men på et mere overordnet plan mener jeg, at der er noget om det,« siger Jakob Kjellberg.
I Danmark er vi generelt venligt stemte over for medicinalvirksomheder, mener han:
»Det er påfaldende, at man i Norge, hvor man stort se ikke har nogen medicinalindustri, kører en meget hårdere stil over for virksomhederne. Og man kan bare konstatere, at medicin er klart billigere i Norge end i Danmark,« siger Jakob Kjellberg. Og det er en politisk beslutning, hvilket ’klima’ man ønsker at lave for en bestemt industri:
»Det er ikke en eksakt videnskab at fastsætte priser på medicin – og at uddele tilskud. Og der kan man godt argumentere for, at vi i Danmark er knap så stride, som man er i Norge, hvor de ikke har nogen industri at tage hensyn til. Det er i høj grad en politisk beslutning, som også handler om det generelle klima. Vil man have et positivt klima for en bestemt industri eller ej?« siger Jakob Kjellberg.
En undersøgelse viste i 2011, at Danmark har de højeste medicinpriser i Skandinavien – og at priserne i Norge ligger omtrent ti procent lavere end i Danmark.
Sundhedsøkonom ved Syddansk Universitet Torben Larsen kalder erhvervshensynet i sundhedsvæsnet for en ’hårfin balance’:
»Man må jo ikke lade erhvervspolitiske overvejelser spille ind, når man vurderer om f.eks. Novo Nordisk skal have tilskud til et produkt. Det er ganske enkelt ulovligt i forhold til konkurrencereglerne. Derfor er det en hårfin balance, for politikerne skal jo samtidig tjene Danmarks interesser,« siger Torben Larsen. Ligesom de øvrige eksperter mener han dog også, at Novo og nogle af de andre danske medicinalvirksomheder af og til får meget medvind:
»Det er min fornemmelse, at man nogle gange skeler til det. Sådan er det nok, desværre. Det er en gråzone,« siger han.
Gode vækstvilkår
Information har spurgt sundhedsminister Astrid Krag (SF) om, hvorvidt erhvervspolitik spiller ind på sundhedspolitikken. I en mail kommer hun med følgende svar:
»Det er ikke erhvervspolitiske overvejelser, der ligger til grund for Sundhedsstyrelsens vurderinger af, om der skal ydes tilskud til et lægemiddel. Styrelsen ser derimod på, om lægemidlet har en sikker og værdifuld effekt for patienterne, og om lægemidlets pris står i et rimeligt forhold til den behandlingsmæssige merværdi. Sådan er lovgivningen. Men regeringen søger naturligvis generelt at skabe gode vækstvilkår for dansk lægemiddelindustri bl.a. via veluddannet arbejdskraft og gode betingelser for klinisk forskning.«

