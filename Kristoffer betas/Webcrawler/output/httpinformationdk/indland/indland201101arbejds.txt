Arbejdsmarkedskommission fraråder røde dagpengedrømme
S og SF overvejer at forhøje dagpengesatsen efter et regeringsskifte. Men det vil øge udgifterne markant, og antallet af arbejdsløse vil stige, advarer eksperter. Beskæftigelsesminister Inger Støjberg mener, det er at 'gamble med Danmarks økonomi' og efterlyser et klart svar fra oppositionen
Oppositionen med Helle Thorning-Schmidt i spidsen har fra dag ét været modstandere af regeringens dagpengereform. De leger med tanken om at forhøje dagpengesatsen, men de tanker kan ende med at blive bekostelig affære.


 Hvis S-SF kommer i regering og får lov til at sammenstrikke deres eget dagpengesystem, vil de sammen med fagbevægelsen stræbe efter en »så høj en dækningsgrad som overhovedet muligt«, forklarede SF's gruppenæstformand Astrid Krag i sidste uge. Men sådan et system risikerer at blive markant dyrere end det nuværende, viser beregninger fra Arbejdsmarkedskommissionen.
Da kommissionen i sin tid anbefalede at forkorte perioden til to år, vurderede eksperterne samtidig, hvilke effekter alternative dagpengemodeller ville have på de offentlige finanser. Her konstaterede de entydigt, at »en forhøjelse af den maksimale dagpengesats med blot 10 pct.  i givet fald villereducere beskæftigelsen med i størrelsesordenen 15.000 personer«.
Og jo højere ydelsen er, jo længere vil folk også blive på dagpenge, forklarer tidligere kommissionsformand Jørgen Søndergaard: »Når ydelsen er høj, så kan folk tillade sig at være lidt mere kræsne, og derfor er der en sammenhæng mellem ydelsen og ledighedsperioden.«
Og selv hvis S-SF bevarer den korte periode på to år, som regeringen har indført, så vil det samlet set være dyrt at sætte ydelserne mærkbart op, forklarer også økonomiprofessor fra Aarhus Universitet, Michael Svarer: »Det er relativt dyrt at hæve ydelsen. I Danmark oplever mange ledighed i løbet af et år, men heldigvis har de fleste relativt kort ledighed. Øger man satserne, rammer det alle, mens den kortere periode ikke rammer særlig mange, fordi de færreste er på dagpenge så længe.«
Ved flere lejligheder har både S og SF luftet tanker om et helt nyt dagpengesystem, hvor ydelsen for eksempel sættes op, mens den korte periode bevares eller gøres mere fleksibel og eventuelt afhængig af konjunkturerne, så der kan gives længere snor i perioder med høj ledighed.
Skydes ned
Tidligere har Socialdemokraterne specifikt foreslået en model, hvor folk selv kan vælge, om de ønsker en kort periode med høj ydelse eller en lang periode med lav ydelse. Det forslag gentog Helle Thorning-Schmidt (S) i sidste uges tv-duel med Lars Løkke Rasmussen (V).
»Man kunne arbejde med en model, hvor dem, som gerne ville have en høj dækningsgrad, de fik kortere dagpengeperiode, og dem, som gerne ville have en mindre dækningsgrad, de fik en længere dagpengeperiode,« sagde hun.
Men det forslag skydes også ned af Arbejdsmarkedskommissionens rapport: »En fleksibel model, hvor der kunne vælges mellem den nuværende forsikring, og forsikring med høj ydelse i en kort periode, ville ligeledes svække de offentlige finanser,« skriver kommissionen.
Når folk får muligheden for at vælge, vil de fleste nemlig foretrække den høje ydelse, forklarer Michael Svarer:
»Langt de fleste vil vælge en kort periode med en høj ydelse, fordi den forventede ledighedstid er kort. Så bliver det igen meget dyrt,« vurderer han og understreger, at det er et komplekst regnestykke, som naturligvis ikke kun handler om, hvad der er billigst: »Politisk kan man sagtens vælge at sige, at man vil bruge pengene på det, men det bliver bare hurtigt dyrt,« siger han.
Indtil videre afhænger det alt sammen af, hvad der kommer ud af forhandlingerne mellem arbejdsmarkedets parter, som ifølge S-SF er bedst til at indrette systemet. Men LO går stille med dørene i disse dage og har ikke ønsket at udtale sig om, hvilken model de foretrækker.
FOA-formand Dennis Kristensens svar er dog klart. Han ønsker både, at S-SF introducerer en længere periode og en højere ydelse:
»Vores medlemmer har udsigt til stigende ledighed, og derfor har vi brug for en dagpengeperiode, som er længerevarende end de to år. Og så vil vi vægte, at dagpengene bliver højere. Det håber jeg, at en ny regering også vil indskrive i sit regeringsgrundlag,« siger han, der sammen med resten af LO-toppen skal nå frem til et samlet krav til forhandlingerne.
Utroværdigt
Beskæftigelsesminister Inger Støjberg (V) anklager oppositionen for at gøre forvirringen komplet med de strittende udmeldinger og hemmelighedskræmmeriet:
»Det er total utroværdigt, at de ikke vil fortælle, hvad de vil gøre ved dagpengesystemet, hvis de får magt, som de har agt,« siger hun og advarer ligesom Arbejdsmarkedskommissionen imod den fleksible model, som S-formanden foreslog i sidste uge: »De skylder et svar på, om det er det, de har tænkt sig, for det vil være at gamble med Danmarks økonomi,« siger hun.
Men det svar får hverken hun eller danskerne foreløbig. SF's finansordfører, Ole Sohn, fastholder, at intet kan røbes, før der har været forhandlinger med arbejdsmarkedets parter, som både skal se på arbejdstid, dagpenge, efterløn og meget mere.
»Vi har ikke lavet et dagpengeudspil, og der er god grund til, at vi har sagt, at det er en del af trepartsforhandlingerne. Her er målet, at vi skal finde 15 milliarder, og det hænger jo sammen med, hvordan vi får det hele til at gå op i en højere enhed.«
- Men både Helle Thorning-Schmidt og SF har været ude og foreslå en model med højere ydelser?
»Man kan ikke udelukke noget, men vi har altså ikke lavet et udspil. Derfor kan der ikke skrives en historie om, at det er et S-SF-udspil, fordi det eksisterer simpelthen ikke.«


