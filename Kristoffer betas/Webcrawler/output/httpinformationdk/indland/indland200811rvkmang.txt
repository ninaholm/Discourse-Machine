R til VK: I mangler fire mia. kr. - hvad får vælgerne ikke?
Regeringens fallerede arbejdsmarkedsreform koster omkring fire mia. kr. - penge som allerede er lovet væk til kvalitetsforbedringer. VK skylder borgerne svar på, hvilke løfter der ikke indfries, mener de radikale
De radikale vil bede VK om at sige, hvor skal vi spare: Arbejdsmarkedsreformen, som skulle få 20.000 flere i job, står nu tilbage med en manko på 15.000 par hænder i forhold til det oprindelige mål - svarende til omkring fire mia. kr.


 Der var penge til både sygehuse, ældre, skoler og daginstitutioner, da VK-regeringen sidste år fremlagde sin omfattende kvalitetsreform. 
Finansieringen skulle bl.a. hentes via en arbejdsmarkedsreform, som skulle få 20.000 flere i job. Men meget tegner til, at man må lade sig nøje med 7000 ekstra sæt hænder - det svarer til, at man går glip af omkring fire mia. kr.
Onsdag indgik VK en aftale med Dansk Folkeparti og de radikale om at nedbringe sygefraværet, hvilket får omkring 4.000 ekstra på arbejdsmarkedet. Og i næste uge inviteres Socialdemokraterne med til forhandlinger om hurtigere aktivering, flere voksenlærlinge og en regelforenkling på beskæftigelsesområdet - initiativer, der ifølge regeringens egne tal vil skaffe 2.900 flere i job. 
Samlet set betyder det, at man står tilbage med et hul på 15.000 ekstra par hænder i forhold til den oprindelige målsætning - svarende til omkring fire mia. kr. Det får nu Det Radikale Venstre til at bede VK om at tone rent flag:
"Regeringen har svigtet sin opgave i forhold til at tilvejebringe arbejdskraften. Statsministeren skylder vælgerne svar på, hvilke løfter, der ikke kan indfries," siger arbejdsmarkedsordfører og næstformand Morten Østergaard (R).
V: Vi skal nok nå det
Venstres arbejdsmarkedsordfører, Jens Vibjerg, afviser dog, at der er behov for at ændre planerne for velfærdsforbedringer.
"På den lange bane skal vi nok nå målet. Vi ville gerne have taget det store hug, men det lykkedes ikke denne gang, så nu justerer vi løbende," siger han og henviser til, at Arbejdsmarkedskommissionens samlede række af anbefalinger først foreligger næste forår. 
Og inden da barsler Skattekommissionen med sine forslag: "Den har jeg store forventninger til," siger Jens Vibjerg.
Men de forventninger kan ifølge eksperterne vise sig at blive gjort til skamme.
I regeringens økonomiske plan, der skal sikre fremtidens velfærd, den såkaldte 2015-plan, forudsætter man - udover de ekstra 20.000 hænder - at danskernes samlede arbejdstid skal være uændret. Men på grund af den demografiske udvikling kræver det reelt, at man øger arbejdsstyrken svarende til 50.000 personer. Det har flere eksperter allerede betegnet som endog meget svært, og selv økonomi- og erhvervsminister Lene Espersen (K) erkender, at et øget arbejdsudbud svarende til 50.000 via skatten er nærmest urealistisk:
"Det er i hvert fald et ekstremt højt tal. Med de jobplaner, der er lavet, og de initiativer, der er på sygefravær, så er der meget, meget lang vej igen," sagde ministeren til Børsen for 14 dage siden. 
Og det var før regeringen måtte opgive den reform af dagpengesystemet, der ifølge Arbejdsmarkedskommissionen ville have givet et betydeligt bidrag til arbejdsmarkedet på 20.000 personer frem mod 2018. 

