Den danske vækstkrise
Kun ganske få lande i verden har haft dårligere vækst de seneste tre år end os. Det kan undre, at den politiske debat kan handle om andet end vækstkrisen


 Analyse: Det har taget lang tid. Men efterhånden er det trængt igennem, at Danmarks økonomiske nedtur er større end i andre lande. Det er også erkendt, at Danmark ikke blot er ramt af en international krise, men også er offer for selvskabte problemer – ligesom andre af de værst ramte lande.
I betragtning af krisens alvor må det dog undre, at den politiske debat overhovedet kan dreje sig om andet end Danmarks vækstkrise. 
Nu er man ved at kunne opgøre det samlede regnestykke for årene 2008, 2009, 2010. Det er ikke opløftende. Sverige er ved at være igennem krisen. Den samlede økonomiske vækst for 2008-2010 er minus 1,3 pct. 
Det samme gælder Tyskland (minus 0,3), Holland (minus 0,4) og Frankrig (minus 0,8). I Belgien er tallet plus 0,1 , i Østrig plus 0,2 og i Schweiz endog plus 2,6 pct. USA lider stadig under svære problemer, men den samlede økonomiske vækst for 2008-2010 er trods alt igen blevet positiv med et plus på 0,2 pct.
Zimbabwe er værre
Tre års nulvækst er sjældent. Men Danmark er i en mere eksklusiv klasse: Den samlede vækst 2008-2010 var minus 4,1 pct. Det har landet ikke oplevet i fredstid de sidste 200 år. Også globalt set er det højst usædvanligt. 
I Afrika finder man kun ét land med større negativ vækst end Danmark, nemlig Zimbabwe. I Asien finder man ingen, dog med forbehold for Nordkorea.
Australien, Nordamerika og Sydamerika kan heller ikke fremvise noget lignende. 
Bortset fra Caribien, hvor væksten er endnu mere negativ i lande som Haiti og i fem ø-stater, der er afhængige af turisme: Bahamas, Barbados, Jamaica, Antigua og Barbuda samt Grenada. I Oceanien finder man Samoa. Men bortset fra en håndfuld små ø-stater er Zimbabwe, Haiti og måske Nordkorea de eneste stater uden for Europa, der kan matche den negative vækst i Danmark 2008-2010. 
For lande uden for EU og OECD er tallene hentet fra CIA World Factbook, der er ret pålidelig, men ikke knivskarp. Usikkerheden knytter sig dog mest til, om nogle af landene ovenfor alligevel har klaret sig bedre end Danmark; til den anden side er der ret bred margin.
I Europa er der lidelsesfæller, for det er gået værre i Ukraine, Kroatien og måske Armenien. Blandt de sydeuropæiske EU-lande står det værre til i Grækenland og Italien (begge minus 5,2 pct.). Spanien ligger lidt bedre (minus 3,0 pct.). Det samme gør Portugal (minus 1,3 pct.). Cypern og Malta har positiv vækst. 
I Vesteuropa er der to lande, hvor væksten er mere negativ end i Danmark. I Irland og Island har den samlede vækst været henholdsvis minus 11,0 pct. og minus 9,2 pct. 
I Østeuropa er Estland, Letland og Litauen endnu hårdere ramt. Og så er der smertensbarnet Ungarn med en tilbagegang på 4,9 pct. Anderledes ser det ud i Polen, hvor økonomien er vokset med 10,6 pct. de sidste tre år. 
På verdensplan finder vi 18 stater ud af 192, hvor det er gået værre end i Danmark. EU-landene i denne ’tabernes klub’ kan alle karakteriseres som ’syndere’ uden styr på økonomien – dog er yoyo- økonomier måske en bedre betegnelse for de tre baltiske lande, hvor de store fald kommer efter lige så enorme stigninger. 
Uskyldigt offer
Kun ét EU-land er uskyldigt offer. Det er Finland, hvis eksport blev slået omkuld i efteråret 2008, og hvis største firma Nokia beskriver sig selv som en brændende boreplatform. Finland fik en negativ vækst på hele 8,2 pct. i 2009 og på minus 4,7 pct. for hele perioden.
Med arbejdsløsheden er billedet lige så slemt. Hvis vi sammenligner 4. kvartal 2010 med 1. kvartal 2008, får vi fire OECD-lande, hvor ledigheden er steget mere end her: Island, Irland, Grækenland og Spanien. Danmark rykker dog op på en sjettesidste-plads, hvis vi regner Estland med. I USA er ledigheden steget næsten som i Danmark (4,6 procentpoint mod 4,7). Men i Finland er arbejdsløsheden kun steget 1,8 pct., i Sverige 2,0 og i Norge 1,0 pct. I Holland, Belgien og Schweiz er tallet 1,3 pct. og i Østrig 0,9. I Tyskland, der i mange år havde højere ledighed end Danmark, er ledigheden nu 1,0 pct. lavere end i starten af 2008 og 1,4 pct. lavere end i Danmark. 
Nu er det bedre at være kriseramt dansker end at leve i en afrikansk vækst­økonomi. Og til den tyske historie hører, at vilkårene for en stor del af de ledige er kendt forfatningsstridige, og at mange er på arbejdsfordeling. 
Men der er meget på spil for Danmark, hvis ikke økonomien kommer op af afgrunden. 
Det gælder finansieringen af velfærden. Krisen kommer  til at kradse, for de unge, der ikke får job, for ledige, der inden så længe falder for den nye to års grænse for dagpenge. Og i de kommende år for os alle sammen. Så ser vi endda bort fra mulige katastrofer i form af store rentestigninger. Stillet på spidsen er det lidt surrealistisk f.eks. at diskutere arbejdskraftmangel i 2030, når huset brænder. 
Løsningerne på Danmarks vækstproblemer hænger ikke på træerne, og opgaven er kompliceret. Problemet ved, at 2011 er et valgår, er ikke, at valgår er uegnede til ’upopulære’ budskaber. Det er værre, at valgår er uegnede til komplicerede budskaber og diskussioner. 
Jørgen Goul Andersen er professor og velfærdsforsker

