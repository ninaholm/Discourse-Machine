Danskerne parat til at ophæve forsvarsforbeholdet
Befolkningen har skiftet holdning til EU’s forsvarssamarbejde de senere år, viser flere meningsmålinger. Syv ud af ti danskere går i dag ind for en fælles forsvarspolitik, mens 50 procent støtter oprettelsen af en EU-hær
Medlemmer af EU’s militære styrker i Bosnien træner landets væbnede styrker i, hvad de skal gøre under optøjer. På grund af forsvarsforbeholdet har danske soldater siden 2004 ikke haft mulighed for at være en del af den fredsbevarende styrke.


 Danskerne er langt mindre forbeholdne over for EU’s forsvarssamarbejde, end de fleste tror. Det viser en helt frisk måling fra EU-Kommissionens meningsmålingsinstitut Eurobarometer. Og flere meningsmålinger, gennemført af YouGov for tænketanken Europa, bekræfter tendensen. Ifølge Eurobarometer går syv ud af ti danskere i dag ind for det fælles forsvarssamarbejde, mens 50 procent af danskerne støtter oprettelsen af en fælleseuropæisk hær. Også forsvarsforbeholdet er danskerne tilsyneladende klar til at droppe. Ifølge en YouGov-måling fra juni er 46 procent af danskerne parat til at ophæve det danske forsvarsforbehold, mens 38 procent fortsat er imod.
»Danskerne har skiftet holdning de senere år,« konstaterer Bjarke Møller, direktør for tænketanken Europa, som tidligere på året udarbejdede en større analyse af det danske forsvarsforbehold. Han mener, det skyldes, at danskerne i modsætning til tidligere kan se nytten af et militært samarbejde i EU-regi:
»Danskerne er et meget pragmatisk og jordnært folkefærd, også når det gælder EU’s forsvarssamarbejde,« siger han.
»Når de kan se, hvad forsvarssamarbejdet skal bruges til – for eksempel til piratbekæmpelse eller bekæmpelse af menneskesmugling i Middelhavet – så er de for.«
Læs også: Frygten for en EU-hær er forsvundet
Alligevel betegner Bjarke Møller udviklingen som »opsigtsvækkende«.
»Det er et meget markant skred, der er sket i danskernes indstilling til det fælles forsvars- og sikkerhedssamarbejde,« siger han og peger i særlig grad på det overraskende i, at hver anden dansker i dag går ind for en fælleseuropæisk hær.
For blot halvandet år siden var tendensen den stik modsatte. Da Eurobarometer i begyndelsen af 2014 undersøgte danskernes holdning til forsvarssamarbejdet, var holdningen den stik modsatte af i dag med 55 procent imod og 42 procent for.
Og samme tendens var fremherskende, da Altinget i 2013 spurgte danskerne om en ophævelse af forsvarsforbeholdet. Dengang ønskede 46 procent at beholde forbeholdet, mens 35 procent ville have det ophævet. I dag er det altså omvendt.
Debat favoriserer nej-siden
Danskernes holdning til forsvarsforbeholdet er nu blevet interessant, efter at Information tidligere på ugen kunne fortælle, at regeringen og et flertal i Folketinget er indstillet på også at sætte forsvarsforbeholdet til folkeafstemning. Ifølge regeringen vil det dog først ske, når den allerede planlagte folkeafstemning om retsforbeholdet er overstået senere på året – og hvis folketingsflertallet holder.
Trods den nye folkelige opbakning til regeringens ønsker står politikerne imidlertid over for en svær opgave, vurderer både Bjarke Møller og professor Peter Nedergaard fra Center for Europæisk Politik ved Københavns Universitet.
»De fleste partier går i dag ind for at ophæve forsvarsforbeholdet, men når først debatten kører, vil nej-siden få lige så meget taletid som ja-siden, selv om de er færre, og det kan meget nemt påvirke danskernes holdning,« siger han.
Læs også: Endnu en folkeafstemning om EU-forbehold på vej
Når nej-siden traditionelt får lige så megen taletid, skyldes det ifølge Peter Nedergaard, at medierne har tradition for altid at vælge en tilhænger og en modstander, når der skal debatteres.
Konkrete argumenter
Bjarke Møller understreger, at udfaldet også afhænger af, hvilke argumenter politikerne vælger at fremføre op til en afstemning. Jo mere konkrete, desto stærkere vil ja-siden stå, mener han.
»Udfaldet afhænger af, hvad debatten kommer til at handle om. Hvis den kommer til at handle om kampen mod pirateri og menneskesmugling, altså de konkrete opgaver, Danmark kan være med til at løse, så taler meget for, at det kan blive et solidt ja. Men kommer den til at handle om suverænitetsafgivelse, har modstanderne nok bedre kort på hånden.«
Blandt de argumenter, som de to eksperter venter, at tilhængerne vil bruge, er argumentet om, at Danmark bør være mere med til at sikre freden i EU’s nærområder. EU’s forsvarssamarbejde består primært af freds- og sikkerhedsskabende operationer i flygtningeproducerende lande, som også Danmark har en interesse i at stabilisere.
Modstanderne vil til gengæld argumentere for, at EU’s forsvarsdimension er unødvendig. Danmark deltager allerede i flere NATO-operationer og kan bare melde sig under FN’s flag, hvis vi har lyst til også at deltage i fredsbevarende indsatser.
Bjarke Møller siger, at Dansk Folkepartis udenrigsordfører Søren Espersen langtfra har ret, når han spår regeringen et »tordnende nederlag« ved en eventuel folkeafstemning:
»Der er fortsat en stor EU-skepsis i befolkningen, men danskerne er ikke modstandere af EU’s forsvarssamarbejde. De er interesserede i at finde praktiske løsninger på praktiske problemer. Der er ingen, der gider diskutere føderalisme i dag.«

