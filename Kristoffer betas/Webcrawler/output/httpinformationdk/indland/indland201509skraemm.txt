Skræmmekampagnen virker
Der er 195 kilometer fra Rødby til Malmö. Hvis man spørger flygtningene fra krigen i Syrien er der længere endnu: Mens Sverige er målet for deres drømme, er Danmark landet, de nødigt vil fanges i
 En mand står på broen over E47 uden for Rødby og betragter den store flygtningestrøm, der passerer under ham. Pludselig begynder han at spytte ned på menneskemængden, hvorefter han råber til dem, at de skal skride hjem.
Tilføjelse: Information har været i kontakt med kvinden på billedet. Hun ønsker at påpege, at hun ikke har noget at gøre med manden, der spytter. Kvinden er frivillig aktivitetsleder hos Røde Kors-butikken i Rødbyhavn og fotograferede fra motorvejsbroen for at dokumentere det, der fandt sted.


 De fleste af de cirka 800 asylansøgere, der i de seneste dage er kommet til Danmark, vil videre til Sverige i stedet for at ende i Danmark. Danske politikere er med deres stramninger af udlændingereglerne tilsyneladende lykkedes med at skræmme flygtninge væk fra Danmark og i retning af vores nabolande.
Søndag aften, Rødby
Det var præcis dét, der ikke måtte ske.
Eihab og Rasha Ahmed og deres tre døtre på 4, 6 og 7 år var på flugt fra Syrien med kurs mod Sverige, da de søndag aften blev stoppet i Rødby af dansk politi.
Politiet fortalte dem, at de ikke måtte tage videre med toget:
»De bad os om at blive for at besvare nogle spørgsmål og sagde, at vi enten skulle lade os registrere med fingeraftryk eller tage tilbage til Tyskland,« fortæller Eihab Ahmed via en tolk.
Han er oprindeligt skomager fra Aleppo, og familien havde været på flugt i godt en måned, da de blev standset af dansk politi. I Rødby var de omkring 150 flygtninge af forskellig oprindelse, der blev holdt tilbage af myndighederne.
Da de fleste ikke havde noget ønske om at blive i Danmark, begyndte gruppen at gå fra politiet for at undgå registreringen og komme til Sverige, siger Eihab Ahmed:
»Politiet så på os på afstand, da de vidste, at vi ville blive trætte af at gå. Jeg var så træt. Jeg efterlod mine to tasker og bar mine døtre,« siger han.
Ifølge Eihab Ahmed opstod der på et tidspunkt tumult. Det endte med, at politiet tvang flygtningene ind i minibusser og kørte dem til Hotel Stop’n Sleep i Rødby.
»Jeg forsøgte at forklare politiet, at jeg bare ville være i fred og tage mine døtre med til Sverige og ikke have nogle problemer. Min datter havde et brækket ben, og hun skulle have hjælp på hospitalet,« siger Eihab Ahmed.
»De gav os vand til børnene, men jeg bad dem om at lade os være i fred, så vi kunne rejse videre. De skulle lade være med at tvinge os til at være her,« siger han.
Om natten besluttede familien sig for at tage sagen i egen hånd. De hoppede ud af vinduet på Hotel Stop’n Sleep og stak af.
 Det lykkedes for Eihab Ahmed at flygte med sin familie fra det danske hotel i Rødby natten til mandag. Information møder ham og hans familie på et asylhotel i Malmø, hvor de er blevet indlogeret. Det har været en lang og opslidende rejse fra Syrien til Tyrkiet, og videre til den græske ø Lesbos. Derefter op gennem Ungarn, Østrig, Tyskland og Danmark, inden de er nået til Sverige.
Ulrik Hasemann
Mandag klokken 11:00, Københavns Hovedbanegård
Christiania-cyklen holder lige før nedgangen til sporet, hvor toget til Malmö fører flygtningene fra Syrien i sikkerhed. Cyklen er fuld af hjemmebagte chokoladeboller, æbler og flasker med vand.
Indimellem fisker et par ivrige hænder en blå og en hvid pose op til flygtningene. Det foregår hurtigt og diskret, for der er meget på spil: Hvis dansk politi får fat i flygtningene, slutter rejsen i Sandholmlejren. Hvis det lykkes at komme på toget uden at blive registreret af dansk politi, når de rejsens mål.
Marie Starup, 33 år og handicapmedhjælper, har bagt bollerne.
Dagen forinden var hun på hovedbanegården for at hente sin 11-årige datter. Datteren var på sin første togtur alene fra Vordingborg.
Men da toget, som kom helt fra Hamborg, kørte til perron, så Marie Starup et overraskende mylder af mennesker, mens hun fandt sin datter. Mennesker på flugt fra krigen i Syrien rullede ind på Københavns Hovedbanegård.
»De væltede bare ud af de forreste vogne. De skilte sig virkelig ud. Det var folk uden bagage. Jeg så mig omkring efter myndighederne. Hvis folk vil søge asyl, er det jo vigtigt, at der er de rette myndigheder. Det var der ikke. Jeg tænkte, at jeg kunne hjælpe dem med at få kontakt til politi eller myndigheder. Men alt, hvad folk sagde var: ’Sweden, Sweden, Sweden.’ Så viftede de med deres billetter. Jeg ved ikke, hvor mange der var. Der var mindst 50, nok snarere 75.«
Marie viste dem hen til spor 4. Det skar i hendes hjerte at se børnene.
»En far sagde: Mine børn er sultne. Jeg ville gå over for at købe noget mad til dem. Men toget til Sverige kørte fem minutter senere. De turde ikke vente på det næste tog 20 minutter senere. De ville ikke fanges i Danmark. Det fik jeg ondt i maven over. Her kom en gruppe mennesker, som ikke ville være i Danmark, selv om det objektivt set er et sikkert sted. De ville bare videre med toget. De var så tæt på deres mål. Det måtte bare ikke glippe. Det var meget fokuseret og gik meget hurtigt.«
Marie Starup oplevede flygtningene som ’dybt taknemmelige’:
»Nogen gange skal der ikke andet til end at vise et menneske hen til en andet spor.«
Der samler sig flere og flere nysgerrige omkring Christiania-cyklen. En hænger et Dannebrogsflag op og en tekst på arabisk. Flere pressefotografer er også tilstede. Synligheden begynder at blive et problem – med en blå og en hvid pose i hånden har man i teorien identificeret sig som illegal flygtning på gennemrejse. Der har allerede været en civilklædt betjent forbi.
Ubeslutsomheden råder oven for Spor 4. Én piller Dannebrogsflaget ned, en anden sætter det op igen.
En hjemløs sælger af Hus Forbi tager opstilling foran cyklen. Manden har langt, tyndt hår og mangler flere tænder i munden.
Da han finder ud af, hvad der foregår, siger han:
»Drøngod idé!«
Et øjeblik senere, da han har tænkt sig lidt om, tilføjer han.
»Men der bliver eddermame tomt dernede, når de alle sammen er flygtet til Nordeuropa.«
Mandag klokken 12:45, Rødby Station
En haltende mand med gråt hår krydser togskinnerne. Ibrahmin Mosul er flygtet fra Aleppo i Syrien over Tyrkiet og er nu på vej til Sverige, hvor han håber at kunne få familiesammenføring med sin kone. Hun er blevet tilbage i Tyrkiet, fordi hun var for svag til at rejse, fortæller han.
Han støtter sig til sin stok og kan ikke gå mere end et par meter, før han bliver nødt til at holde pause. Hans fødder er fulde af store vabler, og han klager over mavesmerter fra det store ar, som gemmer sig på hans mave under hans sweater. Men han vil ikke give op nu:
»Jeg har allerede mistet min søn i krigen. Min kone er den eneste, jeg har tilbage. Jeg vil ikke risikere at miste hende også.«
Sigrid Nygaard
Han kan ikke blive i Danmark. De danske asylregler betyder, at syriske flygtninge får tilbudt en midlertidig etårig opholdstilladelse med mulighed for forlængelse. I Sverige derimod kan familien få permanent opholdstilladelse.
»I Danmark skal jeg vente et helt år, og så er det ikke engang sikkert, at jeg kan få lov at få hende herop. Det tør jeg ikke vente på. Derfor har jeg besluttet, at jeg bliver ved med at gå, ligegyldigt hvor ondt mine fødder gør.«
Der er 195 kilometer til Malmö.
Mandag klokken 13:00, tankstationen Statoil i Rødby
Diana Jensen venter på, at færgen skal lægge til. Hun er pensionist og har bilen fuld af legetøj og børnetøj, som hun vil give til de syriske flygtninge, når de ankommer.
Hun har svært ved at forstå, at vi i Danmark ikke behandler flygtninge bedre, end vi gør.
»Jeg har selv fem børn, og jeg kan ikke lade være med at tænke på, at hvis verden havde været anderledes, så ville det måske være mig, der stod i den situation, som de her mennesker, nu står i. Det er så ubærligt, at de her mennesker har mistet alt. Især alle dem med børn,« siger Diana Jensen.
Hun står lige nu og venter på en veninde, der ligesom hende selv samlet tøj og legetøj sammen, som de vil aflevere på et af hotellerne i Rødby.
Mandag klokken 13:15, Hotel Stop’n Sleep, Rødby Havn
På rastepladsen foran Hotel Stop’n Sleep står Muhammed Adboul, hans kone Seyla og deres to børn på to og seks år.
Selv om børnene er trætte, tør forældrene ikke lade dem sætte sig, så de kan hvile sig. Forældrene er bange for, at politiet får fat i dem, hvis de holder for lange pauser.
Familien er lige kommet ind med færgen fra Tyskland og har i hast krydset skinnerne for at forsøge at komme ud på motorvejen, hvor de ligesom hundredvis af andre syriske flygtninge, der er kommet til Rødby det seneste døgn, vil gå til Sverige.
»Det værste ville være, hvis vi bliver fanget af politiet her i Danmark. Vores plan har hele tiden været at komme til Sverige. Der kan vi få en fremtid, det kan vi ikke her. Her kan vi risikere, at blive sendt hjem allerede om et år,« siger Muhammed Abdoul.
Manden løfter sin to-årige søn op i den bæresele, som han har båret sønnen i under det meste af familiens flugt. En flugt, der nu har været en måned.
Seyla Adboul lyder træt, da hun siger: »Vi trænger til fred. Vores børn har allerede oplevet alt for mange ting, som børn ikke skal opleve. Bomber, skyderier og venner og familie, der er blevet dræbt.«
Hun holder godt fast i den fem-årige datter med den ene hånd og en plastikpose med mad i den anden hånd.
Selv om de går rask til, har de svært ved at indhente den store gruppe på omkring 150 flygtninge, der længere fremme har passeret den første store vej og nu går langs nødsporet.
Mandag klokken 13:30, en bro over motorvejen E47
På broen over motorvejen står et midaldrende ægtepar og kigger ned på gruppen af flygtninge. De er ikke længere væk, end at man tydeligt kan se de mange forældre, der bærer deres små børn i armene og på ryggen.
 En mand står på broen over E47 uden for Rødby og betragter den store flygtningestrøm, der passerer under ham. Pludselig begynder han at spytte ned på menneskemængden, hvorefter han råber til dem, at de skal skride hjem.
Tilføjelse: Information har været i kontakt med kvinden på billedet. Hun ønsker at påpege, at hun ikke har noget at gøre med manden, der spytter. Kvinden er frivillig aktivitetsleder hos Røde Kors-butikken i Rødbyhavn og fotograferede fra motorvejsbroen for at dokumentere det, der fandt sted.
Sigrid Nygaard
Forrest i den store menneskegruppe går nogle unge mænd og råber:
»Malmoe! Malmoe!«
Gruppen er omringet af politi, der forsøger af beskytte de mange gående flygtninge mod bilerne.
Manden på broen kigger på sin kone, før han begynder at spytte ned på flygtningene, der passerer under broen.
Mandag klokken 15:07, Spejlsalen i Statsministeriet, København
Statminister Lars Løkke Rasmussen (v) adresserer de tv-billeder, som danskerne har set hele dagen. Den danske regering vil nu »række ud« efter den svenske regering, siger Løkke, som indkalder partilederne til drøftelser senere på dagen.
»Det er tydeligt for enhver, at det europæiske asylsystem er under et enormt pres. Flere steder er det reelt brudt sammen. Der er ikke styr på tilstrømningen til Europa, og flere medlemslande lever ikke op til deres ansvar. Det er ikke et problem, som Danmark kan løse alene, ikke mindst fordi, at vi står uden for den fælles asylpolitik. Vi bliver nødt til at finde en fælles løsning.«
Mandag klokken 15:15, asylhotel i Malmø
Eihab Ahmed står med sin familie på et asylhotel i Malmø. Det har været en lang og opslidende rejse, som efter flugten fra det danske hotel i Rødby den foregående nat, nu har nået sin foreløbige afslutning.
Fra Aleppo kom de til Gazianstep i Tyrkiet og videre til havnebyen Izmir. Det var her, en af døtrene brækkede benet, da hun blev påkørt af en bilist. Alligevel valgte de at tage den farefulde færd videre i en båd til den græske ø Lesbos og videre op ad den flygtningerute, som hele verden har kunnet følge med i den seneste uge: De boede på gaden i fem dage i Ungarn, fordi myndighederne forhindrede dem i at tage toget, men blev hjulpet videre af en østriger, der gav dem et lift i sin bil.
»Han var ikke menneskesmugler,« understreger Eihab Ahmed, men en almindelig mand, der hjalp dem og fik en bøde af politiet på 5.000 euro, da han blev taget.
De tog videre fra Østrig op gennem Tyskland indtil konfrontationen med dansk politi.
Han fortæller om flugten ud af vinduet:
»Det var koldt, og mine børn havde ikke nok tøj på. Politiet opdagede og fangede min kone og prøvede at tvinge hende tilbage igen. Men der var en pressefotograf, der tog billeder, og politiet lod os være efter det. Det var en stor hjælp,« siger han.
Senere på natten mødte de nogle danskere, der samlede familien op i deres bil og kørte dem til en togstation, hvorfra de tog videre til Malmø.
Nu bor de på asylhotellet og venter på, hvad der videre skal ske. På spørgsmålet om, hvorfor han ikke bare blev i Danmark, svarer han:
»Jeg har børn og vil gerne have dem til at leve i et humant samfund. Her behandler de folk godt – ikke som andre steder. Før troede jeg, at Danmark var det bedste land efter Sverige, men sådan har jeg det ikke længere. De behandlede os ikke godt,« siger han.
Alligevel vil han godt aflevere en undskyldning for sin illegale gennemrejse til danskerne:
»Jeg undskylder og er flov over, at jeg kom hertil på en ulovlig måde, men jeg havde ikke nogle andre muligheder. Jeg kunne ikke bo i mit eget land.«

