Bertel Haarder: Jeg er ikke fjende af DR
Regeringen vil stække DR’s nyhedsformidling på nettet ved blandt andet at indføre et login til dr.dk. Det handler ikke om at føre borgerlig kulturkamp, men om at sikre dagbladene mere rimelige konkurrencevilkår, siger kulturministeren
’De danske dagblade er lige så vigtige nyhedsformidlere som DR, og de er tilmed uafhængige af statsmagten,  så virker det jo mærkeligt, at man på DR’s hjemmeside kan få det hele ganske gratis,’ siger  Bertel Haarder.


 Danmarks Radio skal fylde lidt mindre på nettet, så dagbladene kan fylde lidt mere. Sådan lyder det fra kulturminister Bertel Haarder (V), der i et interview med Politiken mandag opfordrer DR til af egen fri vilje at indføre restriktioner på dr.dk for at sikre de kommercielle dagblade en mere lige konkurrence. Det kan for eksempel ske ved at indføre et login på hjemmesiden, sådan som de fleste private medier allerede har gjort.
»Hvis borgerne skal få lyst til at betale et dyrt avisabonnement, så virker det jo mærkeligt, at man på DR’s hjemmeside kan få det hele ganske gratis – især når mange af DR’s nyheder kommer fra dagbladene,« siger Bertel Haarder til Information.
Han understreger, at det kan blive nødvendigt med et politisk indgreb, hvis ikke DR selv finder en løsning, som dagbladenes brancheorganisation Danske Medier kan leve med. Et sådant indgreb kan dog tidligst finde sted i 2018, når den næste medieaftale skal forhandles på plads.
»Jeg ved godt, at det ikke kun er DR, som presser dagbladene, men at det også er internationaliseringen af hele mediemarkedet. Men netop derfor er der god grund til, at DR samarbejder med dagspressen om den fælles fjende, nemlig de internationale medier, som undergraver hele annoncemarkedet,« siger han.
DR er blevet storebror
Bertel Haarder var i oktober vært for et såkaldt »dialogmøde« mellem DR og Danske Medier, som ifølge ministerens eget udsagn resulterede i »fem udmærkede forslag« til at reducere DR’s udbredelse på nettet.
»Så der er skred i processen, og jeg er kun ude på at forlige parterne,« siger han.
– Men noget tyder på, at du lytter mere til Danske Medier end til DR? 
»Dagbladene har været inde i en nedadgående spiral, som har gjort DR mere dominerende end nogensinde. DR er for alvor blevet storebror. Men dagbladene er nøjagtig lige så vitale public service-aktører som DR, og derfor synes jeg, det er vigtigt, at de finder ud af det med hinanden. Jeg har været meget forarget over, at talsmænd fra DR har sagt, at det kun er DR, som leverer uafhængige public service-nyheder. Det er det rene vrøvl. De danske dagblade er lige så vigtige nyhedsformidlere, og de er tilmed uafhængige af statsmagten. Så der er al mulig grund til, at parterne finder en måde at leve med hinanden på.«
Dokumentationen mangler
DR udsendte i går eftermiddag en pressemeddelelse med en række konkrete initiativer, der skal »sikre fortsat udvikling af et tæt samspil mellem public service og det private marked«, som det formuleres. Blandt andet lukkes DR Booking, hvilket betyder, at DR’s værter fremover er henvist til private bookingbureauer, når de skal hyres til foredragsopgaver. Desuden lover DR at fortsætte sit omfattende køb af programmer på det private marked, nedsætte priserne på eget arkivmateriale og i det hele taget indgå »flere partnerskaber« med private medier om journalistiske projekter.
Til gengæld har DR ingen konkrete planer om at kræve login til dr.dk.
»Vi er fortsat i konstruktiv dialog om dette,« lyder det diplomatisk fra bestyrelsesformand i DR Michael Christiansen, der ikke lægger skjul på, at forslaget er vidtrækkende og rejser »principielle problemstillinger«:
»Det kan forekomme vanskeligt at skulle forklare befolkningen formålet med, at det skal være besværligt at få adgang til public service-indhold, de allerede har betalt for. Fri og uhindret adgang til indhold er jo et kerneprincip for dansk public service. Principielt er også spørgsmålet, om krav om login også skal gælde for statsejede TV 2 og de medier, der ligesom DR er licensfinansierede,« siger Michael Christiansen.
Endelig mangler der tilstrækkelig dokumentation for, at public service-medier skulle have en direkte negativ indflydelse på de private mediers økonomiske situation, mener bestyrelsesformanden, der derfor har bedt Bertel Haarder om, at der først »laves en analyse« af denne påståede sammenhæng.
Frygter monopol
Ifølge kulturministeren handler diskussionen ikke om, hvorvidt DR fortsat skal »være til stede« på nettet – diskussionen er ’hvordan’ og ’hvor meget’.
»DR lever af fuldstændig faste indtægter, som staten har sikret uden besparelser af nogen art. Dagbladene, derimod, er i benhård konkurrence og skal kæmpe med faldende oplagstal, som blandt andet skyldes, at man kan få det hele på nettet. Det er den ulige situation, der er, og som kalder på et samarbejde. Hvis tingene bare fortsætter i 20 år, så har vi genindført DR-monopolet i Danmark. Så er de statsfinansierede medier, inklusive TV2 og regionerne, totalt dominerende,« siger Bertel Haarder.
– Hvis det skal blive sværere at få nyheder fra DR, skal licensen så også blive billigere?
»Jeg synes, det ville være klogt, hvis licensen fik en nedadgående bevægelse i løbet af de kommende år. Det bliver mere og mere absurd, at man er tvunget til at betale så mange penge for noget, nogen kun bruger meget lidt eller slet ikke. Det bliver sværere og sværere for os politikere at forsvare, at man skal tvangsbetale til DR i det omfang, man gør i dag. Og det er sagt af én, som faktisk er stor tilhænger af, at vi har DR. Jeg er ikke fjende af DR. Jeg er sådan set helt med på den argumentation, der siger, at det er vigtigt, at vi har noget fælles; at vi har en stor station, der både leverer uundværlige tv-serier sammen med et symfoniorkester og et pigekor og en pragtfuld koncertsal. Jeg er tilhænger af DR.«
– Så forsøget på at stække DR på nettet skal ikke ses i forlængelse af en kulturkamp, der traditionelt har forholdt sig kritisk til DR’s udbredelse?
»Nej, jeg tænker kun på medieudviklingen. Der er ikke noget element af ’røde lejesvende’ eller noget i den stil. Det er ikke det, der motiverer mig. Det er udelukkende Danske Mediers velbegrundede bekymringer, som driver mig,« siger Bertel Haarder.

