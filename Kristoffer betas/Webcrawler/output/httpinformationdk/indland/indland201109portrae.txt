Portræt: Mønsterbryder blev fældet af sin fortid
Henrik Sass Larsen var favorit til en hovedrolle som finans- eller økonomiminister i den første røde regering i 10 år. Nu må han i stedet starte forfra som almindeligt folketingsmedlem
Henrik Sass Larsen valgte i går at trække sig som mulig minister i en ny regering, fordi han har mødtes med en rocker.


 Henrik Sass Larsen så ud til at være en ægte mønsterbryder. Et børnehjemsbarn, der blev favorit til posten som finans- eller økonomiminister i den første røde regering i 10 år. Men i stedet må han nu nøjes med at blive menigt folketingsmedlem, efter at han i går måtte meddele, at han efter rocker-kontakter ikke kan blive sikkerhedsgodkendt af PET.
»Han er en mand, der ikke har kunnet løse sig fra sin baggrund,« lyder det fra politisk kommentator Peter Goll. »Og det indhenter ham nu.«
Socialdemokraterne mister på den anden side en mand, der ifølge Peter Goll forstår partiet internt. En politiker med en grundlæggende forståelse af magt og magtrelationer og en politiker, der ved, hvordan man får tingene igennem i politik, og hvordan man skaber alliancer. Men også en kontroversiel politiker, der politisk har skabt sig selv mange fjender.
»Det er ikke for ingenting, at han er blevet kaldt Brutalis,« siger politisk kommentator Peter Mose.
»Han har været en hardliner i partiet og stået for markante udsagn, der har talt til højrefløjssocialdemokratiet,« siger han og nævner den økonomiske politik og indvandringspolitikken som områder, hvor Henrik Sass Larsen har markeret sig med udsagn, der fik venstrefløjssocialdemokrater som Lotte Bundsgaard til at udvandre fra partiet, men som samtidig havde sine politiske abonnenter internt i partiet.
Børnehjem
Henrik Sass Larsens forældre blev skilt, da han var helt lille, og han tilbragte det meste af sin barndom med sin mor og stedfar i 70'ernes Høje Taastrup i det almene boligbyggeri Taastrupgaard.
Men hverdagen i barndomshjemmet var problematisk og efter pres fra skole og socialforvaltning kom Sass Larsen som 12-årig på børnehjem. Han levede på hjemmet i tre år, inden han blev tilbudt at komme i pleje hos en klassekammerats forældre, og det var også her, hans politiske karriere begyndte at tage form.
Han meldte sig ind Danmarks Socialdemokratiske Ungdom (DSU) og blev efter få år som aktivt medlem forretningsfører for ungdomspartiet, og i 1992 blev han også formand, hvor han stod på Nyrups side under det bitre formandsopgør mellem Auken og Nyrup.
Fire år sad han på posten, inden han i 1996 blev væltet af Morten Bødskov. I mellemtiden havde Henrik Sass Larsen taget en HF-eksamen og senere en bachelorgrad i forvaltning og op mod valget 2001, hvor han for første gang blev valgt ind arbejdede han som kommunikationsrådgiver.
Hardliner
Socialdemokraterne mistede magten det år og kort tid efter også deres formand Poul Nyrup Rasmussen. Mogens Lykketoft blev rykket ind som ny formand.
Men hvor Henrik Sass Larsen var blevet kaldt Poul Nyrup Rasmussens kronprins havde Lykketoft andre planer med den unge og mere højreorienterede socialdemokrat.
Særligt på udlændingeområdet blev han kendt som en hardliner i partiet og i stedet for at blive politisk ordfører for partiet som blandt andre Poul Nyrup bakkede op omkring endte han skatteordfører under Lykketoft. Det blev regningen for Nyrup-støtten i 90'erne
Brobygger
Men da Helle Thorning-Schmidt vandt formandsvalget over Frank Jensen, der få år før havde vundet den ordførerpost Nyrup havde udset til Sass Larsen, begyndte vindene igen at blæse hans vej.
»Han var den, der skabte forbindelsen mellem Socialdemokraternes højre- og venstrefløj og blev en central spiller i partiet og Helle Thorning-Schmidts tro væbner,« siger politisk kommentator Peter Mose, der mener, at Henrik Sass Larsen spillede en hovedrolle for den ro mellem partiets højre- og venstrefløj, der efter formandsvalget opstod i partiet.
»Jeg kan love for, at Henrik Sass Larsen og Carsten Hansen fik spist mange wienerschnitzler sammen.«
Henrik Sass Larsen blev næstformand og finansordfører  en post han en overgang supplerede med det for partiet besværlige integrationsordførerskab  og efterhånden blev han en del af en stadigt mindre flok i partitoppen.
Som politisk ordfører stod den 45-årige konsulent før valget fadder til 'Sass-doktrinen', som bød Radikale Venstre betingelsesløst at støtte den økonomi- og udlændingepolitik, som Socialdemokraterne havde lagt op til sammen med alliancepartnerne i SF.
»'Doktrinen' skulle sætte prop i de radikales indflydelse. Det var derfor, SF og Socialdemokraterne lavede et ultimativt skatteoplæg, hvor de radikale fik at vide, at de ikke kunne ændre et komma. Og i den retorik har Henrik Sass Larsen spillet en væsentlig rolle,« siger Peter Mose, der mener, at analysen hos socialdemokraterne har været, at de radikale ikke mindst på grund af udlændingepolitikken har været skyld i de seneste valgnederlag.
En færdig doktrin
Men medierne fattede stigende interesse for de åbenlyse økonomiske uenigheder mellem SF og Socialdemokraterne, og da dagbladet Børsen gik Sass på klingen, udløste det et raserianfald, hvor han beskyldte avisen for at bedrive »fuck-journalistik«. Siden blev doktrinen skudt i sænk, da Margrethe Vestager i foråret gik med i regeringens efterlønsreform, som hun højlydt lovede at gennemføre med blåt flertal efter valget.
»Det bliver spændende at se, hvor meget de radikale har fået ændret i den skattepolitik, S og SF sagde var ultimativ. Efter valget må man nok sige, at Sass-doktrinen er tæt på at ligge i ruiner.«
Lige som Henrik Sass Larsens karriere.

