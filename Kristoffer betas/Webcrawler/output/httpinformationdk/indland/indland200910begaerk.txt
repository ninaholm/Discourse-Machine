Begær kan man ikke tale til rette
Klimasagen kommer ikke til at engagere danskerne, før katastroferne banker på døren. Med mindre spørgsmålet forinden kan drejes væk fra, hvad vi skal give afkald på, til i stedet at handle om begejstring, sex og karriere, mener filosoffen Ole Thyssen
'Jeg gør som alle andre. Jeg passer mit arbejde, lever med min familie og har bil og sommerhus. Jeg er en del af problemet. Ikke en del af løsningen,' siger Ole Thyssen.


 Klimasagen er en mediedarling, der har meget lidt at gøre med folks hverdagsliv, mener Ole Thyssen, filosof og professor ved Copenhagen Business School.
Selv om klimaforskerne advarer om, at opvarmningen er menneskeskabt, og radikal handling er nødvendig, får det os ikke til at ændre livsstil, siger han.
»Man kan sige, som Villy Sørensen sagde: 'I gamle dage troede man på det, man ikke vidste. Nu tror man ikke på det, man ved',« siger Ole Thyssen.
»Vi har ikke den form for loyalitet over for viden- skabens skrækvisioner, så vi kan handle og påtage os afsavn på deres vegne.«
En af de store udfordringer er, at forskerne taler til vores fornuft.
»Men det, som motiverer os, er vores følelser, vores emotioner, det ligger i selve ordet. Vi skal væk fra, at klimaspørgsmålet er noget, man bør handle på, til at blive noget, man føler for. Over for vores begær og lyst til at forbruge er det ikke nok at være fornuftig. Et stærkt begær kan kun håndteres med et begær af samme kraft i modsat retning. Men der er jo ikke noget begær efter at hjælpe miljøet.«
- Hvordan kunne sådan et modsatrettet begær skabes?
»Det sker, hvis det bliver indlysende, at klimatruslen er over os, og havene stiger.«
- Men det er jo hele udfordringen, hvordan vi kan handle før katastrofen rammer os?
»Ja, men i øjeblikket er de mest miljørigtige de folk, der gør karriere på det. Åhh, nu har jeg sparet 40 pct. på lyset, mine børn spiser kun økologisk havregrød, og vi bor i halmhuse. Men ikke en gang fagbevægelsen tror på sådan noget. Det er ikke noget, der har fat i befolkningen som helhed.«
- Skal vi så læne os tilbage og vente på katastrofen?
»Nej, det siger jeg ikke. Man er nødt til at holde begreberne varme, så når det kommer tættere på, er man forberedt. Det betyder, at man beskriver situationen, og at man gør det på en måde, der også appellerer til følelserne i situationen og ikke bare den kolde hjerne. Pia Kjærsgaard er jo så stærk en politiker, fordi hun taler direkte til følelserne. Der er ingen politikere, der taler på miljøets vegne med samme indignation«.
Oplysningstid
- Jeg har tidligere interviewet professor i antropologi Kirsten Hastrup, der mener, at vi står over for en ny oplysningstid med større global bevidsthed. Er du enig?
»Nej, oplysningstiden handler om, at vi kom ud af en sammenhængende helhed, nemlig religionen, og over i retning af en masse delenheder, der ikke er koblet stærkt sammen. Så oplysningstiden handlede mere om opsplitning end om større sammenhæng.«
- Men Kirsten Hastrups pointe er, at klimaproble-merne giver os en større grad af forståelse for, at vi hænger sammen alle mennesker?
»Jo, men oplysningstiden bragte jo netop det enkelte individ i centrum som en person, der autonomt har ret til at kræve et bedre liv. Så længe den stærke individorientering er meget udbredt, er det svært at se, hvordan der skal komme en bevidsthed om et fælles vilkår. Vi har ikke nogen krig, der kan skabe sammenhold i befolkningen. Krigen foregår endnu i fornuftens rum,« siger Ole Thyssen, der netop har skrevet en bog om verdenssamfundet, hvor han blandt andet undersøger forskellige befolkningsgruppers oplevelse af globaliseringen.
- Så vi får ikke større global bevidsthed?
»Alle dem, der er velfærdsafhængige, samles om nationen og opfatter nærmest det globale som en trussel eller som noget, de intellektuelle trækker ned over hovedet på befolkningen for at gavne deres egen karriere. Global bevidsthed er for de få, der kan rejse og arbejde overalt, og det er i øvrigt en rimelig ressourcekrævende ide. Global bevidsthed er et overklassefænomen.«
Det handler om forbrug
Problemet som Ole Thyssen beskriver det, er, at »hvis det var nemt at afkoble sig fra billedet af luksus, så var der slet ikke noget klimaproblem.«
Men det er meget svært at gå frivilligt ned i levestandard.
»Så længe det at leve på dansk niveau er et forbillede for milliarder af mennesker, har du et billede af det gode liv, som inviterer til økologisk og social katastrofe. Derfor er den danske levestandard en forbrydelse.«
»Forbrydelsen ligger i, at hele den vestlige verden ikke er til at rive ud af et forbrug, som vi godt ved, ikke kan gælde for alle.«
- Nu snakker du også om at give afkald, men har vi noget andet at sætte i stedet for forbruget?
»Nej, for det gode liv handler om forbrug. Det handler om transport, det handler om bolig og forkælelse og velfærd og alt muligt andet, der er voldsomt miljøbelastende. Navnlig hvis alle skulle have adgang til det.«
- Så er der nogen måde, vi kan omstille vores forbrug på?
»Jeg har svært ved at være optimist. Jeg kan ikke se nogen reel modstandskraft over for de fabelagtigt stærke billeder, der hver eneste dag kastes i hovedet på os af luksus og velfærd. Hver eneste gang man snakker om fremskridt og forbedringer, handler det om, at man forbruger mere.«
- Hvad gør du selv med den form for optimisme?
»Jeg gør som alle andre. Jeg passer mit arbejde, lever med min familie og har bil og sommerhus. Jeg er en del af problemet. Ikke en del af løsningen.«
- Hvordan er det?
»Fint,« griner Ole Thyssen.
Serie: Den største udfordring
Læs også de andre artikler i serien:
 Vi kan ikke redde kloden ved at skifte en pære
 'Vi flytter dækstole på Titanic'
 En ny oplysningstid er på vej
 Begær kan man ikke tale til rette
 Hvem har lovet, det skulle være let at løse klimaproblemet?
 Enden på en velkendt verden
 'Vi mennesker skal nok klare den'
 'Det handler om at gå fra mig til vi'

