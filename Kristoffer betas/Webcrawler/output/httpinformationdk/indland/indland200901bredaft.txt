Bred aftale om ny bankpakke
100 mia. statslige kr. står nu til rådighed for sunde banker mod en forrentning på 10 procent. Staten kan tjene mia. vurderer politikerne, selv om aftalen ikke sikrer, at bankerne faktisk vil låne flere penge ud


 Efter syv ugers snak nåede et bredt politisk flertal i aftes til enighed om bankpakke II. Udnytter bankerne aftalen fuldt ud kan de låne op til 100 mia. kr. Renten vil fastsat for hver enkelt bank og afspejle risikoen - jo sundere en bank, desto lavere rente. Gennemsnitligt skal udlånene forrentes med 10 pct. til staten, som kan tjene mia. hvis pakken udnyttes fuldt ud. Den høje rente til trods føler både økonomi- og Erhvervsminister Lene Espersen (K) og finansminister Lars Løkke Rasmussen (V) sig sikre på, at bankerne vil bruge ordningen. Finansministeren henviser til møder, man har haft med pengeinstitutterne og peger endvidere på, at pengene vil betyde, at danske banker fremover vil høre til blandt de bedst polstrede:
"Vi gør den danske banksektor enorm solid. De kommer til at fremstå som de mest robuste i hele Europa, og det gør det langt lettere for dem på det internationale marked at rejse penge til videre udlån," siger Lars Løkke Rasmussen, som trods sin tiltro til, at pengene til udlån nu vil flyde lettere, tilføjer:
"Vi skal selvfølgelig ikke bilde danskerne ind, at vi løser alting med den her pakke."
S: Kæmpet godt 
Socialdemokraterne fik ikke deres krav om loft over bankdirektørers lønninger igennem, men fremover kan de banker, der deltager i ordningen, kun trække 50 pct. af direktørlønningerne fra i skat. Derudover videreføres forbuddet mod aktieoptioner til direktionerne fra den første bankpakke.
Helle Thorning-Schmidt lægger ikke skjul på, at hun gerne havde set mere statslig styring af bankene i form af statslige aktier eller bestyrelsesposter.
"Men vi har kæmpet så godt som muligt," siger S-formanden, som hæfter sig ved sejre i form af mindre fradrag på lønninger, hjælp til danske virksomheders eksportforretninger samt en kontrol med, at pengene faktisk bliver lånt ud.
For politikerne har ikke kunne enes om at stille direkte krav om udlån til de bankerne:
"Vi vil ikke tvinge bankerne til at låne ud eller presse dem til at løbe overdrevne risici," siger Lene Espersen.
Men bankerne skal aflægge halvårlige rapporter, hvor politikere og offentlighed kan se, om de lever op til et ansvar, som økonomi- og erhvervsministeren betegner som 'moralsk'.
SF, der efter pres fra partiformanden selv og fra S-formanden, var blevet lukket ind i aftalen, ser pakken som første skridt:
"Nu har vi sikret, at virksomhederne kan låne penge. Næste skridt er en vækstpakke, der sikrer, at virksomhederne kan få noget at lave," siger finansordfører Ole Sohn.
Og at regeringen forbeholder sig ret til at sætte yderligere gang i offentlige byggerier gentog finansministeren endnu en gang i aftes.
De øgede offentlige investeringer vil efter alt at dømme komme i forbindelse med de skatteforhandlinger, der begynder om godt to uger.

Leder på bagsiden

