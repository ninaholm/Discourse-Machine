SF-græsrødder sætter partilinjen til afstemning
SF’s græsrødder vil ikke blot diskutere personer, men politik i forbindelse med formandsvalget. Uofficiel formandskandidat opfordrer til at gå efter bolden og ikke manden m/k. Men politikken ligger fast, lyder det fra partitoppen
Astrid Krag er en del af den gruppering, som er ansvarlig for SF’s nuværende krise; derfor kan hun ikke føre partiet ud af den nuværende suppedas, mener SF’s tidligere folketingsmedlem Knud Erik Hansen


 Mens navnelegen fortsætter om, hvem der skal være SF’s nye formand, kræver flere græsrødder nu, at formandsvalg ikke blot kommer til at handle om personer.
Også partilinjen er på valg, lyder det fra en række lokalpolitikere og tidligere folketingsmedlemmer som får støtte fra en af de uofficielle formandskandidater.
SF’s lokalformand i Assens, Hans Glæsel, mener, at den nye formand skal få partiet »tilbage på sporet«.
»Så vi atter får en human indvandrerpolitik, får genskabt en social balance og sikrer, at medlemsdemokratiet kommer tilbage. Tidligere har vi altid kunnet diskutere med hinanden – ogåbent – i SF. Men nu minder situationen snart om centralkomiteen i de lande, vi ellers ikke har ønsket at sammenligne os med,« siger Hans Glæsel, som understreger, at han endnu ikke har drøftet spørgsmålet med partiforeningen.
Den samme opfordring kommer fra Iben Madsen, medlem af regionsrådet i Syddanmark:
»Formandsvalget er en kærkommen lejlighed til at diskutere SF’s politik. Det har jo været et delmål at komme i regering. Men hvad vil SF så nu i regeringen? Diskussionen handler om vi vil have mere af det samme. Eller om vi skal gentænke SF i regeringen. Der vil jeg gerne det sidste«.
Sket er sket
De to tidligere folketingsmedlemmer Pernille Frahm og Knud Erik Hansen mener begge, at den nye formand ikke alene skal kunne samle partiets forskellige fløje – eller såkaldte strømninger, som det hedder i SF. Vedkommende skal kunne gøre det klart for ikke mindst vælgerne, hvorfor partiet sidder i regering.
»Jeg mener ikke, at vi skal skifte linje, træde ud af regeringen eller kræve regeringsgrundlaget genforhandlet. Sket er sket, og vi får ikke noget ud af at træde ud af regeringen. Men når vi så er endt som lillebror i regeringssamarbejdet, så bør vi også udnytte denne rolle til at stille de frække spørgsmål og forslag,« siger Pernille Frahm.
Modsat Pernille Frahm vil Knud Erik Hansen dog gerne sætte navn på, hvem der kan løse denne opgave. Eller rettere sagt. Hvem der ikke kan: Nemlig den uofficielle favorit til formandsposten, sundheds- og forebyggelsesminister Astrid Krag.
»Astrid Krag er jo en del af den gruppering som har ført til SF’s nuværende krise, hvor vi er er gået fra næsten 20 procent i meningsmålingerne og til fem procent. Men det værste er, at mange ikke kan se SF’s profil og ikke opfatter partiet som troværdig. Der er Astrid Krag en del af den gamle garde, så jeg tvivler på, at vi får taget nogle nye initiativer, hvis vi vælger hende, som kan bringe partiet ud af den nuværende suppedas. Vi bør bruge formandsvalget til at vise, at SF er på en ny vej igen,« siger Knud Erik Hansen.Selv om ingen af de tilbageværende uofficielle formandskandidater Astrid Krag, Annette Vilhelmsen og Trine Mach endnu har gjort deres stilling op, så mener sidstnævnte, at man skal gå efter bolden og ikke manden m/k:
»Jeg enig i, at det her ikke kun skal handle om personer bortset fra det let kommer til at lyde som om, at det så handler om to fuldstændigt forskellige projekter. Og det er ikke diskussionen. Det interessante er den kurs, eller politiske linje, en formand vil lægge. For mig er tre ting afgørende: For det første er det ledelseskulturen, for det andet at man kan lave en fortælling om, hvad SF egentlig vil magten – og for det tredje, at man skal være formand for hele SF. Og ikke dele af SF,« siger Trine Mach.
Villy Søvndal understregede allerede, da han torsdag aften orienterede statsminister Helle Thorning-Schmidt (S) om sin afgang, at regeringssamarbejdet ikke er til diskussion. Uanset hvem afløseren bliver.
Erhvervs- og vækstminister Ole Sohn (SF) som ikke ønsker at pege på nogen understreger, at selv om der nu kommer et generationsskifte – så kommer der ikke noget skifte i politikken.
»Regeringslinjen er fastlagt på SF’s landsmøde – det er den som følges. Og jeg har ikke hørt nogen anfægte den« siger Ole Sohn.

