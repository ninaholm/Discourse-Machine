Regeringen kom i krydsild om dagpenge
Enhedslisten og Dansk Folkeparti forsøgte under gårdagens åbningsdebat at få regeringspartierne til at hjælpe de dagpengemodtagere, som fra nytår mister retten til dagpenge. Regeringen afviste kravene
Helle Thorning-Schmidt afviste i går at hjælpe de dagpengemodtager, som mister retten til dagved til nytår.


 Hun efterlyste et tal, men fik i stedet en masse ord: »Hvor mange skal falde ud af dagpengesystemet til nytår, for at Socialdemokraterne mener, at det er nødvendigt at gøre noget?« spurgte Enhedlistens Johanne Schmidt-Nielsen den politiske ordfører for Socialdemokraterne, Magnus Heunicke, ved åbningsdebatten i folketingssalen i går.
Et enkelt tal havde Magnus Heunicke med i sit svar til Johanne Schmidt-Nielsen, men det var formentlig ikke det, hun gerne ville have hørt:»Situation er meget alvorlig allerede nu, og vi tager bekymringen dybt alvorligt. Derfor har vi sat ind med initiativer i hele Danmark. Vi har akutpakke og kickstart, som bliver fordoblet til mere end 21.000 arbejdspladser næste år,« sagde han.
Der blev debatteret mange forskellige emner under gårsdagens åbningsdebat i Folketinget: sukkerafgift, offentlighedslov, arbejdspladser, skattelettelser – og så dagpenge. Det var især Enhedslisten og Dansk Folkeparti, som forsøgte at afkræve regeringspartierne klare svar på, om der i deres øjne er muligheder for at komme de dagpengemodtagere, som mister retten til dagpenge fra årsskiftet på grund af dagpengereformen, til undsætning.
Dansk Folkepartis gruppeformand Peter Skaarup undrede sig over, hvorfor regeringen ikke vil hjælpe de berørte dagpengemodtagere af med den utryghed, det giver, når de ikke længere har dagpenge og ingen udsigt til at finde et job fra nytår.
Det fik Socialdemokraternes Magnus Heunicke til at lange kraftigt ud efter Dansk Folkeparti for at løbe fra den dagpengereform, som partiet indgik sammen med Venstre, Konservative og Radikale Venstre.
»Ledighedstallene i dag er på præcis samme niveau, som dengang Dansk Folkeparti selv foreslog dagpengeindgrebet, som vi socialdemokrater stemte imod. Spørgsmålet er, hvordan Dansk Folkeparti kan tro, de kan slippe af sted med sådan et stunt – sådan en kolbøtte – ja, undskyld udtrykket, men en ussel omgang politisk plattenslageri, hvor man forsøger at skyde skylden på alle andre, når det er en selv, der har lavet indgrebet,« svarede Magnus Heunicke.
Forslag: Finanslov med V
Mens Enhedslisten og DF forsøgte at grille regeringen på dagpengeområdet, havde regeringspartierne med især Socialdemokraterne og SF i førertrøjerne travlt med at rette fokus mod Venstre og Dansk Folkepartis beslutningsforslag B92, som partierne mener vil udhule den danske arbejdsmarkedsmodel og give lønninger på helt ned omkring 30 kroner, hvis det skulle blive gennemført.
Derimod ønskede Venstre at se fremad mod de kommende forhandlinger om finansloven for 2013. Her lød Ellen Trane Nørbys opfordring til regeringen, at den burde se mod Venstre: »Hvis I på den anden siden vælger at lede efter lyset hos Enhedslisten, så må man bare sige, at det er sortnet for dansk økonomi, siden I satte Enhedslisten i sidevognen. Status efter det første år er en antivækst- politik,« sagde Ellen Trane Nørby.

