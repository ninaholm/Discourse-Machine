Tivoliseringen af naturen
 Naturvejledningen er blevet et forlystelsestilbud, som i stigende grad bruger naturen som kulisse for finurlige livsstilsoplevelser og sundhedsfremmende aktiviteter. Det mener fremtrædende naturvejledere og biodiversitets-eksperter, som siger, at den personlige formidling af naturen og biodiversitetens egenværdi har været underprioriteret i årevis
 Naturvejleder Jes Aagaard har iført sig klovneparyk og fortæller børn om mus. Inden han går igang, maler han nogle af børnene i ansigtet som mus


 I Himmerland tilbyder man i områdets naturguide for 2015 et lukrativt tag-selv-bord af rekreative fornøjelser. Man kan ’Se pinsesolen danse fra en hængekøje’, komme på ’Ridetur under fuldmåne’ og være med til arrangementet ’Meditation under åben himmel’.
I disse år vokser antallet og karakteren af de tilbud, som har til hensigt at skabe gode oplevelser for borgerne i den danske natur. Undersøgelser fra Friluftsrådet viser, at stadig flere voksne særligt foretrækker skovene til at motionere i, og at antallet af naturvejledningsarrangementer overstiger 30.000 om året med omkring en million deltagere.
Thor Hjarsen, tidligere naturvejleder i Red Barnet og nu seniorbiolog i Verdensnaturfonden, har fulgt udviklingen i flere år.
»Der har aldrig været så mange mennesker i skovene, som der er i dag. Der bliver cyklet, løbet og luftet hunde. Naturlegepladserne er en kæmpe succes med flere hundrede besøgende i løbet af en weekend.«
Bag succesen gemmer sig en stigende folkelig interesse for sundhed og motion og nogle stærke politiske målsætninger fra myndighederne om at fremme folkesundheden gennem bevægelse i det fri. Selv om Thor Hjarsen anerkender det positive i den sundhedsfremmende udnyttelse af naturen, så mener han, at det på mange områder har taget overhånd. Han raser over det, han kalder underholdningsmaskinen, som tivoliserer vores forhold til naturen.
»Naturvejledningen er gået hen og blevet friluftsvejledning. På mange naturskoler sker der for eksempel det, at det handler mere og mere om bevægelse og motion end det handler om formidling af naturen. Måske er det en rigtig god anledning til at formidle naturen, når vi nu har alle de mennesker ude i det fri.«
Et ressourcespørgsmål
I Naturstyrelsen lyder meldingen, at de økonomiske vilkår og skiftende politiske signaler har ændret naturvejlederrollen. Til Information fortæller Jes Aagaard, der har arbejdet 16 år som naturvejleder i Naturstyrelsen, at det for ham primært er et spørgsmål om ressourcer.
»Det er en forholdsvis dyr måde at udlevere viden på, hvis man har folk i personlig kontakt. Jeg ved også godt, at det er den mest effektive måde. Hvis man skal have fat i folk og skabe naturforståelse for dem, så er viden og udstyr ikke nok. Dét, der genererer viden, er, at man også får følelserne og sanserne med. Men det er bare en meget ressourcetung måde at overlevere viden på.«
Hjarsen har netop observeret en tendens til, at naturvejledningen udover de mange sundhedsfremmende aktiviteter også er blevet meget udstyrstung og forbundet med dyre faciliteter i form af store naturskoler og aktivitetscentre. Han begræder mest af alt, at den personlige formidling ikke altid er førsteprioritet i naturvejledningen.
Natur er masser af udstyr
»I dag skal man have havkajakker, våddragter og lave snitteværksteder. Det bliver meget udstyret, som er i fokus, og i mindre grad de nære naturoplevelser. Og meget af det foregår på store, flotte naturskoler. Det kunne være interessant at lave et dogmemanifest for naturvejledere, hvor man kom tilbage til naturvejlederen, som kan nøjes med sig selv, og det man kan have i en rygsæk. Og så praktisere det at gå væk fra skovvejen og ud i skovbunden sammen og opleve naturen der. Vise, at man ikke behøver alt det her udstyr for at opleve det, der faktisk er ude i naturen og ikke på naturskolerne, at man oplever naturens mangfoldighed.«
Konsekvensen af de økonomiske fordele ved at leje grej ud og gøre besøgsgrupperne selvkørende, er, at en naturvejleder som Jes Aagaard primært står for udlejning og service af grej og udstyr fra naturcentret og sjældent finder tid til at gå ud i felten og formidle naturen. Om de mange sundhedsfremmende aktiviteter i naturvejledningen melder Aagaard klart ud, at baggrunden for den udvikling handler om de politiske signaler, som myndighederne af naturlige grunde arbejder efter.
»Jeg vil lægge mig fladt ned på maven og indrømme, at vi er de værste opportunister i verden. Vi løber lige præcis i den retning, hvor der er ressourcer til os. Så hvis der fra politisk hold er signaler om, at der er midler og ressourcer at hente i folkesundhedsfremmende initiativer eller udeskoleaktiviteter, så løber vi i den retning.«
Friluftsrådets magt
For Naturstyrelsen er den folkeopdragende og personlige formidling af naturen ikke længere det primære ressortområde, som det ellers var tiltænkt styrelsen, dengang daværende miljøminister Christian Christensen (Kr. Folkeparti) etablerede naturvejlederuddannelsen i 1987.
Når Naturstyrelsen ikke længere tager hovedansvaret for den personlige formidling i naturen, så er det, fordi en anden aktør er blevet dominerende på det område. Friluftsrådet har siden 1990’erne administreret og fordelt midler fra udlodningspuljen (tidligere tips- og lottomidler) til naturvejledningsaktiviteter og derfor været den mest afgørende institution bag det udbud af ture og arrangementer, som befolkningen tilbydes.
Alle de aktører, Information har talt med, placerer Friluftsrådet som en central og magtfuld politisk organisation, der præger udviklingen på området sammen med de store private fonde som eksempelvis Nordea Fonden.
Bent Jakobsen er gået på efterløn efter 22 år som naturvejleder i Ribe Amt, hvor han startede i jobbet, som en af de første med naturvejlederuddannelsen bag sig.
Han ser også Friluftsrådets indsatser og den stigende interesse i friluftsliv hos befolkningen som grunden til, at naturvejledningen har ændret karakter. »Der er simpelthen kommet flere og flere vejledere, som har interesse i friluftsliv. Det handler i mindre grad om at formidle viden om naturen. I dag handler det mere om bare at komme ud. Det er selvfølgelig godt for folk. Men det med at sætte fokus på naturen og formidle sammenhængene, det kommer i baggrunden i mange tilfælde, selvom der selvfølgelig findes enkelte naturvejledere, som stadig har det som deres primære fokus.«
Jakobsen, der inden sin karriere som naturvejleder var bankmand, er en af mange hobbyentusiaster med interesse i fugleliv, som i sin tid gjorde den passionerede viden om naturen til sin levevej. Han har fulgt naturvejledningen gennem utallige formidlingsforløb og konferencer i mange år og ser friluftlivsbevægelsens nyttetænkning som en af de primære kilder til naturvejledningens pauvre tilstand i dag.
»Tidligere gik man ud i naturen og viste befolkningen arterne. Man fortalte, hvorfor de var der, hvor vigtige de enkelte arter var, og man gav folk et kendskab til arterne. Det, der sker i dag, er, at man ofte forbinder viden med noget i naturen, som man for eksempel kan spise eller bruge til noget derhjemme. Man flytter fokus væk fra sammenhængene i naturen. Mange af de friluftsaktiviteter ude i naturen, som naturvejlederen også står for i dag, bruger simpelthen naturen som kulisse. Tidligere var der mere fokus på selve fortællingen om naturen.«
Til kritikken om tivoliseringen af naturen siger afdelingsleder i Friluftsrådet, Jakob Simonsen, til Information, at organisationens opgaver kræver nogle grundige pragmatiske overvejelser, som sørger for, at alle målgrupper og interessenter bliver tilfredse.
Den pragmatiske model
»I virkeligheden så er det ikke så meget de politiske krav, som det er nogle strømninger i samfundet, vi prøver at følge. Vi har brug for at slå fast, at naturen og formidlingen af naturen er et meget vigtigt ærinde, men at man sagtens kan gentænke og samtænke andre aktiviteter som foregår i naturen med den egentlige naturformidling.«
Formanden for Naturvejlederforeningen, Peter Laurents, understreger, at vejlederen i dag fungerer i mange forskellige stillinger, og at der er målgrupper, hvor inkluderende hyggeforanstaltninger som bålsteder og tipier kan være en måde at skabe fællesskab i naturen på.
»Selv om vi alle sammen på et eller andet niveau gerne vil skabe en naturforståelse hos befolkningen, så er der mange forskellige måder at gøre det på. Danmarks Naturfredningsforening har ét synspunkt, ornitologerne har et andet, og jægerne har et helt tredje, men alle er vi enige om, at naturen er vigtig, at vi skal bevare og benytte den på en ansvarlig måde. Men der er mange definitioner af, hvad en ansvarlig måde er.«
Information afbryder formanden for at spørge, om de fleste aktører i dag ikke prioriterer benyttelsen højere end bevarelsen i naturvejledningen?
»Jo, det er rigtigt. Det er der, hvor vægten er tippet over. Det er en tendens, som desværre har fået lov at være en realitet i lang tid.«
Information fanger naturvejleder Lars Wachmann i Himmerland, der står bag tilbuddet om at ’Se pinsesolen danse fra en hængekøje’. På cykeltur i strid blæst rundt om den genoprettede Vilsted Sø, understreger Wachmann, at naturvejledning og friluftsaktiviteter ikke er to uforenelige størrelser, som han i øvrigt mener balancerer fint i Himmerlands naturvejledningsprogram.
»Det er rigtigt, at vi har en overnatning i hængekøjer. Det er for at få folk ud om natten. Det er for at vise, at man også godt kan bruge skoven om natten. Hvad der sker i skoven om natten, og hvad man kan samle af urter til sin mad. Men vi forsøger også at få naturformidling ind i friluftsaktiviteterne. Vi laver ikke bare overnatning for overnatningens skyld.«

