Pressen bakker op om JP-tegner
Flere dagblade vælger i dag at illustrere deres artikler med Kurt Westergaards karikaturtegning af Muhammed. 'I et frit samfund kan vi diskutere, hvordan debatten skal føres, men ikke at den skal føres', siger Politikens Tøger Seidenfaden


 PET's anholdelse af tre mænd, der formodentlig havde planer om at dræbe en af tegnerne bag Muhammedkarikaturerne, affødte i går stærke reaktioner i det danske medielandskab. 
"Pressen kan ikke bøje af og lade være med at skrive og tegne. Næsten tværtimod vil jeg sige," lød meldingen fra næstformand i Dansk Journalistforbund, Fred Jacobsen, der beklagede det nye fokus på karikaturene, som Jyllands-Posten bragte tilbage i 2005.
"Jeg troede efterhånden, at truslerne var løjet af nu to år efter. Jeg frygter, at vi er slået tilbage til år nul," siger Fred Jacobsen. 
Også Politikens chefredaktør, Tøger Seidenfaden, fandt det i går nødvendigt at tage skarp stilling til sagen og meddelte, at hans avis i dag vil udkomme med et optryk af Kurt Westergaards karikatur af Muhammed med en bombe i turbanen.
"Politiken vil naturligvis, i lighed med stribevis af andre medier, endnu engang genoptrykke Kurt Westergaards kontroversielle karikatur af Muhammed," sagde Seidenfaden i går. 
"Sagen viser, at terroren ikke bare er afskyelig - men også i sidste ende magtesløs. I et frit samfund kan vi diskutere, hvordan debatten skal føres, men ikke at den skal føres", siger Tøger Seidenfaden til Politikens webavis.
Ny situation
Også Berlingske Tidende valgte i går, at dagens avis skal indeholde den omstridte tegning. Ansvarshavende chefredaktør Lisbeth Knudsen skriver på dagbladets hjemmeside: 
"Vi må i de danske medier sende et klart og utvetydigt signal til alle, der måtte få samme vanvittige tanke som dem, der ville angribe Kurt Westergaard."
Da karikaturkrisen var på sit højeste, valgte Berlingske Tidende daværende chefredaktion ikke at bringe de 12 tegninger fra Jyllands-Posten, da man dengang ikke fandt journalistiske begrundelse for at bringe tegningerne som dokumentation i den ophedede debat for tilstrækkeligt tungtvejende. Lisbeth Knudsen mener, at det har ændret sig. 
"Det er min opfattelse, at den nye situation med drabstrusler mod en dansk bladtegner kalder på en klar og utvetydig tilkendegivelse af, at vi ikke i Danmark vil acceptere, at ytringsfriheden bliver spærret inde eller taget som gidsel af religiøs fanatisme, uanset hvorfra den måtte komme." 
Naturlig del af dækning
Bent Winther, medredaktør på Information, understreger, at beslutningen om at illustrere dagens artikel med den omstridte tegning først og fremmest bygger på en journalistisk vurdering af, hvad der er nødvendig dokumentation i dækningen. 
"På Information er vi som alle andre bekymrede for, at voldelige fanatikere skal kunne true frie medier og lægge pres på friheden til at ytre sig. Vi genoptrykker Kurt Westergaards tegning i dag for at signalere, at vi ikke ligger under for et sådant pres, og som en naturlig del af vores dækning af sagen," siger Bent Winther, der understreger, at beslutningen er baseret på Informations egne overvejelser og ikke som led i nogen koordineret aktion.
Anderledes ser man på det hos et af verdens største nyhedsmedier, britiske BBC. På BBC's hjemmeside dækkede de i går sagen om anholdelserne uden at vise tegningen. Siden henviser til en artikel fra 2006, hvori BBC argumenterer for deres valg.
"Vi anerkender, at vores brugere repræsenterer er en bred vifte af forskellige kulturelle følelser, og at et sådan billede kunne krænke nogle af dem dybt," siger redaktør Steve Herrmann.


