Brian Mikkelsen: Mulighed for adoption er tom signalpolitik
Trods regeringens ønske om mest mulig ligestilling, afviser de at give homoseksuelle ret til at blive kirkeligt viet og adoptere børn. »Det har intet med ligestilling at gøre,« lyder det fra justitsminister Brian Mikkelsen (K). Et flertal tegner sig uden om regeringen


 Bøsser og lesbiske var i går midtpunktet på Christiansborg, da Folketingets medlemmer i flere timer diskuterede homoseksuelles rettigheder og ligestilling. 
Der tegner sig nu et flertal for, at homoseksuelle skal have lov til at adoptere børn på lige fod med heteroseksuelle. Det vil være et skridt på vejen mod bedre ligestilling, mener flertallet. 
Men regeringen afviser at støtte forslaget, der blev førstebehandlet i går og dernæst diskuteret i et samråd: 
"Det har slet ikke noget med ligestilling at gøre. For vores holdning er, at vi skal have mest mulig ligestilling," siger justitsminister Brian Mikkelsen (K).
Han forsikrer, at regeringen vil gøre alt for at bekæmpe diskrimination og ikke ønsker at dele nogen op i "gode og onde," 
Alligevel har regeringen ikke meget til overs for det forslag, der netop skal sikre bedre ligestilling og bekæmpe diskrimination over for homoseksuelle.
"Det er tom signalpolitik, for det fungerer ingen steder i verden. Der opnås kun ligestilling på papiret," lyder det fra justitsministeren. 
Han henviser til Sverige, hvor det siden 2003 har været muligt for homoseksuelle at adoptere. Alligevel er det kun lykkedes for ét homoseksuelt par, fordi de lande, der bortadopterer børnene, ikke ønsker at give dem til homoseksuelle par. 
V-stemmer skaffer flertal
Manden bag forslaget, løsgængeren Simon Emil Ammitzbøll har ikke opgivet kampen om at få forslaget vedtaget trods regeringens manglende entusiasme.
Bortset fra ministrene er de øvrige politikere frit stillet, når der skal stemmes. Og selvom et flertal i Venstre bakker regeringen op, ønsker et mindretal at vedtage forslaget. Derfor tyder alting på, at Simon Emil Ammitzbøll kan ånde lettet op efter førstebehandling af forslaget, der skal igennem to yderligere behandlinger i salen, inden det kan vedtages. 
Alligevel undrer det Ammitzbøll, at regeringen ikke bakker op om forslaget, når enlige har lov til at adoptere i Danmark. Men det rykkede ikke ved ministerens holdning. Tværtimod. 
"Fordi vi er startet på en glidebane, skal vi ikke fortsætte med en endnu dårligere beslutning," siger Brian Mikkelsen. 
Desuden er det altid i barnets tarv både at have en far og en mor, understreger han: 
"Vi vogter kun barnets interesse og ikke for alle mulige glorificerede helteaktioner for homoseksuelles rettigheder," siger han og tilføjer, at barnet ikke skal holdes som gidsel for at tilfredsstille forældrenes krav.
"Man skal kun tænke på barnet, barnet, barnet." 
Hør på kirken
Ministeren henviser til en rapport, der har undersøgt forholdene for børn, der er blevet adopteret af homoseksuelle. Her fremgår det, at det kan skabe konflikter i relation til kammerater at have homoseksuelle forældre. 
Det er endnu en grund til at være imod, mener regeringen: 
"Man skal ikke glorificere en indsats, der kan betyde, at børns mulighed for at blive adopteret bliver problematiseret," udtaler Brian Mikkelsen og udtrykker dermed bekymring for, om nogle lande helt vil sige nej til at bortadoptere børn til Danmark, hvis forslaget vedtages. 
Brian Mikkelsen var efter behandlingen i folketingssalen kaldt i samråd om homoseksuelles ligestilling. Her understregede han, at regeringen stadig er imod, at bøsser og lesbiske skal kunne indgå ægteskab i kirken. 
"Vi skal ikke nødvendigvis lave love, der er i overensstemmelse med politikernes holdninger. Vi skal også høre på kirken, og den ønsker det ikke," siger han.


