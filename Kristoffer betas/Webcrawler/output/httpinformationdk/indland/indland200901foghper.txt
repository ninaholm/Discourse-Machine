Fogh er personligt inde over bankpakken
Statsministeren er inde over forberedelserne til forhandlingerne om en ny bankpakke, der indledes i dag. På forhånd er parterne forsigtige med markeringer


 Kommunikationen med regeringen er nærmest nede på sms-niveau, finansordfører Kristian Thulesen Dahl fra støttepartiet Dansk Folkeparti er gået i flyverskjul, og selv Socialdemokratiet er forsigtig med at melde bombastisk ud, dagen før forhandlingerne om en ny bankpakke indledes i dag eftermiddag i Økonomi- og Erhvervsministeriet.
Men det er også store beløb, som er på spil, og når beløb i 100 milliarderkronersklassen skal bruges, er der ikke plads til forbiere. 
Venstres erhvervsordfører, Jacob Jensen, kalder forhandlingerne for de vigtigste i lang tid på det økonomiske område, og tyngden understreges af, at statsminister Anders Fogh Rasmussen (V) personligt er inde over. Godt nok er det finansminister Lars Løkke Rasmussen (V) og økonomi- og erhvervsminister Lene Espersen (K), som fører forhandlingerne, men i går var der forberedende møde i Statsministeriet.
Flere komplekse og politisk kildne temaer er i spil.
Dansk Folkeparti har kædet forhandlingerne om bankpakken sammen med behovet for at fremrykke offentlige velfærdsinvesteringer i skoler og plejehjem. Så sent som i sin nytårstale åbnede statsministeren for, at øgede offentlige investeringer kan komme på tale, hvis bankpakken viser sig utilstrækkelig i forhold til at holde gang i hjulene i samfundet.
Regeringen vil ikke på forhånd ud med, om den efterkommer Dansk Folkepartis krav om at øremærke milliardbeløb til investeringer samtidig med, at bankpakken landes. 
Og Dansk Folkeparti vil ikke uddybe kravet - der dog ikke er pillet af bordet.
Socialdemokraterne har længe sagt, at de både ser behov for øgede offentlige investeringer og en bankpakke, som skal sikre, at bankerne fortsat vil låne penge ud til virksomheder og familier. Men hvor bombastisk kravene ender med at blive, vil finansordfører Morten Bødskov ikke ud med.
"Det tager vi ved forhandlingsbordet. Men vi mener, at der er behov for en vækstpakke til Danmark, som både skal indeholde en bankpakke og et massivt løft i de offentlige investeringer. Vi mener, at regeringen har været for langsomme. For hver dag man lader være med at lave en bankpakke, taber man hundredvis af arbejdspladser," siger han til Ritzau.
Hvem skal være med?
Hos De Radikale siger finansordfører Morten Helveg Petersen, at det kan blive svært at skille det ene fra det andet - også i lyset af, at bankpakken forhandles sideløbende med forhandlinger om fremtidens trafikale investeringer og kort tid før, at der skal forhandles om en skattereform.
"Men vi håber da ikke, at det kommer til at spærre for bankpakken," siger han.
Et andet tema, som skiller vandene, er, om alle banker skal være med, og hvilke krav bankerne skal mødes med, når staten sender penge ind i sektoren.
Statsministeren har sagt, at det skal sikres, at pengene kommer ud at arbejde. Og at bankdriften skal være sund, solid og sober i de banker, som modtager penge. Dermed er det ikke nødvendigvis alle banker, som er omfattet.
Modsat siger Socialdemokraterne, at alle banker som udgangspunkt skal være omfattede - dog med det forbehold, at hvis en bank står på fallittens rand, så skal der ikke kastes flere penge ind i den. Så skal den afvikles.
På trods af forhandlingernes tyngde, er der stadig plads til lidt politisk drilleri. SF har nemlig længe banket på for at komme med i forhandlingerne. Partiet blev holdt ude fra aftalen om den første bankpakke i efteråret, men stemte alligevel for, da den blev vedtaget i Folketinget.
Siden har partiet - med støtte fra Socialdemokraterne - advokeret for at komme med om forhandlingerne om bankpakke II. Men i går eftermiddag var partiet - i modsætning til forligspartierne - ikke blevet inviteret endnu.


