Radikal politiker: 'Vi er i stor krise'
Officielt er der ingen opbakning til Simon Emil Ammitzbølls angreb på R-ledelsen. Men dele af baglandet erkender, at 'kritikken rammer i hjertekuglen' - partiet er i stor krise, lyder det


 "Han skulle lære at holde sin kæft med tilbagevirkende kraft." 
Kristian Grønbæk Andersen (R) fra Region Syddanmark er vred over Simon Emil Ammitzbølls kritik af den radikale ledelse. 
Partiets bagland står tilsyneladende i kø for at tage afstand fra kronikken, hvor retsordføreren kalder det "forræderisk", at ledelsen forud for sidste valg accepterede 24-årsregel og tilknytningskrav. 
Men trods umiddelbar afstandtagen til kritikken tyder meget på, at weekendens landsmøde vil byde på heftig debat. For afgørende dele af Ammitzbølls angreb vækker genklang i partiet. 
"Det er ikke nogen dum kritik. Den rammer lige i hjertekuglen af Det Radikale Venstre. Vi signalerer ikke udadtil, hvad det er, vi vil. Der er behov for større klarhed," siger byrådsmedlem i Vesthimmerland, Ninni Lodahl Gjessing (R).
Også i Københavns Borgerrepræsentation er der opbakning til Ammitzbøll. Den radikale Kasper Johansen kalder ordvalget i kronikken "dumt", men siger:
"Jeg er jo meget enig med ham på mange punkter. Vi er i stor krise lige nu, for det er enormt svært for vælgerne at se, hvilken vare man får, hvis man stemmer på Radikale," erkender han. 
R for usynlige
Byrådsmedlem fra Helsingør, Poul Bernt Jensen, er heller ikke tilfreds med den radikale folketingsgruppe:
"Jeg bakker ikke op om Ammitzbølls bastante udmelding - sådan noget skal ske internt. Men folketingsgruppen er for usynlig. Når Radikale er synlige, er det kun på udlændingepolitikken," siger han og lægger som de øvrige partimedlemmer afstand til 24-årsreglen. 
Ammitzbøll kritiserer i sin kronik ledelsen for ikke at lytte til partiets hovedbestyrelse og folketingsgruppe om at se mulighederne i et regeringssamarbejde med VK frem for S. Det kan være mere gavnligt for partiet at være med i et VK-samarbejde end slet ikke at få indflydelse, mener han.
Det samme mener Poul Bernt Jensen:
"Vi skal samarbejde med den side, hvor vi kan få indflydelse. Hvis vi kan være afgørende for VK, vil vi samarbejde med dem, men jeg ser helst et regeringssamarbejde med S og SF," siger han. 
Nini Lodahl Gjessing ser også gerne et samarbejde, der inkluderer SF: 
"Tidligere havde man en optimal situation, hvor alle bejlede til R, men sådan er det ikke i dag," siger hun, og henviser til, at det er forkert, at R-ledelsen ikke vil sidde i regering med SF:
"Det er voldsomt, at man skælder det parti så meget ud. Vi bør arbejde konstruktivt på de indre linjer og lade være med at kritisere oppositionen. Lige nu skyder vi bare over det hele. Vi skal passe på, at vi ikke bliver for vigtige, for så bliver vi dem, ingen vil lege med." 
Partiets leder, Margrethe Vestager erklærer sig "helt uenig" i kritikken: 
"Det er lidt underligt, når folk lægger et stykke papir, og så tjekker ind ved gaten og har tænkt sig at blive væk i fire uger," siger hun til Ritzau og henviser til, at Ammitzbøll rejser til New York og derfor ikke kan deltage i landsmødet denne weekend. 
Ninni Lodahl Gjessing synes også, det er en skam, Ammitzbøll ikke deltager:
"Det er uheldigt, at han ikke kommer, så det kunne være en konstruktiv kritik. Men han har åbnet op for noget, der kan give en god debat. Vi har ikke rigtig fået defineret vores politik, og vi står lidt i et vadested," siger hun. 

leder side 2

