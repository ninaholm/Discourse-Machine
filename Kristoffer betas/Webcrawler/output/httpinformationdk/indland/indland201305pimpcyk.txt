Pimp min cykelsti
Godt nyt for malingindustrien! Trafikmafiaen har netop givet 172 mio. kr. til nye supercykelstier. Ud over flere hundrede kilometer malingstriber kan cyklisterne se frem til nye cykelpumper og fodstøtter. Det er da super


Miljøbekymrede læsere fra hele landet kan nu sove trygt, forvisset om, at byernes bilkøer bliver ramt af en farvet revolution. Nok kom der aldrig en betalingsring om København, men ud af ruinerne af den skrottede ring, vokser nu en plan om 13 nye supercykelstier, der skal lokke pendlerne på cyklen.Regeringen, Enhedslisten og Dansk Folkeparti har ud af den såkaldte ’trafikmilliard’, som skulle have været brugt på ringen, afsat 172 millioner kroner til de nye stier i hovedstadsområdet, Esbjerg, Aarhus, Odense og Aalborg.I hovedstaden er allerede indviet to nye ’Cykelsuperstier’, som de officielt hedder, og succesen er så overvældende, at konceptet nu rulles ud over hele landet.På Cykelsuperstiernes hjemmeside kan man læse, at stierne er kendetegnet ved, at komforten for cyklisterne bliver prioritet højt med »jævn asfalt på stierne« og en »høj grad af vedligehold som for eksempel snerydning«. I modsætning til almindelige cykelstier, forstås.Dertil kan cyklisterne flere steder på ruten nyde gavn af cykelsuperpumper og cykelsuperfodhvilere. Skulle man stadig være i tvivl, er der malet en tyk farvet stribe på asfalten for at fortælle dem, at man nu kører på en Cykelsupersti.En motorvejDen radikale transportordfører, Andreas Steenberg, er begejstret. Opgraderingen fra en almindelig cykelsti til Cykelsupersti svarer til »at lave en bumlet landevej om til en motorvej«, forklarer han til Politiken.Eller måske til at lave en bumlet landevej om til en lidt mindre bumlet, men mere farverig landevej med pumper og fodstøtter i rabatten, hvis man nu skal være præcis (og i øvrigt forbigå i tavshed, hvordan den landevej blev bumlet i første omgang).Alene i hovedstadsområdet er der planlagt 300 kilometer cykelsupersti og farvet asfalt. Det skal på kort tid øge antallet af cykelpendlere med 30 procent.Københavns børne- og ungdomsborgmester, Anne Vang (S), er dog ikke imponeret over sin nye rute til rådhuset.»En malet orange stribe og skilte. Men hullerne i asfalten – de er der stadig. Pop og pjat,« skrev hun for to uger siden på sin twitter-profil.Men det er da flot og friskt med farver i byen, Anne. Og bare vent til du ser de nye Supersygehuse.
