Akutjobpakke svigter de unge
Regeringen og arbejdsgivernes nye akutjobpakke risikerer at sende arbejdsløse og nyuddannede unge endnu længere væk fra arbejdsmarkedet, vurderer eksperter
Med akutpakken har regeringen forsøgt at lukke dagpengesagen.

Mens regeringen og arbejdsgiverne håber, at den nye akutjobpakke, som blev lanceret i går, kan give job til 12.500 langtidsledige frem mod næste sommer, risikerer politikerne på Christiansborg at lukke arbejdsmarkedet for en anden udsat gruppe: De arbejdsløse og nyuddannede unge. Det vurderer arbejdsmarkedsforsker og professor ved Aalborg Universitet Henning Jørgensen og økonomiprofessor ved Aarhus Universitet Michael Svarer.»Vi har to store problemer på arbejdsmarkedet lige nu. Det er ungdomsarbejdsløsheden og de langtidsledige. Nu gør man så kun noget for de langtidsledige, og det betyder jo, at de arbejdsløse unge rykker om i køen. Man rører bare rundt i gryden, hvor man så gavner nogle bestemte ledige på bekostning af andre,« siger Henning Jørgensen.»Det er besynderligt, at man nu skaber en situation på arbejdsmarkedet, hvor arbejdsgiverne skal sidde og tænke, at de skal tage den blandt de kvalificerede kandidater, som har været arbejdsløs i længst tid. Det vil skabe problemer for de unge,« siger Michael Svarer.Michael Svarer understreger dog, at regeringen allerede har taget flere initiativer for at hjælpe de unge. Blandt andet en ungepakke, som skal hjælpe unge uden uddannelse til at tage en erhvervskompetencegivende uddannelse.»Det er ikke en overset gruppe, men det har været med god grund. Det er svært for unge at komme ind på arbejdsmarkedet, og nu bliver det ikke nemmere,« siger Michael Svarer.Som et led i regeringens nye akutjobpakke for de langtidsledige tilbyder regeringen arbejdsgiverne en kontant bonus, hvis de ansætter en langtidsledig, der står til at miste dagpengene, frem for en anden kandidat: 25.000 kroner.Den slags tilbud er ifølge Michael Svarer nyskabende på det danske arbejdsmarked. »Mig bekendt har man derfor intet erfaringsgrundlag, der kan dokumentere, om det har en effekt,« påpeger han.Henning Jørgensen mener også, at det er tvivlsomt, om bonussen er med til at gøre de langtidsledige mere attraktive for arbejdsgiverne.»Selve rekrutteringsbeslutningen ligger stadig hos arbejdsgiveren, så spørgsmålet er, om 25.000 kroner kan motivere en arbejdsgiver til at vælge en ansøger frem for en anden. Det vil jeg tillade mig at tvivle på,« siger Henning Jørgensen.Henning Jørgensen vurderer dog, at den nye akutjobpakke i sammenhæng med regeringens tidligere akutpakke, hvor muligheden for jobrotation eksempelvis bliver bedre, kan give en effekt.»Men så er det et samlet billede af de forskellige initiativer, der gør udslaget. Jeg tror ikke, at de 25.000 kroner alene gør det,« siger Henning Jørgensen.’Langtfra tilstrækkeligt’Hos regeringens parlamentariske grundlag, Enhedslisten, er politisk ordfører Johanne Schmidt-Nielsen ikke imponeret over regeringens nye akutjobplan.»Umiddelbart er det min opfattelse, at det langtfra er tilstrækkeligt til at løse den alvorlige situation, som vi står i efter nytår. Der er ingen sikkerhed for, at der kommer 12.500 job. Der er udelukkende tale om en hensigtserklæring. Derudover gælder ordningen kun frem til juli 2013. På den måde risikerer vi at skubbe problemet foran os. Derfor er det afgørende for Enhedslisten, at der også kommer nogle mere permanente løsninger, som for eksempel gør det lettere for de ledige at genoptjene retten til dagpenge,« siger Johanne Schmidt-Nielsen.
