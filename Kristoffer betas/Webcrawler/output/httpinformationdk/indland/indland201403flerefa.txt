Flere fattige i Danmark under SR-regeringen
Den nuværende SR-regering har fjernet starthjælpen og andre ’fattigdomsydelser’, og dens erklærede målsætning er at nedbringe fattigdommen. Men alligevel er der kommet 700 flere fattige, viser analyse fra Kraka. Socialrådgiverne og Rådet for Socialt Udsatte kalder det ’bekymrende’


 
	Selv om SR-regeringen i regeringsgrundlaget skriver, at den »vil måles på at mindske fattigdommen«, er der ifølge de seneste tal fra 2012 kommet 700 flere danskere, som lever under regeringens egen fattigdomsgrænse. Det viser en ny analyse fra tænketanken Kraka.

	Det betyder, at der i 2012 var 47.300 personer, som levede i fattigdom – i 2002 var det blot 23.500 personer. Selv om regeringen fjernede starthjælpen og en række andre såkaldte fattigdomsydelser som noget af det første, da den tiltrådte, har politikken ifølge Kristian Thor Jakobsen, ledende økonom ved Kraka, bidraget til at øge fattigdommen.

	»Nogle af de ting, som den nuværende regering har indført, vil også bidrage til at øge den målte fattigdom. En forhøjelse af beskæftigelsesfradraget vil direkte påvirke antallet af fattige, fordi det kun er beskæftigede, som får gavn af det, og det vil betyde, at indkomstafstanden øges. Samtidig vil lavere kontanthjælp eller slet ingen kontanthjælp også kunne betyde, at flere optræder i gruppen af fattige,« siger Kristian Thor Jakobsen.

	Ingen udsigt til bedring

	Både hos Rådet for Socialt Udsatte og Dansk Socialrådgiverforening er formændene, Jann Sjursen og Majbrit Berlau, bekymrede over, at der er flere fattige i Danmark.

	»Vi har desværre set den stigning gennem flere år, og intet tyder på, at den stopper,« konkluderer Jann Sjursen, mens Majbrit Berlau påpeger, at regeringens fattigdomsgrænse reelt kan dække over flere fattige, end opgørelsen viser.

	Ifølge regeringens fattigdomsgrænse registreres man først som fattig, når ens disponible indkomst i over tre år har været under 50 procent af medianindkomsten. For 2010 var fattigdomsgrænsen således omkring 105.000 kroner efter skat.

LÆS: Den fattige er 1) enlig 2) mand 3) ikkevestlig og 4) uden uddannelse

	»Den fattigdomsgrænse, som regeringen lagde sig fast på sidste år, er meget rigid. Den betyder, at man skal have levet i tre år som fattig, så de over 47.000 danskere, der ifølge Kraka er fattige, er altså havnet i langvarig fattigdom. Det kan medføre store sociale problemer,« siger Majbrit Berlau.

	Socialdemokraternes socialordfører, Pernille Rosenkrantz-Theil, ærgrer sig over udviklingen: »Der er ingen nemme løsninger, men blandt andet derfor handler det om at skabe job, så folk har mulighed for at få et arbejde og tjene penge. Regeringen har et stort fokus på at skabe job,« siger hun.

