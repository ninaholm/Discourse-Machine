LO sætter tal på 'Fair Løsning'
For første gang sætter LO nu beløb på, hvad de vigtigste elementer i en 'Fair Løsning'-aftale kan give i statskassen
'Fair Løsning' er ikke en mindre usikker plan end regeringens egne økonomiske planer, mener LO-formand Harald Børsting.


 Efter den seneste tids debat om S og SF's økonomiske plan 'Fair Løsning' sætter LO nu for første gang tal på, hvad man tror, de vigtigste elementer af en aftale mellem en S-ledet regering og arbejdsmarkedets parter kan indbringe. Ifølge beregninger fra LO's økonomer kan man fremskaffe mindst 15 mia. og op til 25 mia. kroner i langsigtet holdbarhed på en lang række forskellige tiltag. De retter sig både mod at forøge danskernes arbejdstid frivilligt, at få flere til at fravælge efterlønnen, at få flere unge igennem uddannelse og at sikre en bedre aktivering og en bedre indsats over for sygefravær, førtidspension og integration.
Oven i dét kommer potentialet i generelt at forøge danskernes arbejdstid med op til de famøse 12 minutter om dagen, som har været S og SF's slagnummer for planen.
'Fair Løsning' er af regeringen skarpt blevet kritiseret for at være »fløjne fugle på taget« - og i går meldte også de Radikale sig blandt dem, der ser planen som alt for ukonkret. Men med fremlæggelsen af tallene mener LO's formand Harald Børsting at demonstrere, at planen er alt andet end dét.
»Vi har hele tiden sagt, at vi står ved forpligtelsen om at finde 15 mia. - og at vi har en lang række håndtag at skrue på for at løse det. Nu viser vi, hvad potentialerne er, alt afhængigt hvor hårdt vi skruer på dem. Det, synes jeg, må sætte punktum for alt det pladder,« siger han.
Usikkerhed i alle planer
Harald Børsting understreger, at tallene er foreløbige skøn. Men planen er ikke mere ukonkret end de økonomiske indgreb, regeringen står bag, siger han.
»Der er aldrig endnu vedtaget en økonomisk plan i det her land, der ikke rummer en usikkerhed om, hvordan folks adfærd bliver. Det gælder også for regeringens egen genopretningsplan. Og så må borgerlige politikere og økonomer i øvrigt acceptere, at vi ikke kan sætte helt præcise beløb på. Det er klart, fordi vi skal ud i en forhandling, hvor tingene skal stå åbne,« siger han.
Ifølge LO's cheføkonom, Jan Kæraa Rasmussen, ligger et af de helt store potentialer i tiltag, der kan få danskerne til frivilligt at arbejde mere.
Samlet set skønner han, at der kan hentes cirka fem mia. kr. på at få deltidsansatte i det offentlige til at arbejde på fuld tid, at give lønmodtagerne mulighed for at få udbetalt den 5. ferieuge og at give forskellige grupper mulighed for varigt at hæve deres arbejdstid.
- Men danskerne er jo ikke interesserede i at arbejde mere?
»Det er rigtigt, at der er flere danskere, der gerne vil arbejde mindre, end der er, der vil arbejde mere. Men der åbnes jo også kun op for at give dem, der vil arbejde mere, muligheden for det.« Jan Kæraa peger på, at det i dag er cirka hver femte dansker, der vælger at få sine feriefridage - altså den sjette ferieuge - udbetalt.
»Det er nok ikke lige så mange, der vil gøre det samme med deres femte ferie-uge. Men hvis det bare er hver tiende, så vil det i sig selv give små 6.000 ekstra fuldtidsstillinger,« siger han.
20.000 årsværk
Han henviser desuden til, at 40 pct. af de ansatte i ældresektoren ønsker at arbejde mere.
»Det ville ikke være umuligt at finde, hvad der svarer til 10-20.000 ekstra årsværk ved at skabe flere fuldtidsstillinger. Og det er klart, at det er en forudsætning, at en væsentlig del af de personer, der frigøres, skal arbejde i det private«.
- Betyder det fyringer?
»Nej. Den naturlige afgang i den offentlige sektor er på over 20.000 hvert år.«
- Vismændene har sagt, at en forudsætning for, at pengene kan hentes hjem, er, at overførselsindkomsterne ikke bare følger med det mere, folk tjener på at arbejde mere.
»Det er jo logisk, at når man øger arbejdstiden for at klare holdbarhedsproblemerne i samfundet, så skal der ikke ske en ekstraordinær stigning i overførslerne. Det har aldrig været udgangspunktet.«
En anden væsentlig 'klump' af tiltag handler om at få flere til at fravælge efterlønnen - for eksempel ved at gøre bidraget dyrere og a-kassekontingentet billigere, ved skattefri udbetaling af opsparet efterløn eller ved, at efterlønnere skal have mulighed for at arbejde mere.
- Hvis man giver efterlønnere mulighed for at arbejde mere, gør man det så ikke mere attraktivt at gå på efterløn?
»Jo - og derfor skal man i overenskomstsystemet også aftale noget, som man er sikker på har en god effekt,« siger Kjæraa, der også peger på muligheden for at 'veksle' efterlønsrettigheder til uddannelse. Tilsammen skønner han at kunne hente mindst tre mia. på, at flere fravælger efterlønnen.
En sidste stor 'klump' handler om social ansvarlighed. Det handler om at nedbringe sygefraværet, en bedre indsats over for førtidspension og fleksjob og en praktikpladsgaranti til unge.
- Sygefravær og integration har der allerede været meget fokus på. Hvad kan I komme med nu, der er bedre?
»Det er ikke en snuptagsløsning. Det er over 50 forskellige indsatser, der tilsammen vil give et pænt bidrag. Men vi erkender, at der er en stor usikkerhed.«
- Tager alt det her ikke alt for lang tid at se effekten af?
»Det er jo også langsigtet holdbarhed, vi taler om. Hvis nogen aftaler at afskaffe efterlønnen fra om ti år, så er det jo også langsigtet. Men mit skøn er, at vi allerede efter fem år vil begynde at se en god effekt,« siger Jan Kæraa Rasmussen.


