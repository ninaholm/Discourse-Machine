FOA: Ingen grund til jubel over forlig
Det var udsigten til et snarligt regeringsindgreb, der fik FOA til at indgå forlig med Danske Regioner, siger FOA's formand Dennis Kristensen
FOA-formand Dennis Kristensen underskrev i går forlig med Danske Regioner, repræsenteret af h.h.v. formand og næstformand, Bent Hansen og Kresten Ebbesgaard (th.).


 Portørerne og sosuassistenterne skal tilbage i kitlerne på sygehusene. I går lykkedes det nemlig FOA og regionerne at blive enige om et forlig, som giver de omkring 21.000 regionalt ansatte FOA-medlemmer cirka 13,4 procent i lønstigning over de næste tre år.
"Det er et rimeligt, men ikke et prangende resultat set i forhold til, at de kommunalt ansatte har fået mere," siger FOA's formand, Dennis Kristensen, med tanke på de omkring 14,1 procent, han forhandlede hjem til de kommunalt ansatte.
Dennis Kristensen ser derfor også med stor spænding på den kommende urafstemning blandt medlemmerne. Opbakningen i FOA's hovedbestyrelse er ifølge formanden ikke så stor, som de 41 for og 14 imod kunne antyde. Modstanderne af forliget tæller nemlig afdelingerne i de store hospitalsbyer København, Århus og Odense, hvor mange FOA-medlemmer er ansat.
Medlemmerne får kun to uger til at tage stilling til, om de vil sige ja eller nej. Resultatet for urafstemningen skal nemlig ligge klar allerede den 6. juni.
Indgreb truer
"Det har været et ultimativt krav fra arbejdsgiverne. Folketinget går på ferie den 12. juni, og mere ondsindede sjæle end mig ville måske kæde de to ting sammen og sige, at der er givet et vink med en vognstang fra regeringen om, at hvis I agter at indgå forlig, så har I kun mandat, hvis resultatet ligger klar, så Folketinget kan gøre noget inden sommerferien," siger Dennis Kristensen, som ikke lægger skjul på, at det er udsigten til et regeringsindgreb, som vil give 12,8 procent, der nu får FOA til at sige ja til de 13,4 procent. 
Forliget holder sig inden for den samlede ramme på 12,8 procent, der har været aftalt på det generelle KTO-område. Derfor har Danske Regioner med egne ord "støvsuget alle hjørner" for at finde ekstra midler. 
Regionernes formand, Bent Hansen, var derfor også mere tilfreds med den foreløbige afværgelse af strejken end Dennis Kristensen . 
"Det har været et langt sejt træk, men jeg er meget tilfreds med, at vi nu har fundet en løsning," siger Bent Hansen (S).

Han glæder sig desuden over, at forhandlingerne mundede ud i en løsning mellem arbejdsmarkedets parter og ikke krævede et regeringsindgreb.
"Vi har på den måde levet op til hele idéen med den danske aftalemodel," siger Bent Hansen. 
ritzau

