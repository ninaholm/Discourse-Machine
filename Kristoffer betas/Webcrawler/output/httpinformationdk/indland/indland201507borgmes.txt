Borgmestre: Vi bliver presset til besparelser
Det bliver en kæmpe udfordring for landets kommuner, at regeringen fredag fik gennemtrumfet sit forslag om, at kommunerne fra 2016 til 2019 skal effektivisere for én procent om året svarende til omkring 2,4 milliarder kroner næste år
De borgernære kommunale ydelser vil blive ramt af ny ’effektivisering’, mener borgmestre.


 Det bliver en kæmpe udfordring for landets kommuner, at regeringen fredag fik gennemtrumfet sit forslag om, at kommunerne fra 2016 til 2019 skal effektivisere for én procent om året svarende til omkring 2,4 milliarder kroner næste år.
Meldingen kommer fra beskæftigelses- og integrationsborgmester i København, Anna Mee Allerslev (R), og Aarhus-borgmester Jacob Bundsgaard (S).
»Aftalen for 2016 er ok taget i betragtning, at regeringen desværre har flertal for minusvækst,« siger Anna Mee Allerslev og tilføjer:
»Jeg er dog meget bekymret for den kommunale velfærd i fremtiden. Det nye omprioriteringsbidrag ændrer ved selve fundamentet for det borgernære demokrati og kommunale selvstyre. Regeringen tager reelt penge fra kommunernes borgernære service, så den og dens støttepartier selv kan lege julemænd senere på året. Det er en skadelig mekanisme, der skaber unødvendige besparelser og uro i kommunernes kernevelfærd.«
Behov for investeringer
Jacob Bundsgaard frygter konsekvenserne, som først kommer frem i lyset efter sommerferien, mener han.
»Aftalen er indgået efter en yderst kort forhandling, og vi kommer på den anden side af sommerferien, før vi har det fulde overblik over aftalens konsekvenser. Men min klare vurdering er, at det bliver en meget vanskelig budgetlægning i år. Vi kommer til at stramme budgetterne op, og ser vi ud over 2016, er skyerne endnu mørkere,« siger han.
»Vi har brug for at forbedre vores infrastruktur, og vi har behov for at investere i ny teknologi som led i den effektivisering, vi gennemfører i kommunen. Derfor er det også et problem, at kommunernes muligheder for at investere i nye anlæg nu reduceres,« tilføjer Jacob Bundsgaard.
Regeringen anført af finansminister Claus Hjort Frederiksen (V) og Kommunernes Landsforening (KL) med Venstre-manden Martin Damm i spidsen har de seneste dage forhandlet om en aftale.
Kommunerne har fået lovning på, at de fleste af de 2,4 milliarder kroner – nemlig 1,9 milliarder kroner – næste år vil blive tilbageført til dem kommunerne selv.
Dennis Kristensen, formand for et landets største fagforbund, FOA, kalder aftalen for »en kulsort dag for fremtidens velfærd«.
»Det er stærkt bekymrende. Allerede næste år fjernes en halv milliard kroner fra de borgernære områder. Det er det modsatte, der er brug for. Med de udfordringer, vi står over for – eksempelvis i form af rigtig mange flere ældre – så kræver fastholdelse og udvikling af velfærden flere ressourcer,« siger Dennis Kristensen.
ritzau

