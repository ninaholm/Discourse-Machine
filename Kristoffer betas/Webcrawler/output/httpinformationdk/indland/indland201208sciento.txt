Scientology sætter millioner i mursten
Den amerikanske sekt er besidder af ejendomme for 320 millioner kroner i København
Under pomp og pragt blev et scientology-palads forleden indviet i Tel Aviv. Også i København fører scientology sig frem som ejendomsbesidder.


 Scientology, den USA-baserede sekt, erhverver sig filialer over hele kloden. Forleden indviedes under pomp og pragt et scientology-palads i Tel Avivs gamle Alhambra Teater, der er blevet funklende istandsat til det nye formål.
Også i København fører scientology sig frem som ejendomsbesidder. MetroXpress har kunnet afsløre, at Scientology nu har mursten for hele 320 mio. kr. fordelt på seks ejendomme i Danmarks hovedstad, der også tjener som sektens kommandocentral for Europa, Afrika og Rusland.
I USA førte Scientology 25 års retssag, før skattevæsenet i 1993 anerkendte den som en skattefri organisation og gav dens bidragsydere ret til fradrag. Lande som Sverige, Australien og Spanien accepterer Scientology som religion. I Tyskland, derimod, betragtes Scientology som en forfatningsfarlig ekstremisme, der må overvåges af myndighederne. Danmark har to gange nægtet at optage Scientology på listen over anerkendte trossamfund, men det forlyder, at man vil søge igen. Når den har valgt København som europæisk hovedsæde, skyldes det ifølge kritiske iagttagere, at danske myndigheder traditionelt forholder sig passive over for virksomhed, der udøves i religionens navn.
Bitre anklager
Scientology har i både USA og i sine filiallande mødt bitre anklager fra frafaldne tilhængere, der hævder, at de er blevet udnyttet økonomisk og presset til at tage dyre kurser. Herhjemme siger Robert Dam, der i 2003 forlod Scientology efter 20 års tro tjeneste, til MetroXpress:
»For Scientology handler det hele tiden om at udvide og købe mere.«
Dam og hans hustru brugte op mod 1,5 millioner kr. på bidrag og kurser i Scientology.Om sektens opkøb af bygninger siger Dam: »De, der arbejder for Scientology, tror, at de arbejder for en religion, men det gør de ikke. Det er et ejendomsselskab.« Scientologys pressechef, Anette Refstrup, besvarer kritikken ved at henvise til, at »tidligere medlemmer giver et fordrejet billede af de nye religioner i offentligheden«.
Måske er de tidligere medlemmer blevet skuffet over, at de ikke oplevede Scientology indfri et ideal om: »En civilisation uden sindssyge, uden kriminelle, uden krig, hvor de dygtige kan trives, og ærlige folk kan have rettigheder, og hvor mennesket er frit til at stige stadigt højere.«
Det er, hvad Scientologys stifter, L. Ron Hubbard, erklærede med hensyn til, hvad man ville få ud af Scientology. Underforstået: Hvis man betaler sine kursusgebyrer og afstår fra at kritisere organisationen.

