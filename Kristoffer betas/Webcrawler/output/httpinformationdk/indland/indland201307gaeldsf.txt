Gældsfiksering tager politikken som gidsel
Alle snakker om den: statsgælden. Men hvad betyder egentlig måden, hvorpå vi snakker om den? Ny undersøgelse afslører, at det har konsekvenser for den økonomiske politik. Men det afviser bankøkonom
Cevea har undersøgt,  hvordan statsgælden de seneste otte måneder har været omtalt i de landsdækkende aviser. Undersøgelsen viser, at det i 79 procent af artiklerne bliver fremstillet som en uomgængelig sandhed, at statsgælden må og skal nedbringes af hensyn til markedets tillid, ratingbureauerne og rentesatser.


 
	Hvis du næsten får dårlig samvittighed, hver gang du åbner avisen, tænder for fjernsynet eller radioen og hører eller ser ordet ’statsgælden’, så er det ingen tilfældighed.

	Ifølge et notat fra centrumvenstretænketanken Cevea, »Markedshysteri og gældsfiksering styrer vores opfattelse af økonomien«, er statsgælden nemlig et af de ord, vi instinktivt forbinder med noget andet. Og i dette tilfælde er italesættelsen, eller den såkaldte framing, billedet af staterne – og altså os allesammen – som uansvarlige skyldnere, der må spare på velfærden og overlade økonomien til økonomerne.

	»Den måde, statsgælden har været brugt til at karakterisere og betegne den økonomiske krise, har aldrig været neutral eller objektiv,« siger analysechef i Cevea Jens Jonatan Steen og fortsætter: »Kun tre europæiske lande havde før krisen i 2007 store problemer med gælden og et uholdbart offentligt forbrug. Men den opskruede retorik omkring krisen har betydet, at vi alle sammen har fået den opfattelse, at offentligt overforbrug har sat det hele i gang – og at nedskæringer derfor er vejen ud af krisen. Dermed skaber den måde, man framer en økonomisk krise på, også vores opfattelse af både årsager og løsninger.«

	Ceveas undersøgelse af, hvordan statsgælden de seneste otte måneder har været omtalt i de lands-dækkende aviser, afslører, at i 79 procent af artiklerne bliver det fremstillet som en uomgængelig sandhed, at statsgælden må og skal nedbringes af hensyn til markedets til-lid, ratingbureauerne og rente-satser. Kun i 21 procent af tilfældene bliver statsgælden omtalt som et problem for befolkningen og dens levevilkår. Samtidig er brugen af ordet ’statsgæld’ eksploderet i kriseårene. Alene i 2011 omtaltes begrebet 6.636 gange, hvilket er en tidobling i forhold til antallet i perioden mellem 2000 og 2008.

	Notatet konkluderer, at italesættelsen af statsgælden har gjort krisen til et spørgsmål om politikernes hybris, som nu straffes med nemesis. Det på trods af at gældskrisen i vidt omfang skyldes forsøget på at holde hånden under den private finanssektor – og dermed ikke det offentlige forbrug.

	»Nødvendigheden af den stramme økonomiske politik forekom sandsynlig for den brede befolkning, fordi skyldsforståelsen fra andre grundlæggende erfaringer direkte lod sig overføre: Staterne havde fråset og syndet, hvorfor markedets vrede havde ramt dem. At gælden til markedet skulle indfries, var fuldstændig i tråd med den kristne grundfortælling«, hedder det. Notatet nævner også udtryk som »økonomiske tømmermænd«, »forbrugsfest for lånte penge« og »løssluppen kreditgivning«, der alle italesætter årene op til krisen som et liv i synd.

	Omvendt lommetyveri

	Professor i retorik ved Københavns Universitet Christian Kock opfordrer alle til at holde øje med sådanne italesættelser – eller metaforer og ord som »betalingsring«, »hulahoptimer« og »cafépenge«. Sammenhænge eller ord som ubevidst stemmer os for eller imod en sag, før vi kan tage stilling til argumenterne

	»Vi har en masse udtryk i dansk politisk kommunikation, som udfører, hvad jeg kalder omvendt lommetyveri. Man får puttet nogle opfattelser eller holdninger i lommen, uden at man opdager det. Det er noget, som er begyndt at blive udnyttet mere systematisk og professionelt siden årtusindeskiftet. Men det er en farlig tendens, for når vi skal tage stilling til politiske spørgsmål – som Irak-krigen, arveafgift eller altså statsgælden – så skal det være ud fra argumenter. Nu giver man ikke argumenter, men lægger holdningerne ind i de ord, man vælger,« siger Christian Kock.

	En advarsel, den amerikanske professor i lingvistik George La-koff i flere år har opfordret venstrefløjen til at tage alvorligt.

	I bogen Don’t Think of an Elephant: Know Your Values and Frame the Debate beskriver George Lakoff, hvordan den første øvelse, han giver eleverne på Berkely, er at bede dem om ikke at tænke på en elefant! Men han har endnu ikke fundet en, som kan lade være. Ordet fremkalder straks billedet af det store dyr med de blafrende ører og snablen. På samme måde beskriver George Lakoff, hvordan højrefløjen har haft held til at italesætte den politiske debat. Ikke mindst med ordet ’skattelettelse’.

	»Dette budskab har både journalister, embedsmænd og særligt centrum-venstre politikere haft meget svært ved at forstå: Sproget er aldrig neutralt. De lever stadig i oplysningstidens verden, hvor sandhed er uafhængig af kognitiv kapacitet, og hvor de endegyldige objektive sandheder ligger lige om hjørnet,« siger Ceveas analysechef.

	Demokratisk betænkeligt

	Enhedslistens medlem af Folketingets finansudvalg, Stine Brix, kan i allerhøjeste grad genkende Ceveas billede af, hvordan statsgælden omtales. »Hver gang vi foreslår at stimulere den økonomiske efterspørgsel, så lyder svaret: Vi kan ikke gøre noget, da vi risikerer, at markedernes tillid sættes over styr. Jeg oplever i høj grad, at regeringen navigerer efter en eller anden diffus opfattelse af, hvad markederne opfatter som troværdigt og har tillid til. Det er demokratisk betænkeligt, da spørgsmålet er, hvem der afgør, hvad markeder har tillid til – og som derfor bestemmer den økonomiske politik,« siger Stine Brix.

	Steen Bocian, cheføkonom i Danske Bank, var sidste år den tredje mest citerede økonom i Danmark (efter den borligt-liberale tænketank CEPOS’ cheføkonom, Mads Lundby Hansen, og nationalbankdirektør Nils Bernstein, red.).

	Cheføkonomen har til gengæld svært ved at se et »liberalistisk tankesæt« bag brugen af ordet ’statsgæld’ og henviser til, at mens nogle staters gæld ganske vist skyldes forsøget på at holde hånden under den private finanssektor, så skyldes den i andre tilfælde faktisk et for stort offentligt forbrug.

	»Grunden til, at ordet dukker op i 2011, er, at der var en europæisk krise, der drejede sig om stats-gæld. Som drejede sig om de problemer, der dukker op, hvis stater stifter for stor gæld. Når statsgælden bliver for stor – uanset hvad man må mene om denne – så kan den være svær at finansiere, fordi markederne risikerer at miste tilliden til et lands tilbagebetalingsevne. Og når diskussionen har fyldt noget mere i Danmark, så skyldes det, at vi – meget naturligt – spørger, om det kan ramme os.«

