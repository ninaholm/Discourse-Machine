Overlæreren i kamp med sig selv
Anders Bondo Christensen blev valgt som formand for lærerne på at ville gøre op med timetælleri og rollen som lønarbejder. Ti år efter står den sønderjyske matematiklærer over for det, der kan se ud som det endelige opgør med lærernes arbejdstid og selvforståelse
Trods sin formandspost har Anders Bondo Christensen ikke glemt, hvordan det er at være lærer.


 Han er billedet på den dygtige og engagerede lærer. Til tider måske lidt for dygtig og lidt for stædigt insisterende på at have ret. Formand for Danmarks Lærerforening Anders Bondo Christensen står i disse dage med den kedelige rolle som den genstridige lærer, der i modsætning til politikere og befolkning ikke vil være med til at udvikle folkeskolen ved at gå på kompromis med lærernes arbejdstid. Paradoksalt nok blev den 53-årige sønderjyde netop valgt som formand for 10 år siden på at gøre op med lærerens rolle som lønarbejder og det evindelige timetælleri.
I 2008 blev lærernes arbejdstidsaftale blødt væsentligt op, men denne vinter står den grundige matematiklærer over for et krav om helt at droppe arbejdstidsaftalen fra arbejdsgiverne i kommunerne.
Men selv om Anders Bondo Christensen kan se ud til at stå alene i kampen om, hvor meget tid en lærer kan undervise, så er det en dreven forhandler og strateg, der kan sin folkeskole til fingerspidserne, politikerne står over for. Det fortæller kollegaen og naboen ved Sønderborg Per Sand Pedersen, der er formand for lærerforeningens organisations- og arbejdsmiljøudvalg og har arbejdet sammen med Bondo i fagforeningssammenhæng i 26 år.
»Politikerne ved godt, at de er oppe imod en meget stærk og udholdende mand, som ikke lægger sig ned og siger javel hr. minister, og det er jo grundirriterende, at han kan blive ved og ved med at argumentere og har en hukommelse som en elefant, men det er en vigtig kvalifikation som formand og forhandler,« siger Per Sand Pedersen.
Tunnelsyn
Tidligere forhandler for Kommunernes Landsforening og mangeårig socialdemokratisk borgmester Kjeld Hansen nikker genkendende til den karakteristik af Anders Bondo Christensen.
»Han har svært ved at give sig og skal helt ned at ligge, før han tager det til sig, for Anders har en helt berettiget tro på, at han kan nå folk, hvis bare han argumenterer godt nok. At han siger det samme igen og igen, kan virke dræbende og irriterende, men det handler også om, at du skal have dine argumenter i orden over for Bondo, fordi han er en dygtig forhandler og ved, hvad han snakker om, når det gælder skolen,« siger Kjeld Hansen.
Han betegner Bondos engagement og viden som noget helt særligt.
»Anders Bondo ligner ikke nogen andre fra de faglige organisationer. Det, der adskiller ham er, at han både kan forhandle på det mere principielle plan og helt ned i detaljen, men den evne gør også, at han kan have en tendens til at låse sig fast og få tunnelsyn,« siger Kjeld Hansen. Evnen til at sætte sig grundigt ind i tingene og bide sig fast kan altså til tider gå ud over kreativiteten og evnen til at finde nye veje for lærerformanden, påpeger flere kilder som Information har talt med.
Stædig brobygger
Den samme vedholdende grundighed har været med til at gøre ham til en sjældent vellidt formand i Danmarks Lærerforening, der ellers i årevis har været præget af splittelse.
»Han er meget hurtigt tænkende og god til at tale til folk, og få dem til at forstå, selvom de umiddelbart er modvillige, derfor har han også været med til at samle lærerforeningen,« siger Per Sand Pedersen.
Anders Bondo Christensen har også været den drivende kraft, når det gælder om at definere lærerne som andet og mere end lønarbejdere, forklarer redaktør for lærernes fagblad Folkeskolen igennem 23 år, Thorkild Thejsen. Og det skyldes den insisterende grundighed, som Bondo besidder – også når det gælder om at forstå modstanderens argumenter.
»Han er fantastisk stædig, og det er hans styrke og hans svaghed,« siger Thorkild Thejsen.
Tidligere konservativ borgmester Mads Lebech, der både har siddet overfor Anders Bondo Christensen i det kommunale forhandlingsfællesskab KTO og i forhandlingerne direkte med lærerne, forstår godt Bondos popularitet.
»Hans egne folk må synes, han har gjort det godt, for regeringen og kommunerne har endnu ikke været i stand til at tage det opgør med lærerne, som skaber et klarere forhold mellem arbejdsgiver og arbejdstager,« siger Mads Lebech.
Anders Bondos store fordel, som formand for lærerne, er, at han er autentisk, mener Marianne Jelved, der oprindelig er læreruddannet og mangeårig undervisningsordfører for de radikale.
»Han er ligeså meget lærer som formand, det giver ham troværdighed. Han prøver ikke at spille nogen anden rolle, end den, han er,« siger Marianne Jelved og påpeger, at Bondo trods store opgør med flere undervisningsministre er god til at netværke også på tværs politisk.Tidligere undervisningsministre – Bertel Haarder (V) – husker, at han dengang oftere ringede til Bondo end omvendt: »Jeg tror gerne, at Anders Bondo ville have, at medlemmerne skulle se ham som en, der kæmpede mod mig og ikke rigtig ville være ved, at vi faktisk talte udmærket sammen.«
Engageret krakiler
Under strejkerne i 2008 overtog Anders Bondo Christensen posten som chefforhandler i stedet for FOA-formand Dennis Kristensen. Og forskellen på at forhandle med Bondo som lærerformand og i fælleskommunalt regi er stor, mener Mads Lebech. Bondo ved så meget om detaljerne i folkeskolen, at det kan gøre det svært at finde et kompromis, fordi alt skal regnes efter på decimaler. Og det er ikke forhandlerens rolle, mener Mads Lebech, der dog har stor respekt for lærerformanden.
»Anders søger en løsning, han er altid meget velforberedt og jeg har stor sympati for ham, fordi han er saglig og vil noget positivt,« siger Mads Lebech. Når Anders Bondo har det svært lige nu så skyldes det, at både arbejdsgivere og befolkning har en gensidig interesse i at løfte folkeskolen, mener Lebech. At gå på kompromis med forberedelsestiden kræver imidlertid et opgør med lærernes selvforståelse, som bliver svært at tage – selv for Bondo.
»Bondos store problem er, at det er indbygget i lærernes stolthed, at de har brug for forberedelse, ellers bliver undervisningen dårligere. Det er nærmest lidt dogmatisk, at lærerne insisterer på, at de har eneansvar for undervisningen, for det betyder også, at nogle lærere løber sig staver i livet i stedet for at sige: Det må blive arbejdsgiverens problem at tage ansvar for kvaliteten af undervisningen, hvis vi får mindre tid til forberedelse,« siger Mads Lebech.

