Hurra for husarerne
Gardehusarerne fejrede i går deres 400-års fødselsdag i Slagelse. Regimentet er imidlertid kun 252 år gammelt, kunne Berlingske afsløre, men hvis alle er glade, og prinsgemalen er på vej til Slagelse, hvorfor så trampe rundt i den slags ligegyldigheder
 Dronning Margrethe overværede i går Gardehusarregimentets 400-års jubilæumsparade på kasernen i Slagelse. Faktisk viser det sig, at gardehusarerne slet ikke er 400 år gamle, men kun 252 år.


 Herfra skal der lyde et stort og flot tillykke til Gardehusarerne i Slagelse, som i går fejrede deres 400-års fødselsdag. Der var besøg af Hendes Kongelige Højhed Dronning Margrethe og hans Kongelige Højhed Prins Henrik. Der var gudstjeneste, der var parade, der var legat-uddeling, og der var kransenedlæggelse.
Berlingske forsøgte at hælde malurt i bægeret på den store festdag ved at bringe historien »Dronningen fejrer tvivlsomt jubilæum«. Heraf fremgår det, at gardehusarerne slet ikke er 400 år gamle, men kun 252 år. Historien er faktuelt ganske sand. Den eneste grund til, at gardehusarerne i Slagelse i dag har status som Danmarks ældste regiment, er, at de i 2001 blev lagt sammen med Sjællandske Livregiment, som rigtig nok kan dateres tilbage til 1614. Ved en sådan sammenlægning viderefører man normalt det overlevende regiments historie og regimentsmærke – det vil i dette tilfælde sige gardehusarernes – men man gjorde en undtagelse, og pludselig var Gardehusarregimentet blevet 148 år ældre, end det reelt var.
Forsvaret er kendt for at have et løsagtigt forhold til tal, herunder drabstal, og det har ikke altid været lige kønt at overvære.
Men når det bare handler om en fødselsdag, og når prinsgemalen ligefrem er på vej til Slagelse, så er spørgsmålet, om man ikke bare skal lade den fare – selv om man måske nok kan dokumentere, at den er gal med datoen. Der er bestemt ikke for mange ting, der kalder på fest og fejring for tiden, og en 400-årsdag med kransenedlæggelse er vel nok værd at tage med. Og ærligt talt, så er der for tiden lidt en tendens til, at alt det der Detektor-halløj ødelægger de gode historier. Herregud, hvis gardehusarerne i Slagelse gerne vil fejre deres 400-årsdag, så lad dem da hygge sig med det.
I filmen The Man Who Shot Liberty Valance (1962) indrømmer hovedpersonen, senator Stoddard (James Stewart), at det slet ikke var ham, der dræbte skurken Liberty Valance – et mord, som senatoren ellers har bygget sin politiske karriere på. Men selv om avisredaktør Max-well Scott (Carleton Young) kender sandheden, smider han noterne i brændeovnen: »This is the West, sir,« siger han og tilføjer: »When the legend becomes fact, print the legend.« Med andre ord: Gardehusarerne i Slagelse fylder 400 år. Tillykke med det.

