Finansministeren beskyldes for at lyve



 Oppositionen går nu i kødet på finansminister Claus Hjort Frederiksen med beskyldninger om at manipulere og lyve om, hvor hårdt sparekravet til det offentlige vil ramme danskerne de kommende tre år.
Da Claus Hjort Frederiksen i onsdags præsenterede et krav om at finde 24 milliarder kroner på de offentlige budgetter, gav han udtryk for, at en væsentlig del kommer ind af sig selv og derfor ikke vil gå ud over velfærden.
»Men det passer jo ikke. Og jeg nægter at tro på, at finansministeren ikke har fået at vide, hvor stort problemets omfang er. Derfor er han her ude i bevidst manipulation, og i min verden er det lig med løgn,« siger Morten Bødskov, finansordfører for Socialdemokraterne.
Udmeldingen kommer, efter at Claus Hjort Frederiksen i onsdags fremhævede såkaldte automatiske budgetforbedringer, da han blev spurgt om, hvor de tre gange otte milliarder kroner skal komme fra.ritzau

