'Den evige 1. maj-stemning bliver svær at holde'
Oppositionens permanente valgkampsstemning kommer til at toppe for tidligt, spår V-næstformand Kristian Jensen op til Venstres landsmøde i weekenden
Venstres næstformandKristian Jensen hæfter sig ved, at Venstre fik et bedre resultat end spået ved lokalvalgene

Han erkender, at Venstres tab af syv borgmesterposter ved tirsdagens kommunalvalg er en småtrist indgang til regeringspartiets landsmøde i weekenden. Men Venstres næstformand og skatteminister Kristian Jensen hæfter sig ved, at Venstre fik et bedre resultat end spået - og at den socialdemokratiske arvefjendes fremgang er båret igennem af SF's succesrige gennembrud i kommunalpolitik.»Jeg tror, at den der evige 1. maj-stemning, som S og SF forsøger at piske op, den får de svært ved at holde. De står med en risiko for at toppe for tidligt og brænde ud - præcis som Lykketoft gjorde,« siger Kristian Jensen med henvisning til den tidligere S-formand Mogens Lykketoft, der i sommeren 2004 stod til »storme ind i Statsministeriet«, men endte med at et historisk dårligt valg i 2005.»Den eneste, der har fået et værre valg, er Helle Thorning-Schmidt. Kvoten for, hvor mange nederlag, Thorning kan påstå er en sejr, må snart være opbrugt«.Helle Thorning-Schmidt erklærede på valgaftenen, at hun havde fået »blod på tanden«, efter at Socialdemokraterne - trods en vælgermæssig tilbagegang - stod til at opfylde målsætning om at erobre de fire største byer.Ikke Løkkes ansvar»Men hvis du tager de ti største byer, er der borgerligt styre i halvdelen af dem. Og jeg har ikke lavet regnestykket, men jeg vil næsten gætte på, at der er flere borgere, der i dag har en Venstreborgmester, end der var før valget. Men sådan er statistik jo så fantastisk,« siger Kristian Jensen og henviser til, at V ved valget erobrede bykommuner som Kolding og Vejle fra Socialdemokraterne.Han kan dog ikke løbe uden om et reelt tab af V-kommuner - og at flere lokale partimedlemmer har kritiseret partitoppen for ikke at have bakket ordentligt op om den lokale valgkamp.- Hvad vil du sige til dem, når du møder dem på landsmødet?»Jeg vil sige, at hvis de har noget at kritisere, så sørg for at kritisere mig - for det er min opgave og mit ansvar at styre landsorganisationens del af kommunalvalgkampen. Jeg synes i virkeligheden, at det har været dybt uretfærdigt, at de har rettet skytset mod Lars Løkke Rasmussen, der udover en meget fyldt kalender op til klimatopmødet har været langt mere aktiv i kommunalvalgkampen, end Fogh var,« siger han - og tilføjer, at han »har mødt et andet billede«, når han har talt med borgmesterkandidaterne rundt omkring.Kristian Jensen fik megen lokal kritik for tidligt i valgkampen at erklære kampen om de fire største byer tabt på forhånd.- Fortryder du den melding?»Jeg beklager, at det blev udlagt som om, at vi gav op visse steder. Socialdemokratiet gik ud og sagde, at de ville være det største parti og erobre de fire største byer - og jeg gik så bare ud og sagde, at det ikke var vores succeskriterier«.- Hvad var så jeres succeskriterier?»Det var at skabe en stærk liberal stemme ude i kommuner - også selv om det ikke skulle give os borgmesterposten. Det har vi faktisk fået mange steder«.Danmark i balanceKristian Jensen vil ikke løfte sløret for, hvad budskaberne bliver i den store tale, som statsminister Lars Løkke Rasmussen vil give ved åbningen af dette års landsmøde i Odense. Men han lægger op til et landsmøde i den økonomiske krises tegn.»Og så bliver der en debat om, hvordan vi skaber et Danmark i balance - hvor der er en positiv udvikling i alle dele af landet og ikke kun i nogle dele. At man har politisk fokus på at give bedre rammer til en god erhvervsudvikling og en god skole også uden for de store byer«, siger han.- Hvor ser du tegn på sådan en skævhed?»Der er forskel på indkomstniveauet mellem Øst- og Vestjylland og mellem Syd- og Nordsjælland. Så der er en række steder, som vi skal være opmærksomme på. Vi tror, at Venstres medlemmer, der bor og lever og virker i det, man ret koldt kalder yderområderne, de har faktisk masser af idéer. Det laver vi en debat om på landsmødet.«
