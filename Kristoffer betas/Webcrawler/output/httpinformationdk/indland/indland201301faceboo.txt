Facebook er ikke synderen i sagen om Pia Kjærsgaard
Det er ikke Facebook, der har kortsluttet den demokratiske debat ved at blokere Pia Kjærsgaard fra tjenesten i et døgn. Det har til gengæld de brugere, der i første omgang anmeldte hende, mener internetpsykolog Anders Colding-Jørgensen
»Det svarer jo lidt til, at jeg har en telefonsamtale med en person, jeg er uenig med, og jeg så melder hende til telefonselskabet for at få lukket telefonen,« mener internetpsykolog Anders Colding-Jørgensen


 Facebook var hurtigt ude og beklage, at de havde blokeret Pia Kjærsgaards adgang til tjenesten. Det var en medarbejder i Facebook europæiske hovedkontor, der lukkede for adgangen. Det skete efter, at en eller flere brugere havde anmeldt en kommentar, hvor Dansk Folkepartis værdiordfører kaldte statsminister Helle Thorning-Schmidt for ‘dum og naiv‘. 
»Det var en menneskelig fejl,« udtalte Facebooks talsmand i Norden Jan Frederiksson, da sagen ramte medierne.
Men det er ikke Facebook, man skal rette skytset mod i denne sag. Det er til gengæld de brugere, der anmeldte politikeren for den harmløse kommentarer, mener Anders Colding-Jørgensen, der er ekstern lektor ved IT-Universitetet.
»Pia Kjærsgards modstandere angriber hendes ret til at udtale sig frem for at debattere med hende. Det svarer jo lidt til, at jeg har en telefonsamtale med en person, jeg er uenig med, og jeg så melder hende til telefonselskabet for at få lukket telefonen. Det er ganske enkelt ikke demokratisk debatskik, at anmelde hende for den slags,« mener Anders Colding-Jørgensen.
Vi bliver uciviliserede, når det handler om politikere
Facebook bliver normalt krediteret for at være en meget civiliseret platform for onlinedebatter. Brugerne logger her på med deres virkelige navn, og det medfører en form for social kontrol, som ikke findes på anonyme fora. Erfaringerne viser dog, at den civiliserende effekt formindskes, når det er en offentlig person på den anden side af skærmen, mener Anders Colding-Jørgensen.
»Generelt bliver den sociale selvkontrol svagere, jo længere fra vores eget sociale netværk folk er. Det betyder at man bliver vejet og målt efter en anden alen, når man offentlig person, end hvis man er en bekendt. Måske er det særligt slemt for Pia Kjærsgaard. Vi kan i hvert fald konstatere, at i stedet for at sige hende imod, så har nogen her valgt at være udemokratiske og angribe hendes ret til at udtale sig.«
Facebook er i denne sammenhæng dommere over, hvilke konsekvenser brugernes handlinger i den sidste ende får, men Anders Colding-Jørgensen mener, at det er svært at undgå fejl.
»Det handler jo også om, at Facebook skal få trafikken til at glide, og det må de jo forvalte efter bedste evne. Det er vel i brugernes interesse. Man kan sige, at de er tvunget ind i en moderatorrolle, hvor man ikke kan tage højde for alle sitautioner. Og de kan selvfølgelig tage fejl,« mener Anders Colding-Jørgensen.

