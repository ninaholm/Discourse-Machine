Thorning: Danmark er klar til at overveje alternativer til FN
Regeringen overvejer alternativer til FN's Sikkerhedsråd, hvis rådet ikke vil gribe ind i Syrien
 
	FN's våbeninspektører er i Syrien lige nu for at undersøge mulig brug af kemiske våben. Foto: AFP


 
	Statsminister Helle Thorning-Schmidt (S) overvejer alternativer til FN i forhold til at gribe ind i Syrien, oplyser TV2 News.

	Det er angiveligt ved et foredrag på institut for statskundskab ved Københavns Universitet, at statsministeren har åbnet op for at gribe ind uden en beslutning fra FN's Sikkerhedsråd.

	- Det vi hører fra vores nærmeste allierede er, at de efterhånden ikke er i tvivl om, at der er tale om kemiske våben, og at det er Assad, der har brugt kemiske våben mod egen befolkning, siger Helle Thorning-Schmidt til TV2 News.

	- Det her ligger selvfølgelig et maksimalt pres på FN's Sikkerhedsråd, men jeg er også nødt til at sige, at hvis FN's Sikkerhedsråd ikke vil reagere i den nuværende situation, så er vi nødt til at overveje alternative reaktionsmønstre, fortæller statsministeren.

	Statsministeren understreger dog, at regeringen vil "lytte nøje til", hvordan sikkerhedsrådet vurderer situationen.
	Efter meldinger om et giftgasangreb mod syriske civile onsdag i sidste uge har både Frankrig og Storbritannien sagt, at de overvejer at gå uden om FN's Sikkerhedsråd, hvor Rusland og Kina længe har modsat sig indgriben i den kaotiske syriske konflikt.

	Helle Thorning-Schmidt understreger, at "udviklingen i Syrien er dybt forfærdende", men hun oplyste mandag til Ritzau, at Danmark fokuserede på FN-sporet.

	- Det har altid store konsekvenser at gribe ind uden et FN-mandat, sagde Helle Thorning-Schmidt til Ritzau.

	- Og i sidste instans tror jeg, alle lande deler analysen om, at der kun er en politisk løsning på konflikten i Syrien. Hvis der er noget, de sidste 15 år har lært os, er det, at en militær løsning ikke kan stå alene, lød det mandag fra statsministeren.

	Samtidig understregede statsministeren mandag, at dansk opbakning til eller deltagelse i en eventuel militær intervention ikke er aktuelt i den nuværende situation.

	- Danmark er ikke blevet kontaktet vedrørende en sådan militær aktion, og der er derfor tale om en hypotetisk situation. Vi vil tage stilling til spørgsmålet, hvis det bliver relevant, lød det fra statsministeren.

