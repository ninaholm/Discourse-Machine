"Jeg er glad for, at vi har Højesteret"
Fængslingen af en terrormistænkt tuneser var ulovlig. Det slog Højesteret fast i går. Advokat i tunesersagen, Frank Wenzel, håber, politikerne nu indser, at udvisning og tålt ophold i Sandholmlejren uden rettergang er i strid med dansk lov


 Politiets Efterretningstjeneste (PET) havde ikke nok beviser mod en terrormistænkt tuneser til at holde ham fængslet i godt otte måneder. 
Sådan lød den enstemmige kendelse fra Højesteret i går. Tuneseren var mistænkt for at stå bag planerne om at dræbe Muhammedtegner Kurt Westergård, 
For den 36-årige tuneser, der nu sidder i Sandholm-lejren på tålt ophold, betyder Højesterets kendelse umiddelbart kun, at han kan få erstatning for uretmæssig fængsling. Men kendelsen burde få politikerne til at erkende, at det er urimeligt at fastholde den administrative udvisning af manden, mener hans advokat Frank Wenzel: 
"Jeg er glad for, at vi har Højesteret. Nu må det da ligge lige til højrebenet, at man ikke kan udvise manden."
Højesteret har ikke kompetence til at tage stilling til den administrative udvisning, men Wenzel mener, at det er en helt uholdbar situation, at tuneseren er anbragt i Sandholmlejren under omstændigheder, der ligner frihedsberøvelse. 
Især når Højesteret har sagt, at det var ulovligt at holde ham fængslet i otte måneder, indtil udvisningen kunne føres ud i livet.
Berettiget anholdelse
Ifølge terrorlovgivningen kan PET få terrormistænkte udlændinge udvist administrativt, uden at de udviste eller deres advokater kan få at vide, hvad de er mistænkt for. 
I juli afgjorde Højesteret - også på baggrund af tunesersagen - at ingen kan frihedsberøves i længere tid uden grund. Sagen om, hvorvidt fængslingen af de to tunesere var berettiget skulle derfor gå om ved by- og landsretten, som godkendte den igen. 
Højesteret anerkendte dog også, at fængslingen af den yngste tuneser, som i dag har forladt landet, var berettiget af hensyn til statens sikkerhed. 
"Det materiale PET har fremlagt vedrørende den anden tuneser har gjort, at højesteret har godkendt frihedsberøvelsen, men de har også aflyttet min klients telefon, de har holdt øje med ham og foretaget flere ransagninger. Så må man modsætningsvist slutte, at de ikke har noget på ham, for det materiale kunne de jo sagtens have fremlagt uden at kompromittere deres eventuelle kilder," siger Frank Wenzel.
Som i Østeuropa
PET har oplyst, at de ikke kan fremlægge mere materiale i sagen af hensyn til deres kilder og efterforskningsmetoder. Men hvis ikke efterretningstjenesten kan komme med tilstrækkeligt med oplysninger om, hvorfor tuneseren skulle fængsles, så er det efter Frank Wenzels mening urimeligt at fastholde en udvisning. 
"Det bekymrer mig, at vi i virkeligheden har et system som i det gamle Østeuropa. Her kunne man administrativt foretage frihedsberøvelser af folk uden nærmere at begrunde det og uden, at domstolene kunne prøve det. Det har vi så fået forhindret her. For det er ikke nok, at efterretningstjenesten siger, at en mand er farlig. Det sagde de også i de tre andre terrorsager, og i alle tre har der været frifindelser," mener Frank Wenzel, der håber sagen vil få betydning for den såkaldte tuneserlov.
"Politikerne bør da ikke negligere Højesteret, som jo trods alt går ind og siger, at det her duer altså ikke: Det er et helt almindeligt retssikkerhedsprincip, at man skal have lov til at forsvare sig, hvis man bliver beskyldt for noget," siger Wenzel. 
Advokaten mener, at den eneste løsning er at droppe udvisningen af tuneseren, ellers er næste skridt at stævne integrationsministeren for at overtræde grundloven.
"Men det er jo en langsommelig affære, så jeg håber da på, at politikerne laver om på de her forhold af sig selv," slutter Wenzel.


