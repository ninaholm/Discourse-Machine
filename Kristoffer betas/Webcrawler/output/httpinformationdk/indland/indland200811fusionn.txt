Fusion Nordjylland



 Den nordjyske professionshøjskole University College Nordjylland og Nordjyllands Erhvervsakademi ønsker at fusionere. 
Den nye institution kommer til at udbyde både akademiuddannelser og professions-bacheloruddannelser samt efter- og videreuddannelse inden for fire hovedområder: det sundhedsfaglige, det pædagogiske, det tekniske og det merkantile. 
Rektor for University College Nordjylland, Niels Horsted, fremhæver, at den nye institution vil gøre det nemmere for såvel de unge som for deres forældre og vejledere at få overblik over udbuddet af videregående uddannelser i Nordjylland, fordi der fremover kun vil være to indgange: den professionsrettede og universitetsindgangen: "På lidt længere sigt vil fusionen desuden give mulighed for nye kombinationsuddannelser, hvor vi for eksempel tænker på tværs af det tekniske og det sundhedsfaglige område. Det er også en mulighed, at vi inden for det pædagogiske og det sundhedsfaglige område laver nye to-årige uddannelser, der siden kan suppleres op til professionsbacheloruddannelser, siger Niels Horsted.

