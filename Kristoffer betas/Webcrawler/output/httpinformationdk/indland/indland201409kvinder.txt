Da kvinderne satte hjernen over livmoderen
Kvinderne strømmer i disse år ind på universiteterne, men man skal ikke langt tilbage i tid, før deres vej til universitetet gik gennem en sump af religiøse og videnskabelige modargumenter fra bekymrede mænd. Ny dansk bog beskriver kvindernes lange og seje kamp med universitetsverdenen. En kamp, der langtfra er slut
 Nielsine Nielsen var fra 1893-1898 formand for Kvindevalgretsforeningen, som ses her på billedet til højre (siddende med bog). Hun blev i 1885 den første kvindelige danske læge, og i 1889 nedsatte hun sig med egen lægepraksis i København


 I 1873 læste svendborgenseren Nielsine Nielsen en avisnotits, der skulle få afgørende betydning for hendes liv og gøre hende til Danmarks første universitetsuddannede kvinde.
Notitsen omhandlede de første kvindelige medicinstuderende i Amerika, hvor man nu havde givet kvinder adgang til de højere læreanstalter. Nu så Nielsine Nielsen lyset.
»Aldrig har jeg før eller senere i mit Liv oplevet en saadan Bevægelse i mit Indre. Det var, som om jeg pludselig fra at være blind, var bleven seende. Jeg tog mig selv højtidelig i Ed på, ar jeg vilde være Læge. Gaa om det kunde, vare, saa længe det skulde, men Læge vilde jeg være,« skrev Nielsine Nielsen ifølge den danske professor Bente Rosenbecks nye bog Har videnskaben køn? Kvinder i forskning.
Nielsine Nielsens beslutning om at søge optagelse på Det Lægevidenskabelige Fakultet på Københavns Universitet mødte dog modstand. Både hos hendes far og ikke mindst hos en række læger, der i videnskabens navn på det kraftigste frarådede en kvinde at blive læge. Som professor Sophus Engsted pointerede, kræver lægegerningen menneskelige egenskaber som ro, koldblodighed og åndsnærværelse, som »i Reglen ikke findes hos Kvinder«.
Overlæge og professor Mathias Saxtorph mente, at kvindens rolle var i hjemmet, og at det var perverst at lade kvinder være til forelæsning med mandlige studerende, da kvinderne ved at tilsidesætte »enhver Følelse for Qvindelighed, Sømmelighed og Velanstændighed ville søge at tilfredsstille deres Kjønsdrift«.
På trods af de mange protester fik Nielsine Nielsen lov til at gennemføre sit lægestudium, men først efter at hun havde taget en studentereksamen, vel at mærke i privat regi.
Kvinder fik ikke lov til at gå i gymnasiet før i 1903. Da Nielsine Nielsen endelig blev læge i 1885 og efterfølgende blev ansat på Kommunehospitalet i København, indgav selvsamme Saxtorph sin afskedsbegæring i protest mod ansættelsen.
I sin bog beskriver Bente Rosenbeck den lange tornede vej, som Nielsine Nielsen og en lang række andre kvinder efter hende måtte vandre for at opnå adgang til lærdommens haller, der i Danmark i næsten 400 år var en ren mandeklub.
»Det var selvfølgelig en vigtig sejr, da Nielsine Nielsen begyndte på universitetet, og noget som datidens kvindebevægelse havde kæmpet hårdt for. Men jeg forsøger i min bog også at undersøge, hvorfor det i de efterfølgende 100 år går så utroligt langsomt med at få kvinderne ind på universiteterne,« siger Bente Rosenbeck.
Skønt bogens hovedfokus ligger på den danske udvikling, beskrives løbende tidernes internationale strømninger. Ligesom i dag var datidens forskningsmiljø i høj grad inspireret af, hvad der foregik uden for landets grænser. I Europa var Schweiz det første land til i 1864 at tillade kvindelige studerende. De kommende år fulgte Frankrig, Sverige og Holland, og i 1875 altså Danmark.
Samtidig med at kvinderne i slutningen af 1800-tallet langsomt kom ind på universiteterne, blev mændenes tidligere religiøst funderede modstand mod udviklingen erstattet af nye rationelle videnskabelige argumenter.
Uddannet til døde
»I løbet af 1800-tallet sekulariseres samfundet og videnskaben, og så går det ikke længere at sige, at mændenes privilegier er Guds vilje. Til gengæld oplever videnskaben en blomstrende biologisk forskning,« forklarer Bente Rosenbeck.
Den nye forskning gav nu mændene en række videnskabelige beviser på, at kvinder ikke burde studere. I bogen Sex in Education fra 1873 præsenterer den anerkendte Harvard-forsker Edward Clark teorien om »det lukkede energisystem«. Den gik kort sagt ud på, at eftersom kvinders samlede mængde energi var begrænset, kunne de ikke både udvikle deres hjerne, æggestokke og livmoder på samme tid. Følgelig burde kvinderne prioritere udviklingen af deres reproduktive organer over skolebøgerne. Faktisk kunne det være decideret skadeligt for kvinders helbred at studere. Clark beskrev et eksempel med en kvinde, der blev dødeligt syg i forbindelse med eksamen – en sag, datidens presse præsenterede under overskriften »Uddannet til døde«.
I England blev Clarks konklusioner længe brugt flittigt til at holde kvinder ude fra universiteterne i både Cambridge og Oxford.
»Paradoksalt nok bliver den videnskab, der efterhånden giver kvinder formel adgang, også brugt til at føre rationelt bevis for, at kvinderne slet ikke er fysisk og psykisk egnet til at være akademikere. Mit bud er, at den biologiske forskning i virkeligheden ophævede datidens herskende ideologi og moral til videnskab,« siger Bente Rosenbeck.
I det hele taget var der i slutningen af 1800-tallet en enorm videnskabelig interesse for den kvindelige biologi. Det skyldtes blandt andet en række forskningsmæssige gennembrud, hvor man opdagede kvinders ægløsning, og at liv skabes af et æg og en sædcelle. »Alt det betyder, at man bliver ekstremt fokuseret på den kvindelige forplantning, menstruationscyklus og den slags. Det medfører blandt andet, at nogle læger skriver sundhedsguides, hvor unge kvinder anbefales at stoppe med at læse, når de kommer i puberteten, fordi det vil gå ud over organerne,« siger Bente Rosenbeck.
Selv om kvinderne havde opnået formel adgang til universiteterne, og skønt videnskaben havde stor interesse for kvindekroppen som forskningsobjekt, var man stadig ikke klar til at lade kvinderne selv forske. Da Nielsine Nielsen som lægeuddannet valgte gynækologi som sit speciale, blev hun konsekvent modarbejdet af Danmarks førende gynækolog, Frantz Howitz, der var arg modstander af kvindesagen og omtalte Nielsen som ’Frøken Halv-Doktor’. Nielsine Nielsen fik da heller aldrig den forskerkarriere, hun drømte om.
De kommende år kom der langsomt flere kvinder på de danske universiteter, men antallet var stadig meget lavt.
Værelse og en pose penge
De første 50 år efter Nielsine Nielsen tog kun 379 kvinder embedseksamen fra Københavns Universitet. Udover den store modstand, som kvinderne mødte, når de ville studere endsige forske, havde de efterfølgende svært ved at blive ansat på et mandsdomineret arbejdsmarked. Mange endte som husmødre efter afsluttet eksamen.
»Klassemæssigt kom kvinderne generelt fra borgerlige miljøer, så de har ofte haft både økonomiske og kulturelle ressourcer med hjemmefra. De var kønsrejsende, fordi de bevægede sig ind på et felt, domineret af mænd. Men de var næppe klasserejsende,« siger Bente Rosenbeck.
Universiteternes første kvinder kom således ikke fra arbejderklassen, hvor man ikke havde råd til at studere uden sikkerhed for et efterfølgende job. I sin bog citerer Bente Rosenbeck Virginia Woolf for udsagnet om, at »eget værelse og en pose penge er forudsætningen for, at kvinder kan udfolde sig kreativt.«
»At studere kræver eget værelse, eget liv, eget kontor og egen økonomi. Penge skaber uafhængighed,« uddyber Bente Rosenbeck.
Det store rykind, hvor kvinderne ikke kun gennemførte en kønsrejse men også en klasserejse ind på universiteterne, fandt først sted fra de brydningsfulde 1960’ere, da både kvinder og mænd fra ikkeakademiske hjem stormede ind på universiteterne.
En af kvinderne var Bente Rosenbeck selv, der efter en opvækst i Sønderjylland blev familiens første student og universitetsstuderende.
På universitetet blev Bente Rosenbeck studenterpolitisk aktiv og rødstrømpe. Gennem årene har hun i forskellige nævn og udvalg kæmpet for større ligestilling på universiteterne. Et projekt, der i mange år gik frustrerende langsomt.
»Sommetider kalder jeg universiteter landets sidste mandsbastioner. Selv om der i dag er flertal af kvindelige studerende, er der stadig en meget lav andel af kvinder i de ledende lag,« siger Bente Rosenbeck, der kalder »universitetet en af de mest konservative institutioner i landet.«
»De har en ansættelsesstruktur, der har svært ved at lukke op for nye grupper og nye tendenser. Det er en meget, meget konservativ institution med en meget stor selvbevidsthed og selvfølelse. Og der er ikke andre, der skal blande sig i det,« siger Bente Rosenbeck.
Skønt Danmarks universiteter stadig halser efter vores nordlige naboer – med Finland og Sverige i top, mens Norge og særligt Danmark er i bunden – er der gennem tiden sket store fremskridt for ligestillingen.
Fremskridt, der bygger videre på indsatsen fra personer som Nielsine Nielsen. Hun ville i sin tid blot være læge og ikke kendes ved kvindesagen, men efter mange års modstand endte hun med at blive en radikal stemme i Dansk Kvindesamfund, forklarer Bente Rosenbeck. Der er dog stadig et stykke vej at gå, før kvinderne også er ligeligt repræsenteret i universiteternes øverste lag. »Aldrig har jeg været ude for noget, der er gået så langsomt. Men man laver ikke videnskaben om henover natten.«

