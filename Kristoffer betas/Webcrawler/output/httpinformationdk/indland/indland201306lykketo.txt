Lykketoft: Finansministeriets bekymring er reel
Nok har Mogens Lykketoft (S) ligesom Poul Nyrup (S) bakket op om vismændene, der foreslår at lempe finanspolitikken. Men Finansministeriet har også gode argumenter for at være tilbageholdende med at lade Danmark gå enegang i EU, understreger Lykketoft, hvis analyse deles af økonomer


 
	Mens gruppen af socialdemokratiske politikere, der opfordrer regeringen til at lempe finanspolitikken yderligere, vokser, korrigerer folketingets formand, tidligere socialdemokratisk finansminister Mogens Lykketoft, nu dem, der tror, at en lempelse vil være uproblematisk.

	»Vi har et ufatteligt labilt boligmarked. Vi har kun lige fået ejendomspriserne stabiliseret efter et stort fald, fordi renten har været nede på nul. Vi har en stor, stor portefølje af flekslån, hvor der hurtigt kan komme vældigt tilbageslag på ejendomsmarkedet, hvis renten begynder at stige. Det, tror jeg, betyder noget for regeringens analyser af, hvad Danmark kan på egen hånd,« siger Mogens Lykketoft.

	I den aktuelle diskussion om, hvorvidt regeringen bør lempe finanspolitikken mere, end der er lagt op til, er Mogens Lykketoft blevet inkluderet i den gruppe, der viser større forståelse for vismændenes forslag til at lempe finanspolitikken end Finansministeriets bekymring ved det samme.

	Også forhenværende statsminister Poul Nyrup Rasmussen (S) og forhenværende finansminister Knud Heinesen (S) har argumenteret for, at der, med Poul Nyrup Rasmussens ord, »er stærkt sagligt belæg for at gå investeringsvejen«.

	Men Mogens Lykketoft understreger, at der også er belæg for finansminister Bjarne Corydons (S) udtalelser om, at yderligere lempelser kan mindske tilliden til dansk økonomi.

	»Det, der optager finansministeriet meget, er, at hvis Danmark gør en hel masse på egen hånd, så risikerer vi, at renten skrider i Danmark,« siger han.

	»Sådan som ortodoksien er om, hvad der er ’ansvarlig’ økonomisk politik, tror jeg, at Finansministeriet er bekymret for, om det at gå uden for rækken og gøre noget, der er mere keynesiansk, vil risikere at få markederne til at reagere specielt mod os.«

	Bekymring deles af økonomer

	Den bekymring deles af flere økonomer.

	»Der er en konflikt ved, at vi – inden for de rammer, vi har lagt – har ført en så ekspansiv finanspolitik, som vi kan, vil jeg vurdere. Og det at begynde at lempe yderligere, er jeg skeptisk over for,« siger Nina Smith, professor i økonomi ved Aarhus Universitet og tidligere vismand.

	Også professor i finansiering ved Copenhagen Business School Jesper Rangvid mener, at det er nødvendigt med en vis påpasselighed i forhold til at lempe finanspolitikken yderligere. Han peger særligt på, at dansk økonomi ligger tæt på de grænser, der er fastsat af EU:

	»Vi forventer, at vi er inden for rammerne. Men netop fordi vi er tæt på rammerne, kan der jo ske det, hvis man lemper finanspolitikken, at man kommer til at overskride rammerne, selv om det ikke var hensigten.«

	Jesper Rangvid vurderer, at hvis lempelsen medfører, at EU’s økonomiske regler brydes, vil det blive bemærket af udlandet:

	»Det, der kan være et signal i, er, hvis man bryder en EU-fastsat grænse, som vi selv har tilsluttet os.«

	Samtidig henviser professoren til, at Danmark i løbet af de seneste tre år har været underlagt en EU-henstilling, der har pålagt regeringen at nedbringe det strukturelle underskud med 1,5 pct. af BNP. Når regeringen afviser at lempe finanspolitikken, kan det blandt andet forklares med henstillingen, mener Jesper Rangvid.

	»Man kan være bekymret for, at man så ikke kommer ud af spændetrøjen,« siger han.

	Behov for fælles lempelse

	Mogens Lykketoft mener, at usikkerheden om, hvad udlandets reaktion vil være, hvis Danmark går alene med en økonomisk lempelse, og som dermed begrænser muligheden for at lempe, øger behovet for en ny samlet europæisk kurs. Og det kræver et opgør med den økonomiske politik, der føres og koordineres i Bruxelles.

	»Pointen er efter min mening i høj grad, at man bliver nødt til at have en meget grundlæggende diskussion i Europa af, om den koordinerede økonomiske politik er rigtig,« siger Mogens Lykketoft.

	Også den del af Lykketofts analyse tilslutter tidligere vismand Nina Smith sig. Hun mener, at der er behov for, at de europæiske lande, der har en sund økonomi, går sammen om en lempelse. Hvis Danmark alene lemper, vil det ikke gøre en forskel.

	»Vi har brugt det krudt, vi kan inden for rammerne,« siger Nina Smith og fortsætter:

	»Det mest optimale vil være, at Danmark sammen med Tyskland, Sverige, Finland og andre stærke økonomier koordinerer en lempelse af finanspolitikken. For Europa har brug for mere vækst og finanspolitisk lempelse på overordnet plan. Danmark er bare så lille en økonomi, at vi kan fyre vores krudt af, uden at det har nogen effekt.«

