'Fjern og'et i dem og os, så har vi demos'
Der var enighed om meget og få kanter, da venstrefløjens ordførere mødtes til debat om integrationspolitikken på Grundtvigs Højskole
Grundtvigs Højskole i Hillerød lagde mandag hus til en debat om venstrefløjens integrationspolitik. I panelet sad Astrid Krag fra SF, Line Barfod fra Enhedslisten og Sophie Hæstorp Andersen fra Socialdemokraterne.


 Skader eller gavner Villy Søvndals skarpe retorik muligheden for at samle oppositionen, så Danmark til næste valg har et reelt venstrefløjsalternativ til VKO? 
Det var den debat, der var lagt op til, da integrationsordførerne Astrid Krag (SF), Sofie Hæstorp Andersen (S) og Line Barfoed (EH) i går mødtes på Grundtvigs Højskole. 
Udganspunktet var naturligvis Villy Søvndals opgør med, hvad han betegnede som venstrefløjens ømme punkter i forhold til flygtninge og integrationsområdet. 
Og SF's Astrid Krag var tydligvis indstillet på, at publikum var ivrige for at høre hendes mening om formandens udmeldinger. 
Hun var dog noget uforstående overfor den meget påstyr i de seneste uger. 
"Jeg kan ikke forstå, at det er så odiøst. Han skrev jo bare, at de mennesker, der har så hede drømme om at leve i ikke-demokratiske lande jo har muligheder for det andre steder." Men det var noget, der "brød igennem lydmuren" erkender hun.
"Vi har tegnet en ny skillelinje i denne her integrations- biks. Dansk Folkeparti skelner mellem dem og os. Vi skelner mellem dem, der ønsker at være en del af det danske samfund og demokratiet, og dem, der ikke vil. Det er afgørende, hvis vi skal fraviste Pia Kjærsgård værdipolitikken," sagde Astrid Krag. 
Her var den socialdemokratiske kollega rørende enig. "Vi vil det samme som SF: Intergration for alle. Men hvis nogen er så grundlæggende uenige med os og hellere vil bo et andet sted, så vil Socialdemokraterne da gerne hjælpe dem med at finansiere det," sagde Sofie Hæstorp Andersen med henvisning til Socialdemokraternes forslag om at repatriere indvandrere, der ønsker det.
Mens sneen føg om højskolen i Hillerød, lunede det Astrid Krag, at de seneste meningsmålinger viser, at SF's fremgang ikke kun er kannibalisme, men også har gjort oppositionen større. Men hvis det skal bruges til noget, er det ifølge Astrid Krag afgørende at erkende to ting: "At der er alvorlige problemer ved integrationen, og at vi som venstrefløj ikke har gjort det godt nok. Vi må i gang med at genvinde befolkningens tillid. Komme i offensiven og sætte problemerne på dagsordenen," sagde hun. 
Enhedslistens Line Barfoed var knap så varm om hjertet i forhold til Villy Søvndals retorik. 
"Man skal passe meget på med sin retorik. I siger, at I mener noget andet, men med den nye retorik, I er begyndt at bruge, er der mange, der hører det som endnu en omgang 'dem og os'. Lad os fjerne og'et' i dem og os og lad det blive til demos," sagde Line Barfoed til salens store begejstring. 
Elevråd
Også Villy Søvndals kommentarer om, at "somaliske kvinder ikke kendte til kvindekampen, og at der er forskellige kulturelle forudsætninger for integrationen" blev taget op fra salen. 
Astrid Krag mente, at diskussionen ofte var for akademisk og gjorde venstrefløjen "verdensfjern". 
"For mig er det logik for burhøns, at man ikke umiddelbart forstår vores demokratiske tradition, når man kommer fra et ikke-demokratisk land," sagde Astrid Krag, der blandt andet fremhævede elevrådsarbejde som en vej til demokratisk forståelse, som en somalisk flygtning ikke havde. 
Av, av
Stemningen var dialogorienteret. Men to rigtig ømme ligtorne på venstrefløjen, 24-årsreglen og tilknytningskravet blev også berørt, da en ung tyrkisk pædagogstuderende fra salen fortalte om sin kæreste, der ikke kunne besøge hende, uden at hun lagde 50.000 kr i garanti. 
Sofie Hestrup understregede endnu engang, at Socialdemokraterne aldrig havde stemt for 24-års reglen men blot tilsluttet sig den. "Tilknytningskravet har vi ingen planer om at afskaffe, men ingen områder er hellige , hvis der skal samles en regering," sagde hun, og Astrid Krag smed bolden tilbage. 
Hun kaldte den unge tyrkiske kvindes oplevelse af de stramme krav "en hæslig måde at sige, at fattigrøve ikke har samme ret til kærlighed som os andre," men tilføjede med adresse til Socialdemokraterne:
"Vi er slet ikke så pessimistiske i forhold til mulighederne for at blive enige om den sag, som de borgelige vil have det til at se ud. Men det er nok ikke noget ,vi skal diskurtre foran 150 mennesker." "Hvorfor?" ville Line Barfoed gerne vide. 
Salen blev ikke meget klogere på status i forhandlinger mellem de to store venstrefløjsparter den aften. Men hyggeligt var det.
ansp@information.sk

