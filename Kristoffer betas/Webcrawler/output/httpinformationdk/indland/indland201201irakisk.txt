Irakiske myndigheder overvågede danske fangetilsyn
Under danske tilsynsbesøg blev irakiske fanger afskåret fra at tale frit om de irakiske myndigheders metoder, afslører dokument fra Forsvaret. Et brud på basale principper, siger eksperter


 Mens den tidligere danske regering forsikrede, at den danske Irak-styrke førte tilsyn med fanger overdraget til de irakiske myndigheder, foregik tilsynene i Irak i strid med de mest basale principper.
Ikke alene var det, som Information afdækkede i sidste uge, umuligt for den danske Irak-styrke at finde frem til alle fanger under dansk ansvar.
Det viser sig også, at de irakiske myndigheder ofte fik lov til at deltage i de tilsyn, som faktisk blev gennemført. Det fremgår af en aktindsigt i en månedsrapport fra Forsvaret om danske tilsyn i juni 2004.
Ifølge rapporten var både en lokal dommer og fængselsinspektøren til stede, da en dansk delegation den 23. juni 2004 interviewede 15 fanger i Al Makil-fængslet i Basra.
Som det tidligere er fremgået i Information, klagede otte af fangerne over, at irakisk politi havde mishandlet dem, men ingen af dem fortalte om mishandling i fængslet.
Militærjurist Kurt Borgkvist, der stod i spidsen for de danske tilsynsbesøg fra februar til og med juli 2004, bekræfter, at inspektørerne i flere fængsler krævede at være til stede under samtalerne med fangerne.
»Ellers kunne vi ikke få lov at gennemføre vores tilsyn,« siger han.
Kritik fra eksperter
Eksperter er stærkt kritiske over for den danske praksis.
»Hvis myndighederne er til stede, kan man selvfølgelig ikke regne med, at fangerne tør sige, at de har været udsat for mishandling, hvis de samme myndigheder er ansvarlige for fangemishandlingen. Derfor er det et helt grundlæggende princip, at man skal tale med fangerne alene,« siger jurist Dorrit Ree Akselbo fra Rehabiliterings- og Forskningscentret for Torturofre, der i flere lande underviser i fangetilsyn.
Jurist i Amnesty International Claus Juul anerkender, at de udsendte soldater stod over for håndfaste krav fra de irakiske myndigheders side. »Men det er helt indlysende den danske militærledelses ansvar at stoppe tilsyn, hvor de myndigheder deltager, som selv er til eksamen,« siger han.
Informations aktindsigt viser ligeledes, at også ved den danske delegations tilsynsbesøg i de britiske fængselsfaciliteter i Basra måtte danskerne finde sig i at interviewe fangerne under opsyn.

