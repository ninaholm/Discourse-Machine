Ressourceforløb pressede Ewan til selvmordsforsøg
Den 53-årige tidligere pilot Ewan O’Nell havde årelange kroniske smerter efter et trafikuheld og følte sig så presset over at skulle i arbejdstræning 12-15 minutter om ugen, at han forsøgte at tage sit eget liv
 53-årige Ewan O’Nell har haft kroniske smerter og været uarbejdsdygtig siden et trafikuheld i 2010. I stedet for førtidspension har Assens Kommune sendt ham i arbejdspraktik, selv om han kun havde en effektiv arbejdstid på 12-15 minutter om ugen. Da det skete anden gang, forsøgte den tidligere taxaflyver at tage livet af sig selv.


 De såkaldte ressourceforløb, som kommunerne siden førtidspensionsreformen i 2013 med rund hånd tildeler borgere, der har ansøgt om førtidspension, gør af og til ondt værre. Det er budskabet i en udsendelse på DR2 i aften, hvor flere overlæger råber vagt i gevær.
»Vi oplever faktisk, at patienterne nogle gange er blevet mere syge af den måde, de er blevet behandlet på af Jobcentret, end de var i forvejen,« udtaler Rolf Petersen, overlæge ved arbejdsmedicinsk afsnit ved Slagelse Sygehus, således til programmet ’DR2 Undersøger’.
Den beskrivelse passer i hvert fald på 53-årige Ewan O’Nell, der bor i Tommerup på Sydvestfyn og er tidligere brandmand, butikschef, pilot, taxamand, lastbilschauffør m.m.
Information har haft adgang til akterne i hans årelange forsøg på at få førtidspension fra Assens Kommune. Side for side i bunken af sagsakter kan man følge forværringen af Ewan O’Nells psykiske og fysiske tilstand og ikke mindst hans stigende desperation.
Den foreløbige kulmination indtraf forleden, hvor Ewan O’Nell for anden gang blev henvist til en såkaldt sengepraktik, det vil sige en kommunal arbejdsprøvning, hvor han ville få stillet en seng til rådighed, hvor han efter 10-15 minutters arbejde kunne lægge sig og hvile.
Det fik den fortvivlede fynbo til at rundsende en mail, hvor han bl.a. skrev, at Assens Kommune var »skyld i at jeg nu forsvinder fra denne jord …«
Efter et selvmordsforsøg med tabletter blev Ewan O’Nell tvangsindlagt på psykiatrisk afdeling på Svendborg Sygehus, hvorfra han nogle dage senere blev udskrevet.
I slutningen af sidste uge har Ewan O’Nell fået tildelt en bolig under distriktspsykiatrien, så han ikke længere er hjemløs og må overnatte udendørs. Som et led i hans sociale deroute er hans tidligere kone og parrets fælles barn ifølge sagens akter for nylig udvandret til Indien.
Væltede med lastvogn
Ewan O’Nell har været vidt omkring på arbejdsmarkedet siden 1983. Først blev han udlært som elektriker, så arbejdede han som brandmand i nogle år, og senere var han i to år butikschef i Telekæden i Holbæk.
Derefter uddannede han sig til pilot og arbejdede med taxiflyvning bl.a. i Skive lufthavn, hvor han endte som lufthavnschef i 2005.
Senere blev han taxachauffør på Fur, men efter et overfald i 2008 blev han sygemeldt bl.a. med depression.
Tidligere havde Ewan O’Nell dyrket sport i sin fritid, eller som det udtrykkes et sted i dokumenterne:
»Han har tidligere haft et aktivt fritidsliv som håndboldtræner gennem mange år, ser sig ikke i dag i stand til at deltage i fritidsaktiviteter længere, dette især grundet den sociale angst samt svær smerteproblematik.«
To år senere indtraf den begivenhed, der siden har fyldt Ewans tilværelse med daglige smerter. I 2010 havde han på egen hånd skaffet sig en praktik hos en lokal vognmand, der bl.a. kørte med levende grise. Det fremgår af sagsakterne, at praktikken var gået »rigtig godt«. Vognmanden havde vurderet, at Ewan kørte »meget fornuftigt«, han forstod »at planlægge sin tid hver dag, således at han når at afhente de grise han skal på sin tur, og sådan nogenlunde inden for tiden«, og firmaet tilbød nu Ewan tre måneders ansættelse med løntilskud frem til udgangen af september 2010.
På den sidste dag, den 30. september kl. 07.40, væltede Ewan O’Nell med en lastbil med 105 levende grise på Frøbjergvej i Aarup. Ifølge sags-akterne havde han forsøgt at passere en modkørende lastbil, hvorefter hans tonstunge lastvogn var endt i grøften og væltet om på siden. Halvdelen af grisene måtte aflives på stedet. Inde i det væltede førerhus på lastbilen løsnede Ewan sit sikkerhedsbælte, men faldt ned på højre side. Herved fik han »et piskesmæld og en prolaps«, fremgår det af sagsakterne med tilføjelsen:
»Der er tale om en læsion i marven af nakken, således at smerterne er relle.«
Senere undersøgelser viste, at Ewan O’Nell ved uheldet havde fået forskubbet to nakkehvirvler og yderligere pådraget sig en skulderskade. Siden da har han været sygemeldt og gået til regelmæssige behandlinger for sine smerter foruden den omfattende daglige smertestillende medicin. Måned efter måned konstateres det nøgternt i Ewan O’Nells journal, at han vurderes som fortsat »fuldt uarbejdsdygtig«.
Sover 18 timer i døgnet
I august 2011 bad Ewan O’Nell første gang kommunens sagsbehandler om at få førtidspension.
»Jeg kan ikke klare dette psykisk og er meget langt nede. Har slet ikke lyst til at være her mere«, skrev han i en mail til sagsbehandleren.
I marts 2013 konstaterede kommunens socialrådgiver, at hans situation var »stationær«, og at der ikke var »behandlingsmuligheder ved distriktspsykiatrien og heller ikke i det private regi«.
To måneder senere beskrev Ewan O’Nell sin situation over for Job- og Kompetencecentret i Assens Kommune som »konstant smertepåvirket« og med en »dagligdag med et aktivitetetsniveau på et absolut minimum. Oplyser at han sover ca. 18 timer i døgnet, da han på grund af smerter aldrig opnår dyb søvn, og derved aldrig bliver udhvilet.«
I de følgende måneder blev han visiteret til individuelle samtaler med undervisere, der kunne fortælle om »smertehåndtering og praktiske redskaber til dette«.
I juli 2013 udarbejdede kommunen en kompetenceplan for ham med fokus på »kundeservice og salg«, som blev beskrevet som »et muligt beskæftigelsesområde fremover«, bl.a. fordi Ewan O’Nell kunne klare et sådant job hjemmefra, og på den måde kunne ligge ned, eller som det blev formuleret: få »indflydelse på sine arbejdsstillinger«.
Det fremgår også af dokumenterne i Ewan O’Nells omfangsrige sagsmappe, at han psykisk har været belastet af, at omgivelserne ikke har respekteret hans sygdom, »fordi man ikke kan se det på ham«.
»Ewan oplever mistro og skepsis alle steder og føler sig dømt som hypokonder, hvilket fratager ham lysten til at være sammen med andre mennesker.«
I september 2013 overgik Ewan O’Nell til et ressourceforløb, hvor han bl.a. blev henvist til et kursusforløb med overskriften ’Lær at leve med kroniske smerter’. Et af elementerne i forløbet var gentagne ophold i et varmtvandsbassin, men det var Ewan O’Nell stærkt afvisende overfor, fordi han ikke kan svømme.
»Det vurderes, at der ikke er noget til hinder for, at borgeren vil kunne deltage i de bevilgede aktiviteter«, skrev hans sagsbehandler og tilføjede, at det ikke kunne »udelukkes, at der vil være en udvikling i positiv retning«.
I november 2014 blev Ewan O’Nells ressourceforløb forlænget frem til maj 2016. I sommeren i 2015 blev han for første gang henvist til en sengepraktik. På et lokalt plejehjem skulle den tidligere pilot arbejde op til en time om ugen og deltage i »snapsetinget«, det vil sige være til stede og »hjælpe lidt til i en gruppe af mænd, der laver kryddersnapse«.
»Det oplyses, at Ewan har hjulpet de ældre med at få fat om glasset, hælde op i glasset, snakke med dem om snaps og andre ting, der rører sig,« som det senere blev noteret i hans journal.
Oprindelig var planen, at han kunne arbejde op til et kvarter, så hvile sig i en seng på plejehjemmet et kvarter, så op og arbejde endnu et kvarter og så hvile igen. Men så langt kom Ewan O’Nell aldrig.
Reelt kom han kun op på »en reel arbejdstid på 12-15 minutter pr. uge«, som det hed i et notat fra den virksomhedskonsulent, der havde kontakten til plejehjemmet.
Konklusionen levnede ikke håb om en bedring: »Der ses ikke yderligere udviklingsmuligheder, idet denne praktik vurderes at give et retvisende billede af Ewans arbejdsevne. Med en effektiv arbejdsuge på 12-15 minutter vurderes det, at Ewan har så betydelige funktionsnedsættelser, at det ikke tjener noget formål at forsøge at udvikle hans arbejdsevne yderligere.«
Men det var ikke den konklusion, som den læge, der er tilknyttet regionen, nåede frem til efter at have læst sagens akter igennem.  Derimod mente lægen, at den gennemførte praktik ikke gav »et reelt billede af hvilken funktionsevne, der vil kunne opnås«.
Og derfor fik Ewan O’Nell brev fra jobcentret i Assens med endnu en henvisning til en virksomhedskonsulent »med henblik på, at der findes praktik. Dette med henblik på at øge en meget lav funktionsevne via længere tids praktik«.
Næste papir i Ewan O’Nells sagsmappe er en enkelt side fra Odense Universitetshospital dateret den 1. oktober 2015: »Selvmordsforsøg« på grund af »forgiftning med lægemiddel«.
Det nyeste dokument i Ewan O’Nells sag er et notat fra midt i oktober. Her lyder konklusionen, at den 53-årige fynbo har været »sygemeldt siden januar 2011 på grund af følger efter færdselsuheld i september 2010. Det er lægeligt vurderet, at tilstanden er varig og uden mulighed for yderligere behandling. Ewan er nu i sit andet ressourceforløb, uden at der er sket en udvikling af funktionsevnen siden sygemeldingen i januar 2011. Seneste tiltag gennem virksomhedspraktik påviser en væsentlig begrænset arbejdsevne.«
Lige nu afventer Ewan O’Nell så, hvad Assens Kommune nu vil gøre. Det har ikke været muligt at få en kommentar fra kommunen, der ikke ønsker at udtale  sig i enkeltsager.
Beskæftigelsesminister Jørn Neergaard, der i dag skal i samråd i Folketinget netop om ressourceforløb, mener, at det er for tidligt at kritiserere ressourceforløbene. »Det hele er stadig under indfasning,« sagde ministeren således i går til DR.

