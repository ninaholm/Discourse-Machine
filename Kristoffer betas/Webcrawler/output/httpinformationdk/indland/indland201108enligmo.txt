Enlig mor vinder sag om socialbedrageri
Holbæk Kommune troede ikke på, at 29-årige Sascha Nyhus var enlig forsørger og fratog hende derfor en lang række ydelser med et kæmpe tilbagebetalingskrav oveni. Nu har Det Sociale Nævn omgjort kommunens afgørelse uden nogen som helst nye oplysninger. Sagen viser, at kommunerne ofte dømmer kvinderne på forhånd, lyder kritikken


 De seneste seks måneder har 29-årige Sascha Nyhus officielt været social bedrager. For ifølge Holbæk Kommune indgår faren til hendes børn i husstanden, og dermed lyver Sascha Nyhus, når hun kalder sig enlig forsørger.
I foråret beskrev Information, hvordan kommunens særlige kontrolgruppe i over et år havde overvåget hendes hjem, gravet i hendes økonomiske forhold, holdt øje med hendes ekskærestes bolig, gået ind på deres Facebook-profiler og observeret, når der var herresko foran hendes hoveddør. På baggrund af de indhentede oplysninger fratog kommunen hende en lang række ydelser, der hidtil havde gjort det muligt for hende at forsørge hendes to børn på henholdsvis fire og ét år.
Men nu har Det Sociale Nævn givet Sascha Nyhus medhold i sin klage over kommunens afgørelse, og nævnet har dermed afvist alle kommunens anklagepunkter mod hende. Ifølge Det Sociale Nævn har kommunen aldrig »i tilstrækkelig grad sandsynliggjort«, at hun lever i et ægteskabslignende forhold med sin ekskæreste, og i afgørelsen lægger de især vægt på Sascha Nyhus' egne udtalelser nøjagtig de samme udtalelser, som kommunen hele tiden har været bekendt med. Fra denne måned får hun igen udbetalt børnetilskuddet som enlig forsørger, boligstøtte og økonomisk fripladstilskud, og kommunen skal desuden tilbagebetale de cirka 50.000 kr., som den har tilbageholdt siden 1. februar i år.
Kommunen er døv
Sagens forløb er karakteristisk for, hvordan kontrolgrupperne arbejder, siger jurist og lektor i offentlig forvaltning ved Aalborg Universitet Nina von Hielmcrone, der ud over sin stilling på universitetet også arbejder i retshjælpen i Gellerupparken i Aarhus, hvor hun ofte ser lignende sager. Ofte indhenter kontrolgrupperne kun de oplysninger, der taler imod borgerens uskyld uden reelt at lytte til kvindernes egne forklaringer, og på den måde er enlige mødre som Sascha Nyhus ofte dømt på forhånd ude i kommunerne, mener Nina von Hielmcrone, som Information har bedt læse alle sagens akter.
»Kommunen er i denne sag fuldstændig døv over for de ting, hun siger. Alle de oplysninger, hun giver, afkræfter jo helt rationelt alle kommunens anklagepunkter mod hende. Punkt for punkt. Men det preller fuldstændig af på kontrolgruppen,« siger Nina von Hielmcrone og henviser blandt andet til, at kommunen i deres oprinde-lige sag mod Sascha Nyhus vægtede, at hendes ekskæreste havde ustabile boligforhold, at hun har lånt ham penge, og at der ikke er aftalt fast samvær med børnene.
»Blot fordi hendes eks-kæreste er ustabil, betyder det ikke, at han bor hos hende, og der har aldrig i denne sag været reelle tegn på, at de skulle have et ægteskabslignende forhold,« siger Nina von Hielmcrone, som dog glæder sig over, at Det Sociale Nævn har valgt at lægge vægt på Sascha Nyhus' egne forklaringer.
Ressourcesvage
Reglerne for kommunernes kontrolgrupper fastslår, at en kommune ikke behøver »føre egentligt bevis for, at der er tale om ægteskabslignende forhold«, som det lyder i Den Sociale Ankestyrelses praksis. Den skal blot »kunne sandsynliggøre dette«. Men netop fordi kontrolgruppen kun skal »sandsynliggøre« en borgers skyld, er det vigtigt, at kommunerne inddrager alle væsentlige oplysninger i sagerne og rent faktisk lytter til og inddrager kvindernes egne forklaringer, siger Nina von Hielmcrone. Især fordi mange af de kvinder, som anklages for socialbedrageri sjældent er lige så ressourcestærke som Sascha Nyhus, der i månedsvis har skrevet breve til magthavere, indhentet udtalelser fra forskellige myndigheder, lavet en underskriftindsamling og været i medierne med sin sag:
»I princippet burde det ikke være nødvendigt for en borger at kunne formulere sig ordentligt og klart over for en offentlig myndighed, fordi myndigheden har pligt til at undersøge alle forholdene objektivt og sørge for, at alle borgerne bliver behandlet lige. Men der er ingen tvivl om, at det har betydet noget for Sascha Nyhus, at hun er velformuleret og generelt kan tale for sin sag,« siger Nina von Hielmcrone og henviser til, at det netop er Sascha Nyhus' egne formuleringer, der lægges vægt på i Det Sociale Nævns afgørelse.
Sascha Nyhus selv er lettet over afgørelsen, men rystet over det sidste halve års begivenheder med overvågning, anklager og sidenhen en langtrukken proces med at bevise sin uskyld.
»Tænk engang på alle de kvinder, der ikke har den samme opbakning som mig. Jeg har jo haft enormt god økonomisk støtte fra min familie, og det er sådan, jeg har klaret mig. Men det er der mange, der ikke har. Og der er jo børn indblandet det her kan virkelig smadre en familie,« siger Sascha Nyhus.
Det var i går hverken muligt at få en kommentar fra KL's formand for Arbejdsmarkeds- og Erhvervsudvalg, Erik Nielsen, eller fra Holbæk kommune. KL's pressekonsulent oplyser dog til Information, at KL ikke ønsker at udtale sig om enkeltsager.

