Ifølge femte forklaring fra politiet var fjerde forklaring løgn
Politiets talsmand erkender nu, at han godt vidste, der blev filmet udenfor under rydningen af Brorsons Kirke, selv om han har sagt det modsatte til offentligheden


 Farcen fortsætter om politiets videodækning af Brorsons Kirke-rydningen.
Onsdag fortalte politiets talsmand, kommissær Lars Borg, til Information, at der helt sikkert ikke blev optaget video uden for kirken, hvor demonstranter hævder at være blevet brutalt behandlet af politiet. 
Den betjent, der optog, slukkede, ifølge politiet, nemlig for det første kameraet inde i kirken, før han gik ud. Og for det andet blev kameraet smadret inden for 2-5 minutter, efter han var kommet ud til sammenstødene mellem politi og demonstranter.
Efter at være blevet konfronteret med adskillige fotos og videofilm af en eller flere betjente, der filmer udenfor, har politiet imidlertid ændret forklaring.
»Vi havde en video, der kun viste, umiddelbart inden vi går ind i kirken, og mens vi er derinde. Heroppe på Politigården kan vi så konstatere, at vi ikke har været opmærksomme på, at der fandtes en oprindelig DVD. Og det har vi nu været ude og meddele, at det er rigtig beklageligt og ærgerligt,« siger Lars Borg.
Han forklarer nu, at der på den oprindelige DVD efter optagelserne inde i kirken er en længere sekvens, som er optaget udenfor. Det viser sig nemlig, at betjenten begyndte at filme igen, efter han var kommet ud fra kirken. 
Men på et tidspunkt sker det, at en af hans kolleger vil slå en demonstrant og i stedet rammer kameraet, som går i stykker og derfor bliver lagt ind bag i en patruljevogn.
»Og der ligger det guddødemig og optager på bagsædet af bilen,« forklarer Lars Borg.
På den DVD, som, ifølge Lars Borg, er den eneste, han har set indtil torsdag, er der altså kun sekvensen inde fra kirken og ikke de efterfølgende optagelser af urolighederne og bagsædet af patruljevognen.
Ikke skarp nok
Allerede onsdag kunne kommissæren imidlertid fortælle til medierne, at kameraet optog, mens det lå på bagsædet af patruljevognen. Men hvordan kunne han vide det, når det er afslutningen af den sekvens, som han altså siger, han ikke har set før torsdag?
»Det er, fordi jeg taler personligt med ham, der har forestået videooptagelsen. Og der fortæller han mig, at kameraet får én med staven uden for kirken, og så lægger han den ind i politibilen,« forklarer han.
– Hvorfor har den betjent ikke givet besked om, at der åbenbart alligevel er blevet optaget uden for kirken?
»Ja. Det kan man godt sætte spørgsmålstegn ved.«
– Så der er altså en betjent, som har vidst, at der blev filmet uden for kirken, men ikke har sagt noget, da I forklarede til offentligheden, at det ikke var tilfældet?
»Han har fortalt mig, at han har filmet uden for kirken. Men jeg har ikke været opmærksom på, hvor lang tid, der blev filmet uden for kirken. Det har jeg ikke været skarp nok til at spørge ind til.«
– Så han fortalte faktisk, at der blev filmet uden for kirken?
»Ja, det er rigtigt.«
– Men du fortalte i går, at du havde fået at vide af ham, at kameraet var slukket, og at der ikke blev optaget udenfor.
»Det kan jeg sgu ikke lige huske, at jeg gjorde.«
– Da du sagde, at der ikke blev filmet uden for kirken, må du havde vidst, at det var forkert?
»Jeg forsøger ikke at skjule noget. Men jeg har ikke været opmærksom på det præcise tidsforløb. Jeg har ikke været opmærksom på, at I går så meget op i den detalje.«
Ikke journalist
Detaljen om, hvor lang tid der går, fra betjenten kommer ud af kirken, til det allerede slukkede kamera bliver smadret, talte Lars Borg med Information om onsdag.
»Jeg har faktisk på bedste journalistiske vis spurgt ham, og der siger han et sted mellem to og fem minutter,« sagde han.
Nu har politiledelsen imidlertid offentliggjort, hvad der, ifølge dem, er resten af videoen, og det viser sig, at der er tale om et betragteligt længere tidsrum end to-fem minutter. Der er optaget omkring en halv times video, men det er med afbrydelser, og efter Informations skøn går der omkring en time, fra optagelsen begynder, til kameraet bliver ødelagt.
Men som Lars Borg forklarer:
»Jeg har bare ikke været skarp nok til at få ham til at forklare minut for minut, hvad der skete. Jeg er jo ikke journalistuddannet.«
– Men du sagde i går, at du netop havde spurgt ind til det, og at der var gået to-fem minutter.
»Ja, jeg kan sgu ikke lige sige, hvad der er sket. Jeg kan godt huske, at der var noget med to-fem minutter. Jeg har noteret det ned et eller andet sted.«
– Er det betjenten, der har løjet?
»Jamen det er måske mig, der har sagt noget forkert. Det kan godt være, jeg har misforstået det.«
Den video, som politiet nu har offentliggjort, er, ifølge Lars Borg, originalen.
Fik, hvad de bad om
– Hvor fik I den optagelse fra, som I sendte videre til medierne?
»Den fik vi ude fra vores dokumentationsafdeling. Dér lå originalen.«
– Så de har altså kun sendt første del til jer?
»De har sendt det, der vedrører umiddelbart inden vi går ind i kirken og er inde i kirken.«
– Så det er dem, der har lavet fejlen?
»Nej, det er os, der kun beder om den del inde i kirken.«
– I har altså kun bedt om den del, der blev optaget inde i kirken?
»Ja.«
– Og bagefter er I så gået ud og har sagt, at der findes ikke andet end det, der er optaget inde i kirken.
»Det var det eneste, vi på det tidspunkt vidste, fandtes.«
– Men det er vel ikke så underligt, når det er det eneste, I har bedt om?
»Nej, det er rigtigt.«
ange@information.dk
segj@information.dk

