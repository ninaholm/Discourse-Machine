Forskere: Et halvt år på modermælk kan skade spædbørn
Nye forskningsresultater skaber tvivl og forvirring om WHOs officielle anbefaling  som mange lande har gjort officiel   af først at indføre fast føde i spædbørns kost efter seksmåneders-alderen


 Til harme for forkæmpere for amning  og formentlig til forvirring for de fleste småbørnsmødre  foreslår en gruppe britiske forskere nu at revidere den nuværende vejledning, der anbefaler mødre at holde sig til amning i de seks første måneder af deres barns liv.
Det var 2001, at Verdenssundhedsorganisationen (WHO) lagde al sin autoritet bag en erklæring om, at en kost alene bestående af brystmælk var bedst for babyer i deres første halve år. Flere lande, bl.a. Storbritannien, har taget anbefalingen til sig som den officielle.
Men i tidsskriftet British Medical Journal hævder førende forskere i børnesundhed, at de beviser, som WHOs anbefaling skal forestille at hvile på, aldrig har været der  og at det endda kan være skadeligt at vente til efter seks måneders-alderen med at give babyer fast føde.
Brug for supplement
Mary Fewtrell fra Forskningscenter i Børneernæring på University College London Institute of Child Health, maner dog til ro og siger, at det formentlig er uhyre få babyer, som har lidt overlast, da småbørn i reglen begynder at udvise interesse for indholdet på folks tallerkener, før de er et halvt år gamle.
»Vi vurderer, at der højst var tale om én procent af de britiske mødre, som fulgte vejledningen slavisk i 2005.«
Fewtrell og hendes forskerkolleger siger, at ikke blot oplever de fleste mødre, at deres babyer ønsker brystmælk-supplerende kost. Deres gennemgang af eksisterende forskningsdata tyder på, at babyer også har brug for andet og mere.
Ifølge artiklen kan det medføre visse helbredsrisici for barnet at undlade tilvænning til fast føde før seks måneders-alderen. Forskningsresultater, som ikke var tilgængelige, da WHO kom med sin anbefaling, tyder på, at børn i dette tilfælde pådrager sig en større risiko for jernmangel, »som vides at have sammenhæng med uoprettelige negative psykiske, motoriske eller psyko- sociale resultater.«
Andre data tyder ifølge forskerne på, at babyer, som ikke fået visse typer føde- vareingredienser i deres kost før seks måneders-alderen, kan have større risiko for at udvikle fødevareallergi.
»Lande, hvor jordnødder bruges som overgangskost, har således lav forekomst af peanutallergi (Israel, for eksempel),« skriver de.
Det tredje potentielle problem er cøliaki  en sygdom i tyndtarmen, der skyldes gluten, et protein som findes i hvede, havre, byg og rug. Antallet af børn, der udviklede cøliaki, steg i Sverige efter officielle råd til svenske mødre om at udskyde tilførsel af gluten til deres barns kost til efter seks måneder. Og faldt, da anbefalingen blev nedjusteret til fire måneder.
Fewtrell siger, at hun i princippet stadig bakker op om WHOs anbefaling, men gør opmærksom på, at den fortolkes forskelligt i forskellige lande. En kost bestående alene af brystmælk beskytter mod infektioner, hvilket er afgørende i udviklingslandene, men mindre vigtigt i lande som Storbritannien, hvor hygiejne og sanitære forhold er bedre.
»Jeg vil gerne understrege, at vi absolut er for amning. Og vi vil gerne bakke op om at anbefale amning uden fast føde frem til firemåneders-alderen.«
Støttet af branchen
Forskernes melding har ikke desto mindre rystet fortalerne for den hidtidige anbefaling. UNICEF påpeger, at den typiske babymad »ikke er tilstrækkelig næringstæt og rummer ikke nok mængder af jern og zink«.
Patti Rundall, kampagneleder for gruppen Baby Milk Action, advarer om, at fravænning fra ammemælk fra firemåneders-alderen vil være »et beklageligt tilbageskridt, der er ude af trit med aktuel videnskabelig tænkning.« Hun beskylder også forskerne bag artiklen for at have taget imod penge fra babymad-branchen. I artiklen erkendes det da også, at tre af de fire forfattere »har udført konsulentarbejde og/eller har modtaget forskningsstøtte fra virksomheder, der fremstiller modermælkserstatninger og babymad inden for de seneste tre år«.
Det afviser Fewtrell. »Det her er ikke et forsøg på at fremme kommerciel overgangskost,« betoner hun.
»Vi er universitetsforskere, som støttes af det lægelige forskningsråd, og har kun rådgivet babymad-producenter, fordi vi er specialister i børns ernæring,« siger hun.
Justine Roberts fra organisationen Mumsnet, siger, at kvinder har brug for klarhed, efter at hun selv har oplevet mindst tre forskellige skift i anbefalinger i den tid, hun har opfostret børn.
»En masse mødre gør deres bedste for at gøre det rette, og det er hårdt arbejde at amme i seks måneder uden at indføre fast føde. Hvis det viser sig, at vi ikke har fået korrekt rådgivning, vil vi gerne have det at vide så hurtigt som muligt.«

© The Guardian og Information Oversat af Niels Ivar Larsen

