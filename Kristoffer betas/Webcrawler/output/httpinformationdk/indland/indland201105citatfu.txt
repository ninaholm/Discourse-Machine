Citatfusk og citatsjusk
Vi kan ikke garantere fejlfri aviser, men vi gør vort bedste for at det sker


 Journalisternes fagblad, Journalisten, bringer i dag en omfattende artikel, der kritisk gennemgår en række artikler skrevet af Mads Qvortrup i Information i perioden fra februar til maj 2009. Mads Qvortrup var indtil maj 2009 avisens faste freelancer i London. 
Fagbladet Journalisten omtaler, at Mads Qvortrup 23. februar 2009 citerede en britisk politibetjent ved navn Colin Cramphorn. Dele af citatet var taget fra en artikel fra BBC fra 2000 uden nærmere kildeangivelse. Da Information bragte citatet, var Colin Cramphorn imellemtiden død. Det beklager vi i dag, ligesom vi gjorde det dengang. Information bragte 26. maj 2009 en rettelse på sagen. Rettelsen blev ved samme lejlighed bragt på information.dk. 
Som det fremgik af en anden rettelse i fredags, har Mads Qvortrup tillige i en artikel den 17. april 2009 citeret en ansat i en bedemandsforretning, som han kalder Fred W. Paine. Det var imidlertid navnet på forretningen, og vi er ikke bekendt med kildens rette navn.
Fagbladet Journalisten citerer i artiklen endvidere tre kilder, der enten ikke kan huske, om de for to år siden har talt med Mads Qvortrup, eller er uenige i hans præsentation af deres udsagn. Der er altså tale om uenigheder, hvor Mads Qvortrup fastholder, at han har citeret de pågældende kilder korrekt.
De fejl, der er begået, har vi allerede rettet og beklaget. Fejlene giver os ikke anledning til at tro, at der er tale om bevidste og systematiske manipulationer.  
På Information kan vi desværre ikke garantere, at der hver dag udkommer en fejlfri avis, men vi kan forsikre om, at vi hver dag gør vores bedste for det. Og bliver vi opmærksomme på fejl, så retter vi dem selvfølgelig med det samme. 
Christian Jensen er chefredaktør på Dagbladet Information

