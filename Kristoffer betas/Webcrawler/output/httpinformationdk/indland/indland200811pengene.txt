Hvor bliver pengene af?
Det vil koste langt over 50 mia. kroner at renovere Danmarks nedslidte skoler. Finansloven giver kun 300 mio. ekstra, og reelt er kommunerne nødt til at skære i investeringerne næste år, siger AE-rådet


 De uhumske skoletoiletter, der længe har været en pinlig sag for regeringen, bliver der nu gjort noget ved. Men derudover er der ingen nye penge på vej til landets nedslidte skoler, daginstitutioner og handicapboliger. 
Det er resultatet af den finanslovaftale, finansminister Lars Løkke Rasmussen (V) indgik med Dansk Folkeparti og Liberal Alliance i aftes. En særlig pulje på 100 millioner kroner skal bruges på at istandsætte skoletoiletterne, men kommunerne er fortsat hæmmet af anlægsloftet, der forhindrer dem i at bruge mere end 15 mia. kroner på investeringer næste år. 
Og det er reelt en tilbagegang, viser beregninger fra af AE-Rådet.
"Det, som regeringen præsenterer som en gavebod i 2009, er reelt et fald i forhold til i år," siger chefanalytiker i AE-Rådet, Martin Madsen.
Han påpeger, at der ikke er tale om nye penge: 
"De eneste nye penge i finansloven til offentlige investeringer er 100 millioner kroner til skoletoiletter - resten er omprioriteringer af midlerne inden for det faste anlægsloft. Regeringen øremærker bare penge, som kommunerne i forvejen havde råderet over."
AE-Rådets beregninger viser, at kommunerne sidste år måtte bruge 15,6 milliarder kroner på anlægsinvesteringer. Når puljen til skoletoiletter samt en anden pulje på 200 millioner kroner til økonomisk pressede kommuner trækkes fra, er der altså reelt tale om, at kommunerne har 300 millioner kroner færre til investeringer, viser AE-Rådets tal.
Næse som Pinocchios
Det får Socialdemokraternes finansordfører, Morten Bødskov, til at kalde regeringens håndtering af kommunernes anlægsbudgetter for "et kæmpe bluffnummer".
»Regeringen forsøger at tegne et billede af, at kommunerne får flere penge, men det passer simpelthen ikke. De båndlægger bare de penge, kommunerne har i forvejen. « siger Morten Bødskov.
Han langer også ud efter Dansk Folkeparti, som forud for forhandlingerne krævede tre milliarder kroner til kommunale investeringer. 
»Det her er jo en næse så stor til Dansk Folkeparti, at den kun er overgået af Pinocchio,« siger S-ordføreren. 
Poppet aftale
Morten Bødskov bakkes op af formanden for Danske Skoleledere, Anders Balle, der mener, at der er behov for investeringer »på den dyre side af 50 milliarder kroner« til renovering af landets nedslidte skoler.
Mange af kommunerne har penge på kontoen – men regeringens anlægsstop forhindrer dem i at bruge dem.
»Regeringen tager med den ene hånd og sidder så nu og deler klatskillinger ud til nogle toiletter med den anden. Dét er altså en smule poppet,« siger Anders Balle. 
Dansk Folkepartis finansordfører, Kristian Thulesen Dahl, afviser kritikken: 
»Der er mange, der har et ønske om at lave negative historier om det, vi laver, men det er en notorisk kendsgerning, at der kommer 300 millioner kroner mere på grund af denne aftale. Samtidig har vi aftalt med Lars Løkke (Rasmussen, red.), at vi står klar med et ’krudtlager’ af flere investeringer, hvis ledigheden begynder at vende.«
’Noget vrøvl’

Økonomi- og erhvervsminister Lene Espersen kalder kritikken »noget vrøvl«.
»Sagen er den, at regeringen har afsat milliarder af kroner til at forbedre landets skoler,« siger Lene Espersen.
Hun peger på, at kommunerne med finanslovsaftalen nu skal lave en fem-års-plan for, hvordan de vil bruge deres anlægskroner.
– Men anlægsloftet er vel mindst det samme, som det var i år?
»Der er stadig en meget stor pulje penge, som kommunerne kan bruge løs af, men det er klart, at de også skal prioritere,« siger økonomi- og erhvervsministeren

