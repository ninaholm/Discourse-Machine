Grundfos: Brug for danske dommere i patentdomstolen
Den vigtigste grund til, at Danmark skal tiltræde Den Europæiske Patentdomstol, er, at domspraksis skal påvirkes af dansk retsopfattelse, mener man hos Grundfos


Frank Petersen, patent manager hos Grundfos Holding A/S– Hvorfor mener I, at Danmark skal med?»Det afgørende er, at vi får medindflydelse på domspraksis. Dansk retsopfattelse kommer til at påvirke den måde, man vurderer dommene på i patentdomstolen. Ved et nej har vi ikke den indflydelse. Grundfos og vel også andre større danske virksomheder, som spiller på den internationale bane, vil uanset et ja eller et nej blive deltagere ved patentdomstolen. Det vil sige, at vi bliver spillere på en bane, vi ikke selv har været med til at sætte op, hvis vi siger nej. Der kommer en lang periode, nogle år, hvor domstolen skal svinge ind omkring et domsniveau – hvornår synes man, der forekommer en krænkelse, og hvornår synes man, et patent ikke skal være gyldigt. Det niveau skal først skabes, og det skabes i praksis ud fra mange små domme. Det er her, at danske dommere skal være med til at udvælge de domme, der er ’rigtige’, og fravælge dem, der er ’forkerte’.«– Hvilken retning kan og skal Danmark påvirke domstolen i?»I Danmark har vi en retsopfattelse, der måske afviger fra grækernes og spaniernes retsopfattelse, og her har vi så via vores repræsentation mulighed for at påvirke beslutningsorganerne og komme med vores input.«»Det kan være spørgsmål om, hvad opfindelseshøjden skal være for, at man har et gyldigt patent. Når den europæiske patentorganisation i dag udsteder et patent, kan dette patent angribes i de 30 lande, der er med, og der vil hvert land kunne angribe patentet med hver deres argumenter. Der vil patenterne kunne falde med forskellige argumenter. Det samme argument anvendt i to forskellige lande vil måske i det ene land gøre, at patentet bliver opretholdt, mens det i det andet vil få det til at falde. Og det er her, at en fælles europæisk domstol vil medføre en harmonisering af domspraksis.«– Hvorfor er det værd at efterstræbe en harmonisering?»Det giver os en række fordele. Blandt andet forudsigelighed, når vi skal overveje, om vi vil føre en sag i et land i Europa, overvejer vi, hvad chancerne er for at vinde den sag. Hvis jeg nu er i Bulgarien, vil jeg måske være tøvende med at føre en sag, fordi jeg ikke kender systemet godt nok. Men med den nye patentdomstol vil domspraksis over tid være harmoniseret, sådan at det er lige meget, i hvilket land domstolen dømmer. Den følger det samme sæt spilleregler, hvilket gør det nemmere for Grundfos at vurdere, om vi vil føre sagen.«– Hvordan forholder I jer til, at der vil komme flere beskyttede patenter?»Det er jo nej-sidens tungestvejende argument. I dag udstedes der cirka 65.000 patenter i Europa årligt, og ud af dem er der cirka 6.000, der kommer til at gælde i Danmark. I det nye system, vil alle 65.000 gælde i Danmark. Det betyder, at man skal holde øje med de patenter, så man ikke kommer til at krænke dem. Men for en virksomhed som Grundfos er det ikke noget problem.«»Grundfos har cirka 72 mand, der som en del af deres arbejde overvåger andres patenter. Det er helt almindeligt for større virksomheder. Så for os ændrer det ikke noget. Belastningen vil være hos de små virksomheder, som ikke overvåger Europa, og som ikke har ressourcerne til det.«
