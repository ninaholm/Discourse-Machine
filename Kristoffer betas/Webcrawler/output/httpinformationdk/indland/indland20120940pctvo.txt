40 pct. af vores elforbrug er grønt – bilerne oser videre
Det går den rigtige vej med omstillingen, fortæller Energistyrelsen i ny statistik. På transportområdet står det dog stadig bomstille
I første halvår af 2012 har vi i Danmark sikret en vækst i vindmøllestrømmen på 11 pct. sammenlignet med første halvår 2011.

Næsten en fjerdedel af Danmarks totale energiforbrug dækkes nu af vind, biomasse og solenergi. I elsektoren er det hele 40 pct. Dermed ser det ud til, at kursen holdes mod regeringens vedtagne målsætning om et Danmark fri for fossile brændsler i 2050 og en el- og varmesektor uden kul, olie og gas allerede fra 2035.Resultaterne fremgår af Energistatistik 2011, den netop offentliggjorte årsstatistik fra Energistyrelsen.Den afslører også, at transportsektoren stadig er smertensbarnet med et energiforbrug, der er steget med 23,8 pct. siden 1990 og stadig baserer sig helt på fossil energi.Fremskridtene mod en grøn omstilling af den danske energiforsyning skal ses på bagrund af et usædvanligt lunt år i 2011, der dæmpede energiforbruget, ligesom den økonomiske krise med blot 0,8 pct. vækst i BNP lagde mindre pres på energiproduktionen.»Samtidig ser det ud til, at man er blevet dygtigere til at lave besparelser i elforbruget, ikke mindst via mere effektive elapparater,« oplyser chefkonsulent Peter Dal, Energistyrelsen.Energiforbruget faldt sammenlagt med 6,4 pct. fra 2010 til 2011, og med et lavere samlet forbrug stiger alt andet lige andelen, som dækkes af den vedvarende energi.Men der er ifølge statistikken tale om reel fremgang, når det gælder vindenergien.Sidste år producerede danske vindmøller således 25 pct. mere el end året før og nåede dermed op på at dække godt 28 pct. af den danske elforsyning. Det seneste tiår er antallet af danske vindmøller ganske vist faldet betydeligt – fra 6.260 møller i 2010 til 4.968 i 2011 – til gengæld er møllerne blevet større.I 2012 er nye møller kommet til og har i første halvår sikret en vækst i vindmøllestrømmen på 11 pct. sammenlignet med første halvår 2011.I fredags begyndte DONG Energy at distribuere strøm fra den første af i alt 111 store havmøller under etablering i farvandet ud for Anholt. Når alle møllerne i denne havmøllepark er i drift næste år, vil de i sig selv øge den danske vindmøllekapacitet med 10 pct.Trods væksten i vindmøllekapacitet og produktion er det stadig summen af energikilder baseret på biomasse – halm, flis, træpiller, brænde, affald m.m. – der fylder mest i den grønne del af energiforsyningen. Biomassen leverede således mere end dobbelt så meget til energiproduktionen sidste år som vindkraften, primært til varmesektoren.»Aldrig har fjernvarmen været så grøn som nu: 52,1 pct. af fjernvarmen er nemlig baseret på grøn energi. Vi kan se, at det nytter noget at tænke grønt,« siger Kim Mortensen, direktør for Dansk Fjernvarme.Tilskuddet fra biomasse til den samlede danske energisektors produktion steg dog ikke i 2011, det faldt faktisk.Solenergien fyldte ved udgangen af 2011 næsten ingenting i det samlede energiregnskab, men netop nu er der fuld fart på installationen af solceller.Trafikforurening steget 20 pct.Opgjort efter EU’s beregningsmetode sikrede de vedvarende energikilder tilsammen 23,6 pct. af det danske energiforbrug samt 40,7 pct. af elforbruget.Til gengæld faldt kulforbruget i 2011 med 17 pct. og er nu omtrent halveret siden 1990. Også olie- og gasforbruget er ifølge Energistyrelsen faldende. Skiftet mod vedvarende energi kan aflæses på de danske CO2-udledninger. Takket være kombinationen af grøn omstilling og et varmt år var de faktiske CO2-udledninger i 2011 10,6 pct. mindre end året før og 16,8 pct. mindre end i 1990, det basisår der bruges i EU og Kyoto-aftalens CO2-regnskab.Korrigerer man for virkningerne af vejret og af import og eksport af el, bliver CO2-reduktion fra 2010 til 2011 til mere beskedne 2,8 pct., men til gengæld hele 25,2 pct. i forhold til 1990-udledningen.Det eneste sted, hvor der stort set ingen fremskridt kan noteres, er i transportsektoren.»I forhold til 1990 er CO2-emissioner fra transport vokset 20,0 pct.,« oplyser Energistyrelsen.Fra 2010 til 2011 er der sket et næsten umærkeligt fald i transportsektorens udledninger på én pct.Klima og energiminister Martin Lidegaard (R) skal i den nye folketingssamling finde flertal for en klimaplan, der sikrer, at bl.a. transport og landbrugssektoren leverer de CO2-reduktioner, der skal til for, at Danmark kan leve op til sit mål om 40 pct. CO2-reduktion i 2020.I nær fremtid offentliggør Energistyrelsen en fremskrivning, der fortæller, hvor den aktuelle udvikling i energiforbrug og CO2-reduktion bringer Danmark hen.
