Radikale vil halvere antallet af boligløse
En lejer, der bliver sat på gaden, er én for mange, lyder det fra Radikale Venstre, som vil halvere antallet af boligløse inden 2015
Kommunerne mangler frihed til at handle, når det kommer til udsatte familier, der risikerer at blive sat på gaden. Radikale Venstre vil sikre den nødvendige frihed, så færre lejere mister deres hjem, lyder det fra partiets socialordfører, Liv Holm Andersen.


 Op til weekendens landsmøde i Radikale Venstre er partiet klar med et nyt socialpolitisk tiltag. Partiet vil inden 2015 halvere antallet af lejere, der sættes på gaden.
I går kunne Jyllands-Posten fortælle, at antallet af lejere, der sættes på gaden, er faldet. I de første otte måneder af 2012 har boligselskabet KAB, der administrerer ca. 50.000 almene lejemål sat 261 lejere på gaden, mens tallet i 2011 nåede op på 497.
Der findes endnu ikke officielle tal fra Domstolsstyrelsen fra 2012, men Boligselskabernes Landsforening (BL) genkender tendensen:
»Vi tror, at kurven er knækket, og at der er grund til optimisme. Det er glædeligt, fordi det at fastholde folk i deres bolig er billig forebyggelse af sociale problemer,« siger direktør i BL, Bent Madsen til Jyllands-Posten.
Mange års stigning i antallet af udsættelser er tilsyneladende bremset, men arbejdet med at nedbringe antallet af boligløse skal prioriteres endnu mere, lyder det nu fra Radikale Venstre:
»Der er ingen tvivl om, at udviklingen går den rigtige vej, men det kan gøres endnu bedre. Derfor vil vi halvere antallet af lejere, der smides ud af deres boliger inden årsskiftet 2015,« siger partiets socialordfører, Liv Holm Andersen, til Information.
– Hvorfor overhovedet bruge krudt på et af de socialpolitiske områder, som rent faktisk udvikler sig i den rigtige retning?
»Under VKO-regeringen blev ca. 4.400 lejere sidste år sat på gaden. Det tal var uacceptabelt højt, og det synes vi stadig, det er, selv om afskaffelsen af fattigdomsydelserne bl.a. har fået udviklingen til at gå i en positiv retning,« siger Liv Holm Andersen og fortsætter:
»Boligen er den største sikkerhed for mennesker generelt, og en udsættelse er en billet til social deroute. I min optik er nogle af de allermest udsatte de børnefamilier, som står til at blive sat på gaden. En lejer, der sættes på gaden, er én for meget.
– Og hvordan vil I konkret nedbringe antallet af udsættelser?
»Det væsentligste problem er, at kommunerne ikke har frihed til at gøre det, der virker. Lige nu er kommunens hjælp målrettet, når det går galt, hvor vi derimod gerne vil bruge ressourcerne, før det går galt,« siger Liv Holm Andersen.
’En smule hyklerisk’
Af konkrete værktøjer peger hun på, at kommunen selv skal have mulighed for at betale huslejen for de udsatte familier, når det virkelig brænder på, øge tilbuddet om økonomi- og gældsrådgivning, hjælp til at søge boligstøtte og trækning af husleje før overførselsindkomster udbetales.
København kommunes socialborgmester, Mikkel Warming (Ø), er glad for de radikales forslag om, at kommunerne kan betale socialt udsattes husleje, hvis en udsættelse nærmer sig:
»Det vil være herligt at give kommunerne lov til nogle ting, som vi i dag ikke må for Folketinget som f.eks.at betale husleje, men jeg kan ikke lade være med at tænke, at det er en lille smule hyklerisk, at de radikale foreslår dette samtidig med, at de slår på tromme for ungeydelsen og halveringen af dagpengeperioden, som netop kommer til at betyde, at flere får sværere ved at betale deres husleje,« siger Mikkel Warming, der undrer sig lidt over sammenhængen mellem de ydelsesforringelser, de radikale stemmer for, og så det aktuelle socialpolitiske tiltag.
– Liv Holm Andersen,du vil have, at kommunen skal betale husleje i almisse. Aner man nye socialpolitiske takter i Radikale Venstre?
»Vi er et socialliberalt parti, og der er en stærk social dimension i at være radikal. Vi ønsker at have en socialpolitik, hvor vi tager hånd om de socialt udsatte grupper. Radikal politik handler om at forebygge og gøre det, der virker. Den måde, udsættelser og genhusning kører på nu, fungerer ikke godt nok. Det er for dyrt, for lidt forebyggende og har for store personlige konsekvenser for de mennesker, der sættes på gaden« siger Liv Holm Andersen og fortsætter: »Du kan kalde det en almisse, men jeg mener, forslaget rammer sigtet: En socialpolitik til gavn for de mest udsatte, og ja, det er faktisk radikal politik.«

