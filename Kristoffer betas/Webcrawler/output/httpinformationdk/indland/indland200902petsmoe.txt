PET's mørklægning i udlændingesager smuldrer
En dom fra den Europæiske Menneskerettighedsdomstol vil gøre det vanskeligt for PET at fastholde hemmelighedskræmmeriet i sager om udvisning af terrormistænkte udlændinge, vurderer Cepos-jurist


 Først lagde Højesteret op til at løslade en drabsmistænkt tuneser, fordi PET ikke ville fremlægge sine hemmelige oplysninger i retten. Det var i juni sidste år. Så besluttede Flygtningenævnet i oktober, at tuneseren ikke kunne tvangsudsendes til sit hjemland, igen fordi PET hemmeligholdt oplysningerne i sagen.
Og nu fører en dom fra Den Europæiske Menneskerettighedsdomstol (EMRD) til endnu et grundstød mod PET's hemmelighedskræmmeri i sager om udvisning af terrormistænkte udlændinge. Som tidligere omtalt i Information har et såkaldt storkammer under EMRD den 19. februar fastslået, at det er i strid med menneskerettighederne, hvis en udlænding dømmes til frihedsberøvelse alene eller i væsentlig grad på baggrund af hemmelige oplysninger, som den mistænktes forsvarer ikke har haft lejlighed til at drøfte med den mistænkte. Hemmeligholdelsen af bevismaterialet betyder nemlig, at den mistænktes forsvarer ikke har reel adgang til kontradiktion (at gøre indsigelse, red.) mod myndighedernes oplysninger.
PET må ud i lyset
Det er dog ikke kun i sager om frihedsberøvelse, at dommen fra EMRD vil få betydning, vurderer chefjurist Jacob Mchangama fra tænketanken Cepos. Også for sager om udvisning og den dertil hørende hemmelige farlighedsvurdering vil dommen snart få betydning.
"Hvis PET vil føre de her sager, får de sværere ved at modsætte sig at skulle fremlægge deres materiale i en eller anden form. Så den totale afskærmning af PET's fortrolige materiale går ikke længere," lyder hans vurdering.
EMRD-dommen vil sandsynligvis også få indflydelse på de anbefalinger fra den arbejdsgruppe, som Integrationsministeriet nedsatte sidste forår for at kigge nærmere på administrative udvisninger. Arbejdsgruppen havde frist til starten af februar, men lige nu er det uvist, hvornår rapporten fra arbejdsgruppen kan ventes.
I et udkast til anbefalinger, dateret den 28. januar 2009, som Information har set, bakker arbejdsgruppen op bag den britiske ordning med den såkaldte SIAC-model (Special Immigration Appeal Commissions).
Det sker med ordene: "Arbejdsgruppen finder der-imod, at ordningen med åbne og lukkede møder og 'særligt godkendte advokater' (...) indeholder den fornødne afbalancering mellem hensynet til skabelsen af mulighed for reel kontradiktion på borgerens vegne og hensynet til PET's arbejde."
Men den konklusion er blevet rykket efter afgørelsen i EMRD's storkammer:
"Retssikkerheden kræver en ordentlig adgang til kontradiktion, og det finder storkammeret ikke er til stede under den britiske SIAC-model. Jeg kan ikke se anden mulighed, end at arbejdsgruppen må ændre på sine forudsætninger og anbefalinger i forhold til udkastet," vurderer Jacob Mchangama.
- Ændrer anbefalingerne til hvad?
"Som minimum vil de være nødt til at nævne afgørelsen fra EMRD, som delvis underkender SIAC-systemet. De såkaldte Special Advocates lever ikke fuldt ud op til kravet om effektiv kontradiktion, og derfor vil arbejdsgruppen, som består af kompetente personer med stor faglig ekspertise, være nødt til at tage højde for konsekvensen heraf og lægge højere vægt på hensynet til retssikkerhed, end det er tilfældet nu."
Integrationsministeriet ønsker ikke at oplyse, hvornår arbejdsgruppen forventes færdig, eller om arbejdsgruppen vil indarbejde dommen fra Storkammeret i deres anbefalinger.
Folketingsmedlem Line Barfod (EL) vil nu bede justitsminister Brian Mikkelsen (K) redegøre for konsekvenserne af den nye dom.
"Dommen understreger, at man ikke kan have hemmelig retspleje i et retssamfund. Hvis man skal have en retfærdig rettergang, skal man have at vide, hvad man er anklaget for og have mulighed for at forsvare sig. Hemmelig retspleje hører hjemme i diktaturer, som vi ikke ønsker at Danmark udvikler sig," siger Line Barfod.


