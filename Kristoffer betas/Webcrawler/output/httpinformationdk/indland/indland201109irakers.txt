Iraker sagsøger Danmark i sag om fangemishandling
Den danske krigsindsats i Irak kommer nu for retten. Forsvarsministeriet er blevet stævnet af en iraker, der hævder at være blevet torteret af irakisk politi, efter han blev tilbageholdt under en militær aktion med danske soldater. Sagen kan få principiel betydning for Danmark, mener eksperter


 Danske soldaters medvirken til tilfangetagelse af irakere, der siden blev udsat for tortur af irakisk politik, tegner nu til for første gang at komme for en dommer.
Irakeren Qais J. Khaled Brak afleverede i går en stævning, som kan ende med at få betydning for, hvordan danske soldater skal opføre sig, når der tages fanger under militære aktioner.
Tilbage i 2004 blev Brak anholdt under en militær aktion, hvor danske soldater sammen med britiske kollisionsstyrker og irakiske politifolk tilfangetog 37 personer.
Ifølge stævningen, som er skrevet af advokat Christian Harlang og afleveret på vegne af irakeren, blev Brak efter at være afhørt af to danske soldater overgivet til det irakiske politi. I deres varetægt blev han derefter udsat for voldsom og gentagen tortur, hævder han. Efter mere end to måneders tilbageholdelse slap Qais Brak fri og flygtede senere til Kuwait. Det er derfra, at han nu stævner Forsvarsministeriet for et symbolsk beløb på 50.000 kroner.
Ifølge flere jurister, som har set stævningen, kan det blive en sag med principiel betydning. Det gælder bl.a. menneskerettighedseksperten Thomas Gammeltoft-Hansen, der finder det »bemærkelsesværdigt«, hvor meget stævningen ligner de sager, der har været ført ved Den Europæiske Menneskerettighedsdomstol. Her kan sagen ende, forudser han, når de juridiske muligheder i Danmark er udtømt.
»De seneste to år er der sket en udvikling med en række principsager ved Menneskerettighedsdomstolen, der har slået fast med syvtommer søm, at hvis du fastholder folk f.eks. på baser eller i forbindelse med militære aktioner, så får du et direkte medansvar,« siger han.
Tidligere justitsminister Ole Espersen er ikke i tvivl om, at det, som stævningen beskriver, er tortur.
»Og efter fremstillingen har danske myndigheder og forsvaret ikke gjort, hvad de skal, for at forhindre tortur. Hvis man accepterer en risiko, når man overgiver fanger, er det strafbart,« siger Ole Espersen, der ikke dermed har taget stilling til, om passivitet, forældelse eller andet kan betyde, at Qais Brak ikke kan få sagen for retten.
Side 16-17

