Venstre fastholder omstridte skattebegrundelser
Venstre holder fast i at formodede 'dynamiske effekter' af skatte-lettelser skal regnes med, når prisen for en skattereform skal gøres op. DF og S er uenige


 Trods kritik af beregningsmetoderne fastholder Venstres skatteordfører, Torsten Schack Pedersen, at en skattelettelse delvist kan tjene sig selv ind igen - og at det skal regnes med, når finansieringen af en skattereform skal aftales. 
"Hvis vi gennemførte en skattereform uden at medregne, at skattelettelser medfører adfærdsmæssige ændringer, så ville det være helt ude i skoven," siger han og kalder en skattelettelse, der delvist er finansieret af formodede dynamiske effekter, for fuldt finansieret.
"Vi giver et vist antal milliarder ud - og får et vist antal ind. I min optik er det fuldstændig det samme, som Socialdemokraterne siger: Krone til krone," siger Torsten Schack Pedersen. 
Dermed sætter han fingeren ned på et af de rigtigt ømme punkter i skattedebatten mellem regeringen og de øvrige partier. 
Alle er enige om, at skattelettelser vil have en eller anden form for indvirkning på danskernes lyst til at arbejde mere og dermed lægge nogle flere skattekroner tilbage i statskassen igen. Men der er stor uenighed om, hvor stor effekten vil være - og om den overhovedet skal regnes med.
Ubrugelige tal
"Hver gang regeringen taler om dynamiske effekter, så beder vi dem om at dokumentere det. Og så henviser de til nogle tal, der er 12 år gamle," siger Socialdemokraternes finansordfører Morten Bødskov.
Som beskrevet i Information i går, baserer både Skatteministeriets, Finansministeriet og vismændenes forudsigelser sig på den samme statistiske undersøgelse fra 1996. Flere eksperter kritiserer tallene for at være alt for gamle til at give præcise forudsigelser af, hvordan danskerne vil reagere i dag.
"De tal er ubrugelige, og vi vil ikke acceptere, at de bliver medregnet i finansieringen af en skattereform. I givet fald skal der i hvert fald laves et helt nyt analysegrundlag," siger Bødskov.
Mikkel Dencker fra Dansk Folkeparti deler Socialdemokraternes skepsis mod de dynamiske effekter.
"Det er i hvert fald ikke noget, man skal lægge til grund, når man skal finansiere en skattereform," siger DF-ordføreren. 
Han undrer sig over de vidt forskellige resultater, som økonomerne kommer frem til, når de skal beregne, hvor meget en skattelettelse vil 'tjene sig ind':
"De beregnede selvfinansieringsgrader svinger fra 62 til 92 procent. Det viser, hvor usikkert det her er at regne med," siger han. 
Torsten Schack Pedersen erkender uenigheden blandt økonomerne - men henviser til Skattekommissionen, der kommer med sin rapport til februar.
"Jeg er ikke i tvivl om, at den vil have gjort sig grundige overvejelser om, hvordan effekterne skal fastsættes. Derfor er det også naturligt at vente ind til da og ikke foregribe noget," siger han.


