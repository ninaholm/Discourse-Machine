Gigantisk folkelig klima-demonstration

Op mod 100.000 mennesker fra hele verden vandrede lørdag mod Bella Center, hvor de sendte en klar besked med krav om en ambitiøs klimaaftale i København


 Christiansborg Slotsplads var lørdag fyldt til randen med mennesker, der bar skilte, hvorpå kravet lød, at politikerne skal handle nu og ikke senere, hvis vi skal redde verden fra en klimakatastrofe.
 Herfra vandrede de tusindvis og atter tusindvis af mennesker mod Bella Center for at få verdens ledere til at indgå en ambitiøs klimaaftale. Ikke mindre end 350 forskellige organisationer deltog i demonstrationen. 
 Den danske supermodel Helena Christensen, der var en af hovedtalerne ved marchen, benyttede lejligheden til at sende budskabet om vigtigheden af en fair, ambitiøs og bindende aftale i København.
 - Vi er samlet her i dag for at gøre det klart for politikerne, at vi skal handle nu. Politikerne må tage ansvar, og vi skal have en ambitiøs aftale på plads, sagde Helena Christensen og blev mødt af et rungende "ja" fra de fremmødte på slotspladsen.
 Marchens hovedbudskab blev for alvor understreget, da den internationale kendte sangerinde Angélique Kidjo fra Benin kom på scenen. Hun er ambassadør for den britiske hjælpeorganisation Oxfam.
 - Hvor lang tid vil vi bare lade verden være, som den er og fralægge os ansvaret? Vi skal sørge for, at fremtidens generationer skal kunne overleve på denne jord. Der er ingen planet b, råbte Angélique Kidjo.
 Repræsentanterne for arrangementet havde medbragt 17 storte skibssejl, hvorpå deltagerne havde skrevet klimabudskaber, som de overrakte til FN's klimachef, Yvo de Boer og Connie Hedegaard.
 Begge udtrykte deres store anerkendelse af det folkelige engagement, der er med til at lægge pres på verdens politikere.
 Da demonstrationen var undervejs til Bella Center, blev det uofficielt oplyst, at der var 100.000 mennesker til stede på slotspladsen, da marchen begyndte. 
Det var noget, der lunede hos arrangørerne på ellers iskold decemberdag. Arrangørerne havde håbet på, at der ville komme 60.000 deltagere. 
 Tallet på de 100.000 er ikke blevet bekræftet, men man sammenligner marchen med velfærdsdemonstrationerne den 17. maj 2006, hvor der også var 100.000 demonstrerende.
