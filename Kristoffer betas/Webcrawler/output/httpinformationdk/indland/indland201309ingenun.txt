’Ingen undskyldning for at have en skole, der performer dårligt’
Tidligere kunne man næsten lede en dansk folkeskole med et regneark. Men med folkeskoleforliget er kravene til skolelederne skruet op, og det får konsekvenser, mener direktør i Dansk Industri, Lars Goldschmidt
Med den nye folkeskolereform er kravene til skolelederne skruet i vejret, og det er ikke længere nok at kunne styre et regneark som leder, mener Lars Goldschmidt, Dansk Industri.


 
	Regeringens folkeskoleforlig, der kom i hus i juni måned efter demonstrationer, lockout og palaver, gav skolelederne større magt og flere opgaver. Det har ændret kravene til lederne i folkeskolen radikalt, mener direktør i Dansk Industri, Lars Goldschmidt, der i en årrække har beskæftiget sig med ledelse og skrevet flere bøger om emnet. Hvor folkeskoleledelse tidligere var »en regnearksøvelse«, bliver det i fremtiden en kompleks opgave, og det vil betyde farvel til de traditionelle ledertyper, vurderer han.»Nu skal lederne opsætte indholdsmål og resultatmål for skolen og undervisningen og ikke bare være en timetæller. Det er virkelig et radikalt skifte,« siger Lars Goldschmidt.

	»Skolens opgaver er blevet meget bredere over årene. Det er ikke nok, at man bare har lærerkompetencer, vi er også nødt til at have pædagoger, socialpædagoger, erhvervsuddannelser og andre. Derfor skal lederen kunne lede mennesker, der er forskellige,« fortæller han.

– Hvilke kompetencer skal man bruge til det, som man ikke nødvendigvis behøvede at have i spil tidligere?

	»Didaktisk indsigt. Det at forstå lærerens fag og substansen i, hvad der gør en skole bedre. At kunne føre en samtale med sine medarbejdere, hvor man kan udfordre hinandens synspunkter og tage stilling til de argumenter, der kommer på en kvalificeret måde. De skal være interesseret i, hvad der foregår inde i hovederne på medarbejderne, og tage de konflikter, der kommer,« siger Lars Goldschmidt.

– Det lyder som det, man bare kalder ’moderne ledelse’, og det andet – regnearksøvelserne – lyder som noget, der hører fortiden til?

	»Ja, men det (regnearksøvelserne, red.) er ikke desto mindre noget, der har været meget udbredt, fordi den arbejdstidsaftale, man havde, lagde op til, at det var sådan, man gjorde. Lederen holdt sig ude af undervisningslokalet.«

– Man kan næsten ikke forestille sig, at det skal være de samme typer mennesker, der løfter så forskellige opgaver?

	»Nej. De, der ikke har vist tegn til at bedrive mere moderne ledelse, har lang vej at gå.«

	At kravene til skolelederne er blevet skrappere blev tydeligt tirsdag, da Københavns overborgmester Frank Jensen (S) truede med at fyre skoleledere, der ikke » leverer« i forhold til rådhusets forventninger om karaktergennemsnit og sygefravær. Udmel-dingen faldt mange for brystet, men den giver ifølge Lars Goldschmidt god mening.

	»Der er skoler, der performer dårligt, og det er skolelederen ansvarlig for. Der er ingen undskyldning for at have en skole, der performer dårligt,« siger Lars Goldschmidt. Forskellen på en god og en dårlige skoler handler ikke om etnisk baggrund eller ressourcer, siger han, men om, »at leder og medarbejdere er blevet enige om at drive en god skole.«

	»Jeg synes, kommunalforvaltningerne skal bruge hele den gruppe af ledere, der er, som et samlet ledelsesteam. Man kan se, hvem der tidligere har performet godt, og bruge dem til de sværeste ledelsesopgaver. Dem, der har perfomet middelgodt, flyt dem over på en anden skole og se, om de kan vokse dér. Og dem, der slet ikke virker, skal måske finde ud af at lave noget andet. Det er det Frank Jensen siger, men måske på en lidt hård måde,« siger Lars Goldschmidt.

	Ifølge ham har landets kommuner allerede et tydeligt billede af, hvilke ledere der er gode og dårlige.

	»Man ved jo godt, hvem der er gode. Det ved vi jo alle sammen. I en forvaltning, hvor man kigger ud over en gruppe på 25 til 100 ledere, vil det være fælles viden, hvem der har lavet gode resultater. Hvis man har været seks år på en skole og været rigtig god, så vil man formentlig også være god på den næste skole,« siger Goldschmidt.

– Men hvis man allerede ved hvem, der er gode, og hvem der er dårlige, hvorfor fyrer man så ikke bare de dårligste ledere med det samme?

	»Man ved ikke, hvem der burde fyres. Det at gå til fyring er en meget dramatisk ting, og man skal gå dybt seriøst til værks, når man gør det. Min pointe er ikke fyringerne, men at man skal bruge de stærke ressourcer dér, hvor der er det største behov.«

–En lang række uddannelsesinstitutioner har slået master- og diplomuddannelser op til efteruddannelse af skoleledere. Kan man så ikke bare opkvalificere lederne?

	»Du kan gøre middelgode ledere bedre, og du kan gøre gode ledere bedre. Men du kan ikke gøre dårlige ledere middelgode eller gode. Der er nogle grundlæggende personkarakteristika, som du ikke flytter med et diplomkursus,« siger Lars Goldschmidt.

	»Nogle fremragende ledere er i virkeligheden engagerede ildsjæle, som har lært sig ledelse meget autodidakt og bygget ovenpå med kurser og erfaringer andre steder fra. Jeg synes, at man på læreruddannelsen burde have et fag, der hed skoleledelse, så man begynder at indarbejde det som en del af professionens opfattelse af sig selv,« siger han.

– Kommer det her også til at blive et generationsskifte?

	»Det tror jeg ikke. Jeg tror ikke det bliver bedre, bare fordi lederne bliver yngre. Et generationsskifte tager også for lang tid. Det her skal meget gerne ske i løbet af halvandet år,« siger Lars Goldschmidt.

