IC4-tog er dyre i drift
En rapport fra Trafikstyrelsen viser, at de dieseldrevne IC4-tog bruger langt mere energi pr. kilometer end eltog. Der skal elektrificeres i et langt højere tempo, end det nu er planen, mener en trafikforsker


 Eltog er bedre for miljøet end de mange dieseltog, som kører i Danmark. Med IC4-togenes ankomst kommer der imidlertid flere af de miljøbelastende dieseltog på det danske skinnenet, til trods for at det tilmed er væsentligt billigere at køre med eltogene.
Informations har fået aktindsigt i en rapport, Trafikstyrelsen har fået udarbejdet, og den konkluderer, at mens det koster knap seks kroner at køre én kilometer med et dieseldrevet IC4-togsæt, koster det kun godt tre kroner at køre samme strækning med et af de eltog, der kører over Øresund. En forskel på hele 81 pct.
Dertil kommer, at togene på Øresund har 237 siddepladser og IC4-togene kun 208.
Trafikforsker Alex Landex, DTU, bekræfter, at der er stor forskel i prisen på enegi til de to togtyper.
»Det er klart billigere at køre med eltog og bedre for både miljøet og for samfundsøkonomien. Men man skal også huske på, når man sammenligner de to togtyper, at IC4-togene kan køre hurtigere end eltogene, der bruges over Øresund. At vi så kommer til at fortsætte med at køre med dieseltog mange år frem, når der formentlig kommer flere IC4-tog, er et resultat af de beslutninger, der er truffet,« siger han.
Lige nu er det planen, at de gamle signaler på det danske jernbanenet skal udskiftes i et milliardstort projekt. Først derefter skal der elektrificeres, men Alex Landex foreslår, at der skal mere fart på. Der skal gøres klar, så elmasterne hurtigt kan sættes op.
»Hvis man starter nordfra i Jylland med at rulle de nye signaler ud, så kunne man samtidig med, at man alligevel er nødt til at lukke strækningerne, støbe fundamenter til elmasterne. Det er en stor del af hele processen, og så kunne man hurtigere komme til at køre med de billigere og for miljøet bedre eltog.«
En supertanker
Transportminister Lars Barfoed (K) er godt klar over, at forskellen i energiomkostninger til de to typer tog er betragtelig.
»Det her er en supertanker, der skal vendes. I sin tid valgte man at købe IC4-tog, der kører på diesel, og som desværre er blevet temmelig forsinkede. Nu skal vi have lavet en grundig analyse af, hvordan signalprojektet skal forløbe, så vi kan slippe for at lukke strækninger til mindst mulig gene for passagererne. Jeg er åben over for forslag i forbindelse med analysen,« siger han.
Lars Barfoed oplyser, at det i første omgang er hovedstrækningerne, der skal elektrificeres, men først skal der lige findes otte milliarder kroner.
»Dernæst skal vi have nogle eltog. Det hører med, at hvis vi havde bremset IC4-ordren, ville vi have manglet det tog til at udskifte nogle af de andre aldrende dieseltog.«
I næsten alle forhold beskriver rapporten fra Trafikstyrelsen, at det har været bekosteligt, at Danmark ikke tidligere har fået sat sat elmasterne op på de lange togstrækninger. Færre og færre togproducenter er leveringsdygtige i hurtige dieseltog, fordi producenterne fokuser er på at producere eltog og de såkaldte hyldevarer, der i vidt omfang benytter fælles standarder, og som kører andre steder i verden, hvorfor usikkerheden med at få dem til at køre er langt mindre, end processen med de skandaleramte IC4-tog.
DSB brugte sidste år over 60 millioner liter diesel.


