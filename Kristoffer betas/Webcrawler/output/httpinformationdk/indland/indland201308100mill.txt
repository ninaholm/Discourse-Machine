100 millioner til særligt udsatte familier
Gennem kontanthjælpsreformen er der blevet afsat 100 millioner kroner til en forsøgsordning, der skal hjælpe særligt udsatte familier


 
	De sociale forhold hører egentligt ikke under hendes ministerium, men for beskæftigelsesminister Mette Frederiksen (S) hænger de sociale kår uløseligt sammen med beskæftigelsesområdet. Derfor er der i den nye kontanthjælpsreform, som træder i kraft 1. januar 2014, afsat 100 millioner til en »helhedsorienteret« indsats til særligt udsatte familier. Indsatsen skal ikke fokusere på beskæftigelse, men sørge for, at der er styr på alle de omkringliggende faktorer såsom sundhedsproblemer og sociale udfordringer.

	»Det er sværere at tage en uddannelse eller komme ind på arbejdsmarkedet, hvis alt det omkring en er svært,« siger Mette Frederiksen.

	Præcis hvordan de 100 millioner skal benyttes, skal besluttes i efteråret, men Beskæftigelsesministeriet peger på Rebild Kommunes indsats som et forbillede. Her har man de seneste år haft succes med indsatsen over for de svageste familier i kommunen.

	Ud af boksen-løsning

	De fleste forbinder nok Rebild Kommune med misbrugssagerne for år tilbage, og kommunen var også tidligere »meget i vælten,« siger Flemming Hansen, direktør for den specialiserede helhedsindsats i kommunen siden april 2012.

	Måske netop på grund af den massive offentlige opmærksomhed valgte Rebild Kommune at lave en markant anderledes indsats end resten af landet. De har brudt skellene mellem de forskellige forvaltninger ned og givet de udsatte familier én fast sagsbehandler, som koordinerer indsatsen for hele familien. Både børnenes tarv i skolen, familiens fysiske og psykiske tilstand og indsatsen rettet mod forældrenes uddannelses- og beskæftigelsessituation. Den tilgang har rykket 12 af de 24 forældre fra matchgruppe tre til to. Det vil sige, at de nu er klar til at komme i aktivering.

	»Vi har tænkt ud af boksen for at få løftet familierne ud af deres problemer. Før i tiden, da social- og beskæftigelsesindsatsen ikke var koordineret, kunne man få ultimatummer fra alle sider. Hvis det var mig, og der stod nogen og pustede mig i nakken og ville tvangsfjerne mit barn, ville jeg ikke kunne gå på arbejde,« siger Flemming Hansen.

	Fornuftigt

	For Jann Sjursen, som er formand for Rådet for Socialt Udsatte, lyder Mette Frederiksens nye initiativ umiddelbart fornuftigt.

	»Det en god idé at se på, hvordan en familie samlet set fungerer. Det er et naturligt og oplagt fokus,« siger Jann Sjursen. Også Majbrit Berlau, formand for Dansk Socialrådgiverforening, mener, det er den socialtfagligt rigtige vej at gå.

	»Jo mere specialiseret, vi har gjort den offentlige sektor, jo sværere er det blevet at løse de sammensatte og komplekse problemer, som familierne har,« siger hun.

	Derfor er Majbrit Berlau særligt glad for, at de koordinerende sagsbehandlere sandsynligvis indgår i indsatsen fra januar.

	»For os er det indiskutabelt, at den måde, man skal arbejde med de familier, som har sammensatte og komplekse sociale problemstillinger, er ved at lave rehabiliterende arbejde med én koordinerende sagsbehandler,« siger hun og fortsætter:

	»Hvis man bruger det som et laboratorieforsøg, hvor man tester, om man skal rulle metoden ud over hele landet, så synes jeg, at det er meget fornuftigt.«

	Flemming Hansen fra Rebild Kommune er naturligvis glad for at blive fremhævet som et godt eksempel af Beskæftigelsesministeriet, og hilser den kommende indsats velkommen. Men for ham er det ikke de 100 millioner, som gør forskellen.

	»Jeg tror på, at hvor der er vilje, er der vej. Det handler som udgangspunkt ikke om penge. Det handler om ledelsens opfattelse af tingene og medarbejdernes tilgang til tingene. Det er en kulturændring. Beløbet skal ses som en motivation til at gå i gang med arbejdet. Men vores projekter stopper ikke, hvis pengene forsvinder. Det er det simpelthen for godt til,« siger han.

	 

