Berlingske vinder radiokanal
Danskerne kan efter sommerferien se frem til en ny kommerciel kanal, Pop FM med pop og nyheder for de 35-55-årige. Den får det svært, vurderer medieforsker


 Det bliver Berlingske Media A/S og SBS Radio A/S, der i fællesskab skal drive den nye kommercielle sjette FM-kanal.
Radiokanalen har stået tom siden efteråret, men nu har Radio- og tv-nævnet udpeget vinderen af udbuddet. Det sker efter tæt konkurrence med New Radio Aps, som er et datterselskab under Radio Soft.
Ifølge Radio og tv-nævnets formand, Christian Scherfig, var det deres forretningsplan, der virkede stærkest.
Stationen skal drives under navnet Pop FM og ifølge udbudsbetingelserne starte sine udsendelser senest efter seks måneder.
»Vi er meget glade for, at vi nu har fået muligheden for at igangsætte en ny og spændende radio på det danske marked. Vi ser i høj grad frem til det nye innovative samarbejde med SBS Radio,« siger koncernchef for Berlingske Media, Lisbeth Knudsen.
Klar efter sommer
Hun varsler, at arbejdet går i gang straks, så Pop FM kan gå i luften kort tid efter sommerferien.
Den nye kanal vil tage konkurrencen op med DR's P4 og lover et kommercielt kvalitetsprodukt med musik og landsnyheder. Målgruppen er de 35-55-årige. Musikstilen bliver primært pop fra 70'erne, 80'erne og 90'erne.
Både musik og målgruppe ligner dermed P4's. Afgørende for om radiokanalen overhovedet har en chance er derfor, om man vil kaste tilstrækkelige ressourcer ind i en ny og alternativ formidling af nyheder i forhold til DR, vurderer medieforsker Frands Mortensen, Aarhus Universitet.
»Hvis de kan det, vil jeg tro, at de har en ærlig chance for at klare sig. Men det er en svær satsning, for det nye - og det, der skal trække lytterne til - er samtidig også det, der koster rigtig mange penge,« siger Frands Mortensen.
Stort og tværmedialt
Til deres fordel tæller dog, at Berlingske i forvejen råder over mange hundrede journalister, og at det dermed er muligt at få et tværmedialt samarbejde op at køre.
Stationens nyheder skal leveres af Berlingske Media, mens den indgår i SBS Radios salgsnetværk.
DR's P4 hilser den nye radiokanal velkommen og ser frem til konkurrencen.
»Det er usundt, at DR fylder så meget på radiomarkedet, som det gør i dag. Flere valgmuligheder vil gavne radiolytningen og gøre det mere attraktivt for danskerne at lytte til radio,« siger Ole Mølgaard, kanalchef for DR's P3, P4 og digital radio.
En grundlæggende forskel mellem P4 og den nye radiokanal er, at P4 også sender regionalt fra forskellige steder i landet, fastslår Ole Mølgaard.
SBS' stationer her i landet består af Danmarks eneste kommercielle landsdækkende radiostation Nova for målgruppen 25-50 år samt The Voice, der sender tv og radio til målgruppen 15-30 år.


