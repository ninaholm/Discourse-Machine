Hvis staten blander sig, bakker folket ud
Hver anden dansker skal arbejde frivilligt i 2020, og det har regeringen afsat 100 mio. til. Men når ordren om frivillighed kommer oppefra, forsvinder princippet, og det kan skræmme de varme hænder væk


 Når frivilligt arbejde bliver et statsanliggende, ryger både politikernes armslængdeprincip og befolkningens lyst til at bidrage, viser erfaringer fra Storbritannien. De erfaringer har regeringen dog valgt at se igennem fingrene med, da de for nylig satte 100 mio. kr. af til at få flere danskere til at yde socialt frivilligt arbejde. I anledning af EU's Europæisk år for frivilligt arbejde har regeringen lanceret den 'Nationale Strategi for civilsamfundet'. Og over de næste fire år ryger 100 mio. kr. fra satspuljen til oprettelse af frivillighedscentre og midler til allerede etablerede frivillige initiativer og foreninger, og så håber socialminister Benedikte Kiær (K) til gengæld, at danskerne finder de varme hænder frem:
»Det er målsætningen, at hver anden dansker skal være frivilligt engageret, når vi er fremme ved år 2020,« sagde ministeren. Men erfaringer fra udlandet viser imidlertid, at det ikke er så ligetil.
Kan give bagslag
I 2010 udkom to britiske rapporter, der sætter fokus på, hvilke konsekvenser det kan få, når staten øger fokus på frivillighed. I England har man fra politisk side arbejdet med begrebet Big Society, det store samfund modsat tanken om den store stat. Og erfaringer fra rapporterne udarbejdet af fire forskere fra University of Birmingham viser, at en målrettet indsats fra myndighedernes side kan give bagslag. Incitamentet til at deltage i frivilligt arbejde kan falde, hvis deltagerne føler, at det i højere grad er et offentligt foretagende end et frivilligt. Igennem de seneste år er tallet for frivillighed steget i Danmark, men Lars Skov Henriksen, der forsker i frivillige organisationer og frivilligt socialt arbejde på Aalborg Universitet, synes, at Danmark skal tage ved lære af Storbritanniens erfaringer, så kurven ikke vender.
»Det er et paradoks, når staten råber på mere frivillighed. Det får næsten karakter af krav. Og skal du som borger leve op til dit ansvar, bør du udøve en indsats. Det er muligt, det kan give bagslag,« siger han.
Det kan ende med at armslængdeprincippet ryger, påpeger han. For hvis staten er for fedtet ind i foreningernes arbejde og økonomi, er risikoen, at man vil indrette sine ansøgninger om midler efter statens ønsker. Det bakker førnævnte britiske rapporter også op om og understreger, at statens indblanding kan beklikke organisationernes troværdighed og i sidste instans undergrave deres mulighed for at nå de borgere, staten ikke kan nå. For den gruppe af socialt udsatte, der i forvejen har mistillid til systemet vil i højere grad opfatte de frivillige institutioner som en del af statsapparatet, konkluderer rapporten.
Ingen vagthund
Ikke alene kan det resultere i, at man taber de svageste på gulvet og skræmmer de frivillige væk. Med en øget indblanding fra statens side kan ideologien og tanken bag frivillig virksomhed helt forsvinde, påpeger Inger Koch Nielsen, der nu er pensioneret, men har fulgt de forskellige socialministres forsøg på at øge frivilligheden i sit job som forsker i frivilligt socialt arbejde på Socialforskningsinstituttet.
»Organisationerne har officielt opfattet sig selv som statens vagthund, dem der gør noget, staten ikke kan. Der er en klar risiko for, at de må gøre op med det selvbillede, hvis staten får for meget indflydelse,« siger Inger Koch Nielsen.
Men at objektiviteten og den kritiske tilgang til magthaverne skulle ryge, mener Johannes Bertelsen, der er formand for Frivilligt Forum, er en overdrivelse.
- Bliver det ikke sværere at være vagthund over for staten, når man får penge fra staten?
»Ikke hvis man får bevilget penge specifikt til det arbejde, man laver. Det kan være sværere, hvis man privatiserer det sociale arbejde og laver kontrakter med den frivillige verden i form af udbudsforretninger og lignende. Så er det klart, så er man bundet af det offentlige, og så ryger det kritiske.«
Finansiel klemme
Johannes Bertelsen fra Frivilligt Forum har længe arbejdet for, at staten skal bidrage yderligere til frivilligt arbejde og ser kun én reel risiko ved tiltaget:
»Det er vigtigt ikke at ende som nyttige idioter, der varetager det offentliges opgaver,« siger han.
Derfor arbejder Johannes Bertelsen og hans forening for øjeblikket på at sikre klare afgrænsninger mellem de lovbundne 'skal'-opgaver, som det offentlige skal tage sig af, og såkaldte 'kan'-opgaver, hvor de frivillige supplerer. I Lars Skov Henriksens optik er der ingen tvivl om, hvad initiativet her handler om: »Det karakteriserer debatten, at man i højere grad sætter fokus på de frivillige som en arbejdskraftressource i stedet for varme hænder, der kan løse nogle omsorgsopgaver. Tidligere så man mere på, hvad de frivillige kunne gøre anderledes. Selvfølgelig ligger der overvejelser bag, der har udgangspunkt i den økonomisk finansieringsklemme, som gør at flere og flere opgaver skal løses inden for den samme ramme.«

I dag indleder Information en kronikserie om frivillighed: Læs 'Civilsamfundet er i bevægelse' af socialminister Benedikte Kiær (K)

