Problemet bliver at vinde - ikke at regere
Mange har set en interesse i at skabe det indtryk, at Radikale Venstres efterlønsenighed med VKO er en spændetrøje for en rød statsminister i form af Helle Thorning-Schmidt, men problemet - og den måde hun nu løser det på - siger mere om hendes chance for at vinde valget, end hendes muligheder for at regere landet
Der er ingen tvivl om, at Helle Thorning-Schmidt havde foretrukket at kunne gå til valg på et klart alternativ mellem efterlønsforringelser eller ikke. Når det er sagt, vil en VKOR-aftale kun omhandle tilbagetrækning og dermed ikke være ødelæggende for et samarbejde mellem S-SF og R efter et valg.


 Analyse: Hvis en regeringsleders evne til at regere var betinget af, at 90 folketingsmedlemmer havde den samme tilgang til den økonomiske politik, ville Danmark være et uregerligt land.
Det er det ikke, det har det ikke været i mange år, og det behøver det absolut heller ikke blive for Helle Thorning-Schmidt (S), selv om Radikale Venstre skulle indgå et efterlønsforlig med VKO.
For det første er det helt usikkert, om efterlønsaftalen nogensinde materialiserer sig med Helle Thorning-Schmidt som statsminister.
Forudsætningen er fortsat, at R og DF bliver enige om en spiselig løsning, og at DF også som oppositionsparti vil stemme for en efterlønsaftale, de egentlig er imod, selv om de formentlig ikke kan få alle de stramninger på udlændinge- og retsområdet, de er blevet lovet som betaling.
Skulle det alligevel ske, vil det måske nok være en ydmygende start på en regeringsperiode, men spørgsmålet er, om det vil være det katastrofescenario, som rigtigt mange af næsten lige så mange forskellige grunde har forsøgt at fremmane de seneste uger.
Et 'giv og tag'-forhold
Da S og R regerede med en vis succes i 90'erne, var der åbenlyse skillelinjer på det økonomiske felt, og det endnu mere oplagte eksempel er den siddende regering, der netop har været kendetegnet ved stabilitet og forudsigelighed. Det på trods af, at man har haft et stort, parlamentarisk støtteparti, der bl.a. på den økonomiske bane var langt mere enig med oppositionen.
Det kan godt nok til dels forklares med en uhørt loyalitet fra DF's side og et ganske særligt 'giv og tag'-forhold, hvor udlændingestramninger har været en stærk valuta, der kunne købe opbakning til stort set hvad som helst.
I den forstand bliver Radikale Venstre vanskeligere at have med at gøre, men det største problem er, at S-SF selv har bidraget til at forstærke indtrykket af en krisesituation ved at true R med bål og brand, fordi man troede, man kunne skræmme partiet ud af en aftale.
I baggrunden har både visse socialdemokrater og folkesocialister gået og rystet på hovedet  enkelte har pippet anonymt, efter at SF's Ole Sohn stik mod aftalen på et gruppemøde samme dag langede gevaldigt ud efter R  men retorikken er eskaleret uhæmmet, og i den borgerlige lejr har man kun ved behov pustet lidt til ilden og krydset fingre for, at panikken ville fortsætte med at brede sig.
Både politikere og strateger i VKO har hele tiden frygtet, at S-SF ville begynde at se mulighederne i en godt nok ubehagelig, men ikke umulig situation.
Det er værd at bemærke, at en VKOR-aftale udelukkende vil vedrøre vilkårene for tilbagetrækning fra arbejdsmarkedet, og selv om der er divergerende meninger om, hvor mange milliarder det vil skaffe til statskassen, så vil det formentlig give et pænt plus.
Penge S-SF altså ikke behøver at skrabe ind, men i teorien kan benytte til velfærdsgaver og til at indfri løfter.
DF stilles til regnskab
Det er selvfølgelig stærkt forenklet, og der er ingen tvivl om, at S-SF havde foretrukket at kunne gå til valg på et klart alternativ mellem efterlønsforringelser eller ikke.
Ikke desto siver det fra kilder i S-SF, at oppositionsledelsen har skiftet strategi efter at være kommet sig over det første chok over den radikale ulydighed.
Når valgkampen kommer, er det Dansk Folkeparti, der skal stilles til regnskab for deres brudte efterlønsløfter, mens Enhedslisten formentlig vil være alene om at skose de radikale, hvis vælgere i overvejende grad har netop Enhedslisten som deres sekundære valg.
Spørgsmålet er, om roen har indfundet sig for sent, og hvor meget ansigt Helle Thorning-Schmidt har tabt de forløbne uger.
Socialdemokraterne hævder retfærdigt nok, at kritikken af Helle Thorning-Schmidt havde været lige så hård, hvis hun havde behandlet R bedre de seneste år.
De seneste valgnederlag er ikke mindst blevet forklaret ved, at det er lykkedes Radikale Venstre at skabe tvivl om ikke mindst den stramme udlændingepolitik, og Helle Thorning-Schmidt er netop blevet rost for at have skabt ro om regeringsalternativet. Man mener også, det snarere er Radikale Venstre, der har meldt sig ud, end S-SF der har udelukket.
Ikke desto mindre sætter processen spørgsmålstegn ved Helle Thorning-Schmidts format.
Vi ved med sikkerhed, at hun ikke har formået at først forudse situationen og siden tolke situationen.
Vi ved, at Radikale Venstre i hvert fald har følt sig trådt på, og vi ved, at når de sædvanlige kritikere blandt tidligere socialdemokratiske ministre med vanlig sans for selviscenesættelse begynder at kritisere Thorning-Schmidts manglende erfaring og indsigt, så har man i hvert fald tabt momentum.
Men det betyder ikke, at man ikke kan regere.

