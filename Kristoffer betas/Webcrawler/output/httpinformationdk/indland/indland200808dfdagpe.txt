DF: Dagpengeændringer er ren teatertorden
Mens de radikale ser regeringens vilje til både arbejdsmarkeds- og skattereform som anledning til at deltage fuldt i en finanslovsaftale, tror DF's finansordfører ikke på de store ændringer af dagpengesystemet


 "De skal være velkomne."
Umiddelbart står Dansk Folkeparti (DF) med åbne arme over for de radikale, som ønsker at være med i hele finansloven. Men den brede samling tegner der sig dog kun på overfladen - ikke mindst fordi DF er lodret uenig med de radikale - og regeringen - i, at der er behov for en omfattende arbejdsmarkedsreform. 
"Med det hastværk regeringen lægger for dagen, er jeg bange for, at en ændring af dagpengesystemet vil blive gennemført på en baggrund, der ikke er tilstrækkelig gennemanalyseret," siger DF's finansordfører Kristian Thulesen Dahl.
Han er i det hele taget ikke begejstret for signalerne fra både R og VK i forhold til behovet for reformer, der skal sikre mere arbejdskraft. Thulesen Dahl peger på, at man så sent som i foråret indgik en jobplan, som man endnu har til gode at se resultatet af:
"Og nu taler man så om et stort behov for en arbejdsmarkedsreform. Fogh søger med sin meget store fokus på arbejdsmarkedspolitikken at dreje debatten væk fra udlændingepolitikken og EF-Domstolen," siger DF-ordføreren.
Ifølge en undersøgelse fra Ugebrevet A4 bakker godt halvdelen af lønmodtagerne op om at forkorte dagpengeperioden, hvis ydelsen til gengæld stiger. Det støtter både R og S, mens regeringen fortsat mener, at 'alt er i spil.'
Ingen stor reform
I gårsdagens udgave af Børsen fastslog statsministeren behovet for at øge dansk økonomis kapacitet:
"Derfor er vi nødt til igen at sætte fokus på, hvordan vi kan skaffe endnu mere arbejdskraft," sagde Fogh.
Efterlønnen er på det nærmeste fredet, men statsministeren siger, at det kræver store reformer af både skatte- og arbejdsmarkedspolitikken, hvis ambitionen om, at den økonomiske vækst skal holdes på niveau med de foregående 10 år, skal kunne opfyldes. Den aflyste afstemning om EU-forbeholdene fik for nylig regeringen til at fremrykke udspillet fra Arbejdsmarkedskommissionen, som i denne måned kommer med oplæg til trepartsforhandlinger. 
Men hos DF rynker man på næsen af den varslede reform, som ifølge Kristian Thulesen Dahl ikke bliver så omfattende, som både R og VK giver udtryk for.
"Selvfølgelig kommer vi til forhandlinger, men man forsøger at give indtryk af nogle meget omfangsrige ændringer. Det tror jeg ikke bliver tilfældet."
Finansordføreren peger desuden på, at regeringen først næste år tager fat på den skattereform, som også har til formål at sikre mere arbejdskraft. 
"Man kan så diskutere effekten af lettelser i topskatten, men regeringen har lagt hele tyngden der. Derfor er det mærkeligt, at man i forbindelse med finansloven nu vil have en masse ændringer," siger han.
Straf til Helle Thorning
På tirsdag fremlægger VK deres forslag til finansloven for 2009. Men i modsætning til de radikale, som bruger regeringens reformiver som anledning til at ville gå med i en finanslovsaftale, afviser DF at bruge finansloven som afsæt til store ændringer.
"Sammen med regeringen har vi bevæget os væk fra at bruge finansloven til det. Store ændringer ønsker vi at forhandle for sig," siger Thulesen Dahl og henviser til velfærdsaftalen fra 2006.
I det hele taget tror DF-ordføreren ikke meget på de radikales ønske om at deltage i finansloven:
"Jeg vælger at tage meldingen som en reaktion på, at S og SF har genoplivet Det Røde Kabinet - helt tydeligt uden at de radikale er blevet involveret. Det er et forsøg på at presse S," siger Thulesen Dahl, som heller ikke kan få øje på ændringer i den radikale politik.
"Derfor er det mere en politisk markering end en dybfølt tro på, at de ender i en egentlig aftale. Regeringen ved, at vi kan levere et flertal - det kan de radikale ikke."

