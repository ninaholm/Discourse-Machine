ORG – et magtfuldt netværk eller en organisation i forfald?
ORG's reelle kapacitet er fortsat ukendt. Rapporten fra Redox-gruppen fortæller ikke noget om den kraftigt dalende aktivitet i netværket, som Redox angiveligt har registreret


 De fleste kan være enige om at se med alvor på det højreradikale netværk ORG, som angiveligt har eksisteret i over 20 år. Men spørgsmålet er, om ORG i realiteten er stærkt svækket i forhold til tidligere. Og om Redox-gruppen har leveret en fyldestgørende beskrivelse af netværket med den rapport, som gruppen i går offentliggjorde på nettet.
I rapporten afdækkes ORG og det islamfjendske netværks forbindelser til en række højreradikale grupper. Det fremgår, at en aarhusiansk privatskole er mere eller mindre under ORG's kontrol, at flere af netværkets medlemmer har erfaring fra forsvaret og træner til kamp mod venstrefløjen, og at netværket har registreret personer, der har udtalt sig positivt om indvandring.
Rapporten udkom samme dag, som Jyllands-Posten bragte artiklen 'Notat: Højrenetværk smuldrer'. Ifølge avisen er artiklen baseret på »et udkast til den rapport, som Redox har varslet at ville offentliggøre fredag«. Et udkast, som Jyllands-Posten er kommet i besiddelse af gennem en anonym kilde.
Hvad, journalisterne ikke kunne vide, da de skrev historien torsdag, er, at udkastet og den endelige rapport ikke stemmer overens.
Aflyste møder
Jyllands-Posten kan på baggrund af udkastet fra Redox fortælle, at ORG ikke er lige så slagkraftig som tidligere. Redox skriver ifølge avisen, at »aktiviteten internt i ORG er begyndt at dale,« og Redox fortæller også, at »antallet af afdelinger er faldet de seneste år, tilmeldingerne ved ORG's seneste generalforsamlinger og sommersolhverv har flere gange været så lavt, at man har måttet aflyse«.
I rapporten, som i går blev offentliggjort, indgår disse oplysninger imidlertid ikke. ORG beskrives som »rygraden på den yderste højrefløj i Danmark« med »godt 100 medlemmer«, men der står ikke, at netværket ifølge Jyllands-Postens gengivelse af gruppens eget udkast til rapporten i realiteten er så svækket, at det er et problem at samle medlemmer nok til at afholde generalforsamling og den årlige solhvervsfest.
»Hvert år i slutningen af juni lørdagen nærmest 21. juni afholdes ORG's sommersolhvervsfest,« skriver Redox tværtimod i rapporten, selv om gruppen ifølge Jyllands-Postens gengivelse af udkastet til rapporten er klar over, at flere solhvervsfester er blevet aflyst, fordi der ikke er nok tilmeldte.
Med to tunger
Der er muligt, at Redox er nået frem til, at oplysningerne i det udkast til rapporten, som Jyllands-Posten er kommet i besiddelse af, er fejlagtige.
Der er trods alt kun tale om et udkast, som kan indeholde foreløbige vurderinger, der ikke har vist sig at være korrekte ved nærmere efterprøvning.
Oplysningerne bliver imidlertid bekræftet af en enkelt artikel, som Politiken onsdag aften lagde på sin hjemmeside. Avisen, der forud for offentliggørelsen af rapporten har fået udleveret en kopi af ORG's internetforum af Redox, har ellers i sin papirudgave indtil videre undladt at fortælle om svækkelsen af netværket, der ifølge avisen er i stand til at »mobilisere store dele af højrefløjen«.
»Flere gange er gruppens årlige fællesmøder blevet aflyst på grund af manglende tilmeldinger, men også de månedlige møder er svundet ind over de seneste par år,« skrev Politiken på baggrund af indlæg på internet- forummet og fortalte om den årlige solhvervsfest:
»Både i 2009 og 2010 må den aflyses og det på trods af, at datoen annonceres flere måneder i forvejen.«

