Universiteter går til kamp mod ledighed
Over halvdelen af de nyuddannede kandidater ryger direkte ud i ledighed. Universiteterne vil klæde kandidaterne bedre på ved at yde mere forpligtende vejledning, jobsøgningshjælp og mentorordninger


 Efter studietid, hvor de studerende har været pakket ind i lærebøger, er mange af dem helt uforberedte på de krav, arbejdsgivere stiller til nye kandidater. Og det koster samfundet dyrt. Næsten 900 millioner kroner koster det samfundet, at ledigheden blandt de nyuddannede akademikere er på 20 procent, anslår Mike Wenøe, der er karrierevejleder på Humaniora på Københavns Universitet.
I øjeblikket begynder 66 procent af de nyuddannede kandidater deres karriere som arbejdsløse. Det viser tal fra Akademikernes Centralorganisation. Derfor satte Videnskabsministeriet sidste år en pulje af til aktiviteter på universiteterne, der både skulle øge de studerendes fokus på jobsøgning under det sidste studieår og være med til at nedbringe dimittendernes ledighedsperiode.
Rådgivning
På Studie- og Karrierevejledningen på Københavns Universitet har Mike Wenøe sammen med kolleger nedsat et såkaldt JobLab, hvor studerende har kunnet modtage rådgivning i forhold til deres fremtidige arbejdsliv. Her har studie- og karrierevejlederne kunnet iagttage, hvilke studerende der søger hjælp, men de har også bemærket,  at der er et stort gab mellem den studerendes forventninger til fremtidens job og det reelle jobmarked.
»De studerende, der henvender sig i karrierevejledningen, kommer faktisk tit for sent. De kommer, når de er ved at afslutte eller netop har afsluttet deres uddannelse, og pludselig går det op for dem, at de er bagefter i forhold til deres mere opsøgende medstuderende. Det kan lyde underligt, men det er først, når de får øjnene op for, at deres medstuderende allerede har landet et relevant studiejob eller er kommet i praktik hos en fremtidig arbejdsgiver, at de finder ud af, at der skal mere til end et godt eksamensbevis,« siger Mike Wenøe.
Studie- og Karrierevejledningen har som et forsøg lavet en kursusordning, som skal guide de studerende til jobsøgning umiddelbart efter endt uddannelse. Tilbagemeldingerne fra de studerende, der har modtaget rådgivning, er overvældende positive, forklarer Mike Wenøe.
»Kursisternes evaluering af egne evner og forståelse af jobmarkedet er markant forbedret.«
På JobLab har man gennemført en systematisk karrierevejledning, som tager udgangspunkt i en undersøgelse af, hvordan den studerende kan optimere sine karrieremuligheder. Det handler primært om, at den studerende skal gøre sig klart, hvad han eller hun vil, og derefter yde en målrettet, konkret og praktisk indsats, der retter sig mod virkelighedens arbejdsmarked.
Alle undersøgelser viser, at tidlig jobsøgning er vigtig. Der er nemlig kun én måde at lære at skrive ansøgninger på - og det er ved at gøre det mange, mange gange, forklarer Mike Wenøe:
»Med JobLab har vi øget de studerendes arbejdsmarkedsorientering ved at lade dem gennemgå ni kursusdage. Som et resultat af JobLab har vi opstillet syv konkrete krav, som vi foreslår gøres til faste dele af et uddannelsesforløb.«
Store besparelser
Kravene ligner i store træk de tiltag, man kender fra blandt andet jobformidlingscentre og a-kasser. I de senere år har man her lagt vægt på, at den enkelte ledige bliver bevidst om sine kompetencer og muligheder på jobmarkedet, blandt andet gennem praktikperioder, mentorordninger og ved at skrive både opfordrede og uopfordrede ansøgninger.
Mike Wenøe mener, der kan hentes besparelser i millionklassen, hvis universiteterne spiller en mere central rolle i beskæftigelsesindsatsen for akademikere.
Også de øvrige universiteter rundt om i landet har gennemført en række jobfremmende projekter for dimittender, som Ministeriet for Videnskab, Teknologi og Udvikling afsatte penge til.


