Rønn vil ikke stoppe hjemsendelser
Venstre og Dansk Folkeparti vil fortsætte tilbagesendelser af asylansøgere til Grækenland. De radikale kalder det 'uansvaligt' og mener, at Danmark pådrager sig et ansvar


 Selv om nye undersøgelser viser, at de græske garantier om at behandle asylansøgere i overensstemmelse med menneskerettighederne ikke er meget værd, insisterer integrationsministeren på at fortsætte udsendelser til Grækenland.
"Løsningen er ikke at fritage lande fra det fælles ansvar. Det vil blot motivere dem til yderligere at undlade at overholde Dublin-forordningen og flygtninge-konventionen," skriver Birthe Rønn Hornbech i en mail til Information
Hun bakkes op af Dansk Folkeparti, der anser det for nødvendigt, at Danmark taler med store bogstaver over for Grækenland.
"Vi skal ligge et pres på Grækenland for, at de overholder det, de selv har tilsluttet sig," lyder det fra integrationsordfører Peter Skaarup.
Han pointerer dog, at han ikke har hørt, at Danmark krænker konven-tionerne, hvis de græske asylsøgere sendes tilbage. 
"Vi vil se nærmere på rapporterne (Human Rights Watchs, Pro Asyl, red.). Men indtil videre er Grækenland et land, der skal overholde det, de selv har tilsluttet sig, og så kan de godt tilbagesendes," siger han.
Græsk system dumper
Men det er de radikale lodret uenige i. De mener, Danmark har et ansvar lige meget, hvordan man vender og drejer det: 
"Vi ved, det græske asylsystem er til dumpekarakter og er helt uacceptabelt. Danmark pådrager sig et ansvar, når vi forlader os på en græsk garanti, der ikke er det papir værd, den er skrevet på," lyder det fra de radikales integrationsordfører Morten Østergaard. 
Så længe asylansøgere i Grækenland risikerer forfølgelse, og det er usikkert, hvorvidt deres asylsag behandles ordentligt, bør Danmark ikke udsende asylansøgere til landet, siger han og kritiserer integrationsministeren for at være 'meget fodslæbende'. 
"Det er bekymrende, at hun vil være den sidste til at foretage sig noget, når vi kan se, hvordan tingene forholder sig," siger R-ordføreren.


