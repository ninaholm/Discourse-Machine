S freder Birthe Rønn Hornbech lidt endnu
Selv om nu også FN's Flygtningehøjkommissariat kræver en forklaring på Danmarks fejlbehandling af unge statsløse, rokker det ikke ved Socialdemokraternes tålmodighed. De forlanger ikke en uvildig undersøgelse af sagen, før Rønn har lavet sin egen
Socialdemokraterne og Henrik Dam Kristensen vil endnu ikke kræve en uvildig undersøgelse af Integrationsministeriets fejlbehandling af de statsløse.

Socialdemokraternes integrationsordfører, Henrik Dam Kristensen, er en tålmodig mand, forklarer han selv. Selv om FN's Flygtningehøjkommissariat nu kræver en forklaring på den årelange fejlbehandling af de unge statsløse, vil partiet stadig ikke at kræve en uvildig undersøgelse ligesom resten af oppositionen og Kristendemokraterne. Ikke endnu i hvert fald. »Det kan godt ske, at jeg er lidt mere tålmodig end andre, men ministeren har lovet at komme med en redegørelse, og den går jeg stærkt ud fra må være lige på trapperne. Og når den kommer, må vi jo så se på, om den er tilbundsgående nok,« siger Henrik Dam Kristensen.»Men det betyder ikke, at jeg ikke er lige så optaget af, at denne her sag bliver undersøgt, som resten af oppositionen. Og det betyder heller ikke, at vi helt afviser en uvildig undersøgelse. Men hun skal have lov at svare på de spørgsmål, vi allerede har stillet.«Henrik Dam Kristensen bad tirsdag integrationsminister Birthe Rønn Hornbech (V) direkte om svar på, hvornår hendes redegørelse kommer, og om den bliver offentligt tilgængelig. Herunder bad han om en garanti for, at den vil beskrive detaljeret, hvad der er sket, hvordan det er sket, og om der er ministre, der har været vidende om sagen.»Og hvis ministeren ikke hurtigst kan levere det på en ordentlig og gennemarbejdet måde, skal det selvfølgelig undersøges videre,« understreger han.Fatal fejlIntegrationsministeriet har siden 2004 brudt hele to FN-konventioner om statsløses rettigheder, som Danmark ellers har tilsluttet sig. Integrationsministeren lagde sig derfor i sidste uge fladt ned og kaldte sagsbehandlingen for 'en fatal fejl'.Men selv om den fatale fejl gik op for ministeriet allerede i januar sidste år, så undlod ministeriet indtil for nylig at oplyse om konventionerne på sin hjemmeside, og det er blandt andet det, der nu får FN's flygtningehøjkommissariat til direkte at henvende sig til de danske myndigheder.»Vi vil kontakte de danske myndigheder for bedre at kunne forstå, hvordan ansøgningerne om statsborgerskab for statsløse er blevet behandlet siden 1999, og hvilke procedurer man vil følge fremover,« skriver talsmand for UNHCR i Norden Hanne M. Mathisen i en mail til Ritzaus Bureau.UNHCR kritiserede også i går direkte Danmark i sagen ud fra de oplysninger, der er kommet frem. Beskeden fra Flygtningehøjkommissariatet var, at det danske eksempel er hidtil uset i lande, vi normalt sammenligner os med.»Vi har aldrig hørt om lignende tilfælde af afslag til statsløse i andre lande. I hvert fald ikke i Norden og Vesteuropa,« siger svenskeren Liv Feijen, der er UNHCR's chefjurist på området for statsløse til Politiken. »Og vi har heller ikke hørt tale om, at lande skulle have undladt at oplyse om disse menneskers rettigheder,« siger hun.Dusinvis af afslagFN-konventionerne giver statsløse mennesker under 21 år, som er født og opvokset i Danmark, ret til dansk statsborgerskab, medmindre de er dybt kriminelle. Alligevel fik dusinvis af mennesker i strid med konventionerne afslag på dansk statsborgerskab fra 2004 og frem til januar 2010, hvor miseren gik op for ministeriet.Den 27. januar sidste år erkendte ministeriet officielt, at man havde klumret i sagsbehandlingen og overset de statsløses reelle rettigheder. Alligevel blev der ikke ændret et bogstav på ministeriets hjemmeside, hvor de statsløses rettigheder bliver beskrevet forkert.Først da Information i begyndelsen af 2011 gik ministeriet efter i kortene, blev hjemmesiden rettet, og flere eksperter i forvaltningsret har siden undret sig højlydt over ministeriets larmende tavshed, efter at tingenes rette sammenhæng gik op for embedsmændene.På et samråd om sagen i sidste uge vakte Birthe Rønn Hornbech røre, da hun slet og ret slukkede sin mikrofon og nægtede at besvare flere spørgsmål fra den undrende opposition. Ministeren har ingen kommentarer til sagen, før en intern undersøgelse af forløbet i ministeriet er færdig, men har indtil videre ikke ville fortælle, hvornår man kan forvente den færdig.Dermed kan FN heller ikke vide præcis, hvornår og hvilken type redegørelse man kan forvente, men Henrik Dam Kristensen er ikke nervøs for, at FN ikke nok skal få, hvad man søger - hvis ikke i første omgang, så i anden: »Hvis vi ikke synes, den første undersøgelse er grundig nok, må vi bede om en uvildig - og så kan FN jo få den efterfølgende,« siger han.»Det her skal undersøges til bunds, og min tålmodighed er også ved at være brugt op. Men nu får hun muligheden for at vise, at hun virkelig er demokratiets vogter,« siger Henrik Dam Kristensen.
