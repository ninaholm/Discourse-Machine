De svageste skal bøde for svag regering
Løkke-regeringen bryder afgørende med SR-regeringens linje på to skelsættende områder: miljø- og socialområdet. De fleste andre formuleringer i regeringsgrundlaget er der ikke automatisk flertal for


 Regeringsgrundlaget for den nye V-regering er i bogstaveligste forstand en lykkepose. Med de mange og skiftende bogstavkombinationer, som statsminister Lars Løkke Rasmussen (V) vil være nødt til at zigzagge sig igennem med, fra sag til sag, vil mange af de »overordnede prioriteringer« i regeringsgrundlaget aldrig blive ført ud i livet. I store træk vil Venstre med sine blot 34 mandater videreføre SR-regeringens økonomiske politik i bredeste forstand.
Første afgørende kursskifte i forhold til valgkampen er dog allerede en realitet. Stik mod kampagneretorikken om et ’udgiftsstop’ lægger den nye mikro-mindretalsregering op til at ville lade det offentlige forbrug vokse i de kommende år, siger statsministeren. Nogenlunde på niveau med hvad Socialdemokraterne har budgetteret med.
Dyrere at være fattig
For den brede middelklasse kan det blive svært at mærke forskel mellem den politik, som nu tidligere finansminister Bjarne Corydon (S) førte, og den kurs, som den nye finansminister Claus Hjort Frederiksen (V) vil forsøge at føre – og i øvrigt også selv førte i 00’erne, hvor de offentlige udgifter steg næsten ustyrligt.
Til gengæld vil en række udsatte grupper komme til at betale prisen for blåsyrlige, symbolske markeringer. Blandt de forslag, som der på forhånd tegner sig et blåt flertal for, er genindførelsen af kontanthjælpsloftet, en liberalisering af planloven og dermed friere spil til landbruget, samt den såkaldte ’integrationsydelse’, som skal være »på SU-niveau for nytilkomne flygtninge og familiesammenførte«.
Alle tre ændringer, som hver især bryder mærkbart med SR-regeringens kurs, er i første omgang V-regeringens mest voldsomme og sorteste fingeraftryk på de næste års samfundsudvikling. Som en historisk svag statsminister vil Lars Løkke være nødt til at give reelle indrømmelser til både Dansk Folkeparti og Liberal Alliance – og det eneste, som de to partier umiddelbart kan enes om, er dels at tilbagerulle den grønne profil og dels at skære massivt i ydelserne til langtidsledige og flygtninge.
Flere fattige børn
Under det borgerlige styre i 00’erne, hvor kontanthjælpspar med flere børn og flygtninge måtte leve på kanten af et eksistensminimum, var konsekvensen klar: Antallet af børn, der vokser op i isolerende fattigdom, og antallet af yngre hjemløse, ofte med udenlandsk baggrund, eksploderede. Under SR-regeringen er uligheden også vokset, men skævvridningen af Danmark vil uundgåeligt accelerere yderligere i de næste år.
Den håndfaste opstramning af vilkårene for socialt sårbare er uden sammenligning det mest spektakulære ideologiske nybrud med den nye Løkke-regering.
Udnævnelsen af DA-bossen Jørn Neergaard Larsen som ny beskæftigelsesminister sætter et nyt bundniveau for socialt udsatte grupper.
Han har kaldt Danmark for et ’taberland’, hvor de offentlige ydelser skal skæres ned.
Aften for foregangsland
Dansk Arbejdsgiverforening er dog ikke den eneste af Venstres mange lobbyist-sponsorer, som kan se frem til at få fuld valuta for valgkampsstøtten.
Også Landbrug & Fødevarer har fået skåret nogle saftige lunser valgflæsk ud. Under det nye slogan om ’grøn realisme’ vil nedlæggelsen af Miljøministeriet som selvstændigt ressortområde, udspillet til en liberalisering af planloven, samt forslaget om at nedsætte en ny energikommission, samlet set betyde, at Danmarks grønne ambitioner sænkes til mindst niveauet i ’verden omkring os’.
Den betydelige reduktion af ulandsbistanden skal også ses som en del af et mønster, hvor Lars Løkke endegyldigt dropper forestillingen om at udvikle Danmarks som et foregangsland, der på strategiske politikområder kan gå foran andre. I stedet er det nye mantra, at konkurrencekraften kun kan øges ved at efterligne billigere og mere konventionelle lande.
Men grundlaget for regeringsgrundlaget er svagt.
Bortset fra den spinkle enighed om at ville skære på de socialt udsatte og flygtninge, bremse den grønne omstilling og droppe ambitionen om at gå forrest på globalt plan hersker der dyb splid og splittelse i den borgerlige blok. Venstre & co. kan kun blive enige om at rive ned, mens det omvendt tegner vanskeligere at bygge noget nyt op sammen.
Lars Løkkes svaghed gør igen dansk politik højdramatisk, ikke mindst for de allermest sårbare grupper.

