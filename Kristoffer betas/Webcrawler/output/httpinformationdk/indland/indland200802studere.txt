Studerende kræver uvildig undersøgelse af Erasmus Mundus
Videnskabsministeriets redegørelse om ulovlig brugerbetaling på elite-uddannelsen Erasmus Mundus er utilstrækkelig. Det mener Danske Studerendes Fællesråd, der kræver kammeradvokaten sat på sagen - præcis som det er sket før i lignende sager
En gruppe danske og udenlandske studerende - her kinesere på visit på Københavns Rådhus - føler sig snydt over deres eliteuddannelse på Erasmus Mundus-programmet, som uberettiget har kostet dem op mod 60.000 kr. pr næse. De har klaget til Videnskabsministeriet og nu sættes Kammeradvokaten på sagen.Arkiv


 Har Videnskabsministeriet opfyldt sin tilsynspligt i sagen om ulovlig brugerbetaling på Erasmus Mundus-uddannelserne - og var universiteterne klar over, at de brød loven? De spørgsmål mener Danske Studerendes Fællesråd (DSF), ikke er blevet besvaret i Videnskabsministeriets egen undersøgelse af universiteternes opkrævning af brugerbetaling på Erasmus Mundus, en international eliteuddannelse sponsoreret af EU. 
DSF kræver derfor Kammeradvokaten sat på sagen, sådan som det skete i den såkaldte 'kinesersag' i 2005, hvor Roskilde Universitetscenter (RUC) havde opkrævet ulovlige gebyrer fra udenlandske studerende. 
"Hverken universiteterne eller ministeriet har tilsyneladende taget tilstrækkelige initiativer til at stoppe den ulovlige brugerbetaling, der er foregået i flere år - selvom alle parter må have vidst, at de handlede i strid med dansk lovgivning for at leve op til EU-Kommissionens regler for Erasmus Mundus-programmet," siger Stinna Gammelgaard, international ordfører i DSF, der ikke er tilfreds med, at ministeriet frasiger sig ansvaret og udelukkende placerer aben hos universiteterne. 
Uvildig undersøgelse
"Ministeriet må sørge for, at der bliver sat gang i en uvildig undersøgelse af forløbet, ligesom man gjorde i 'kinesersagen'. Den undersøgelse vil også kunne bidrage til at udrede, hvilke lovændringer, der skal til, for at gøre uddannelsessamarbejder på tværs af grænser mulige, uden at give køb på gratis princippet," siger Stinna Gammelgaard. Hun er bekymret for, om en lignende sag vil kunne gentage sig, hvis det ikke bliver opklaret, hvordan fejl og ansvar er placeret mellem ministeriet og universiteterne. 
"Det er ikke bare de danske studerende, men også 200 studerende fra udlandet, som er blevet efterladt i et rets-tomrum, hvilket ministeriet endda selv skriver i sin redegørelse," siger Stinna Gammelgaard. 
DSF undrer sig over, at ministeriet lægger op til, at universiteterne selv skal behandle sagerne, og at de studerende herefter kan klage individuelt, hvis de føler sig uretfærdigt behandlet:
"Det er både mere effektivt og mere rimeligt retssikkerhedsmæssigt at lade hele sagen overgå til Kammeradvokaten, som kan tage stilling til samtlige studerendes retsstatus og sikre, at den ulovligt opkrævede brugerbetaling tilbagebetales," siger Stinna Gammelgaard, og påpeger, at ministeriet ikke har sikret at de udenlandske studerende orienteres om deres ret til at klage og at redegørelsen kun foreligger på dansk. 
Kinesersagen
Da Videnskabsministeriet i juli 2005 blev opmærksom på, at RUC var begyndt at opkræve gebyrer fra udenlandske studerende, fastslog ministeriets egen undersøgelse allerede efter en måned, at gebyrerne ikke var lovlige. Derefter bad ministeriet kammeradvokaten om at afklare "en række følgespørgsmål, herunder spørgsmålet om eventuel tilbagebetaling." 
Det samme spørgsmål som i sagen om Erasmus Mundus er lagt ud til universiteterne at afgøre i hver enkelt sag. 
RUC overskred i 2005 den hjemmel, der er i universitetsloven til at opkræve betaling fra de studerende, blandt andet fordi de studerende ikke kunne fravælge ydelserne. Hvis universiteterne i fremtiden skulle have mulighed for at kræve gebyrer for ydelser, der ikke er dækket af statstilskud, ville det kræve ny lovhjemmel, konkluderede kammeradvokaten. 
Allerede da kammeradvokatens afgørelse i kinesersagen blev offentliggjort i oktober 2005, opkrævede andre universiteter end RUC brugerbetaling fra de studerende på Erasmus Mundus indirekte gennem såkaldte 'konsortieafgifter'. De afgifter skal blandt andet dække universiteternes udgifter til akademisk mentor, særlig informationsmateriale, stipendieadministration, visa- og opholdstilladelsesadministration m.m. Ydelser, som de studerende ikke kan fravælge og som der fortsat ikke er lovhjemmel til.
Tvivl om retssikkerhed
I dag mødes repræsentanter for universiteterne med Videnskabsministeriet for at afklare, hvordan ministeriets redegørelse om Erasmus Mundus fra 30. januar 2008 skal tolkes. Universiteterne er usikre på, om redegørelsen forpligter dem til at betale de opkrævede afgifter tilbage til både danske og udenlandske Erasmus Mundus-studerende, og om tilbagebetaling kun gælder for de semestre, de studerende har taget i Danmark eller også dem, de har taget i udlandet. 
Aarhus, Københavns og Danmarks Tekniske Universitet har optaget de udenlandske studerende gennem de såkaldte konsortier, et samarbejde mellem universiteter i forskellige lande, der er fælles om at udbyde en faglig linje på Erasmus Mundus. Den praksis blev også erklæret ulovlig af ministeriet, fordi et konsortium er en privatretslig konstruktion, og ifølge universitetsloven skal udbud af universitetsuddannelser ske inden for den offentlige forvaltning. 
"Retssikkerheden for de studerende, der er optagede af et Erasmus Mundus samarbejde/konsortium og ikke på det danske universitet, er derfor usikker," konkluderede ministeriet, der anbefalede, at de studerende bliver stillet, som om de fra starten havde været optaget direkte på universitetet. 
Det har ikke har været muligt at få svar fra Aarhus og Danmarks Tekniske Universitet på, om de opfatter de studerende som optagede eller blot som indskrevne, hvad der giver færre rettigheder. Københavns Universitet er nu nået frem til, at de betragter de udenlandske studerende som optagede, og dermed med samme rettigheder som de danske.
Videnskabsminister Helge Sander har endnu ikke taget stilling til de studerendes krav om en uvildig undersøgelse af Erasmus Mundus-sagen.


