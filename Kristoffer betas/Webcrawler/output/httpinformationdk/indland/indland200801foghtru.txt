Fogh truede Khader med valg
Udsigten til et lynvalg samt løfte om en form for indflydelse på den indgåede aftale fik Ny Alliance til at vende på en tallerken og undlade at bringe regeringen i mindretal på asylsagen. Khader vil give asylansøgere ret til at arbejde, men Dansk Folkeparti afviser
Pia Christmas-Møller og Naser Khader taler sammen først på dagen i går, mens de endnu var på samme hold. Senere i går skiftede Khader side og indledte forhandlinger med Birthe Rønn Hornbech om en aftale for de afviste asylansøgerne


 Da Ny Alliances formand, Naser Khader, i går formiddag blot en time før den afgørende debat, som kunne sende regeringen i mindretal på asylaftalen, var kaldt til møde i statsministeriet, blev der anvendt både pisk og gulerod. Guleroden var et løfte om at få en form for indflydelse på den omstridte asylaftale - pisken var et forslag til vedtagelse, som Ny Alliance ikke kunne undlade at stemme for. For imens regeringens forslag til vedtagelse slår fast, at der skal samles et flertal for asylaftalen, så indledes teksten med:
"Idet Folketinget udtaler sin tillid til regeringen ..."
Dermed fik regeringen gjort sagen til et tillidsspørgsmål, og eftersom Ny Alliance har gjort det klart, at man ikke vil vælte en borgerlig regering, var der ikke meget at spille om. 
Det bliver der til gengæld de kommende uger, hvor integrationsminister Birthe Rønn Hornbech (V) skal stille såvel Dansk Folkeparti som Ny Alliance tilfreds. Pia Kjærsgaard fastholder, at ændringer skal foregå inden for den nuværende aftale, men NA-formanden lægger op til ganske omfattende ændringer.
"Vores politik er, at de tjener egne penge. Det er vores udgangspunkt," siger Naser Khader.
Ikke den vej DF vil gå
Fra Venstres fungerende integrationsordfører, Søren Pind, er der forsigtig optimisme:
"Der er mange, der siger meget, men lad nu tingene falde til ro," siger han.
Men da SR under valgkampen foreslog at give asylansøgerne ret til at arbejde, blev det klart afvist af regeringspartierne, som med statsministeren i spidsen advarede om, at det ville gøre Danmark til en flygtningemagnet. 
Og Pia Kjærsgaard afviser at åbne for retten til, at asylansøgere kan arbejde.
"Alle kender vores stillingtagen. Det er slet, slet ikke den vej, vi vil gå," siger hun. 
Helt frem til i går formiddag stod Ny Alliance fast på, at de ville stemme for Pia Christmas-Møllers forslag, der ville sikre, at asylfamilier kan komme ud at bo to år efter afslag på asyl. Det er et år hurtigere, end VKO-aftalen lægger op til. Før debatten i folketingssalen gjorde NA's integrationsordfører, Jørgen Poulsen, det klart, at tidshorisonten var det springende punkt:
"Tiden er en vældig, vældig vigtig faktor. Vi stemmer for det forslag, som er bedst, og to år er bedre end tre," bedyrede han til Ritzau
Men tre timer senere i Naser Khaders ordførertale lød der andre toner:
"To eller tre år, det er et slag i luften," sagde han fra Folketingets talerstol.
Det kom som en overraskelse for Pia Kjærsgaard.
"Det er en meget stor aftale, som ikke alene handler om, om det skal være to eller tre år. Det kunne jeg også høre på Khader i dag, at det lige pludselig slet ikke var det afgørende," siger hun.
Naser Khader begrundede sin afvisning af Pia Christmas-Møllers forslag med, at det ikke indeholdt beskrivelse af, at de afviste asylansøgere skal kunne arbejde. 
Fugle på taget
Selv understregede Pia Christmas-Møller, at forretningsordenen kun tillader et begrænset antal ord i et forslag til vedtagelse:
"Og der står ikke et ord om selvforsørgelsesprogrammer i regeringens forslag til vedtagelse," sagde hun.
Forleden ofrede Pia Christmas-Møller sit medlemskab af det Konservative Folkeparti for asylsagen, og hun var da også tydelig skuffet over, at Ny Alliance faldt fra.
"Jeg er forbløffet over Ny Alliances håndtering af sagen. Der er jo intet konkret i regeringens forslag, men alene løfter om at blive inviteret til nogle møder. Så de satser hårdt på ti fugle på taget frem for en i hånden," siger hun.
Anders Samuelsen (NA) har ikke overraskende en anden udlægning af sagen. Han mener, at regeringen og DF tog de to grønlandske folketingsmedlemmer som gidsler i spillet.
"Derfor var der behov for at finde en løsning, som ikke bare var 10 fugle på taget, men noget konkret i hånden. Det her er et vigtigt brud med seks års politik, som stort set kun har været VKO," siger han og tilføjer om aftalen:
"Der skal enten noget mere pynt på, eller også skal der møbleres lidt om på kagen."
Det er nu op til integrationsminister Birthe Rønn Hornbech over de kommende dage og uger at forene både DF og NA i en revideret udgave af asylaftalen. 
"Jeg imødeser med stor forventning, hvad hr. Naser Khader vil komme med af nye idéer," sagde Birthe Rønn Hornbech fra talerstolen.
Rambuk
Integrationsministeren klandrede desuden oppositionen for hellere at ville stå på sidelinjen end at tage politisk ansvar. 
Det fik SF's Astrid Krag til at afkræve ministeren svar på, hvordan man kunne komme med til forhandlinger.
"Jeg vil gerne væk fra sidelinjen, men skal jeg tage en rambuk under armen og møde op eller hvad?"
Hertil var integrationsministerens svar kort:
"Politik er altid en udfordring," lød det fra Birthe Rønn Hornbech, som slog fast, at andre aspekter af udlændingepolitikken også står for at skulle forhandles.
"Der er masser af andre ting og masser af arbejde til alle," konstaterede hun.
Først i dag skal der endelig stemmes om regeringens forslag til vedtagelse, og den radikale næstformand håber fortsat, at NA 'vil besinde sig'. 
"Jeg håber ikke, at de vil ofre asylbørnene for at komme med i Foghs blok," siger Morten Østergaard og varsler, at oppositionen er parat til at tage sagen i salen igen, hvis det ikke lykkedes VKO at få en aftale med NA.
"Men det er svært at konkurrere med, hvis de sælger sig selv gratis," siger han.


