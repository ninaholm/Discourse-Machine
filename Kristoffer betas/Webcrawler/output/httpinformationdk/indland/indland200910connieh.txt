Connie Hedegaard tror stadig på den grønne revolution
Det politiske pres, der er opbygget globalt, skal opretholdes. For det kan ikke genskabes, hvis det kikser på klimatopmødet i København, mener klimaministeren


Mens mange i ind- og udland har travlt med at tale forventningerne til klimatopmødet i København ned, så går Connie Hedegaard den modsatte vej.Den danske klima- og energiminister fastholder ’nu-eller-aldrig’-sproget og siger, at ikke mindst USA står til at blive den store taber, hvis topmødet om blot 59 dage ender med et tyndt resultat. Hedegaard tror ikke, verden får en ny chance for at lave en ambitiøs klimaaftale i overskuelig fremtid, hvis det går galt til december.»Så let har det ikke været at opbygge det politiske pres,« siger hun med henvisning til det massive globale krav om en stærk aftale, der i øjeblikket sendes fra en række internationale ledere, institutioner under FN og OECD, erhvervskoalitioner samt internationale ngo’er og græsrødder.»Hvis man tager fra København uden at udnytte det optimalt, så tror jeg ikke, verden skal bilde sig selv ind, at vi så bare mødes om tre-fire måneder og klarer det hele. Hvilken sikkerhed er der for det? Hvem ved, om USA ikke pludselig er dybt begravet i en vanskelig krig i Afghanistan? Hvem ved, om de økonomer, der siger, at vi kun har set den første bund i den økonomiske krise, og at der kommer en ny bund, måske har ret?«Kikser det på COP15-mødet i København, risikerer man ifølge Connie Hede-gaard, at det heller ikke lykkes på det næste FN-klimamøde, COP16, i Mexico i 2011, fordi USA da vil stå ved et midtvejsvalg.»Så prøver man måske i 2011 i Sydafrika, og imens går tiden. Nu har vi ved rigtig mange gode kræfters hjælp fået skabt det pres, der gør, at den politiske pris for ikke at levere i København, er ret høj. Hvis det går væk, vil jeg ikke være sikker på, at presset kan opretholdes flere år frem i tiden. Og det bliver bare værre og dyrere, jo længere vi venter,« advarer klimaministeren.Bøvl i BangkokNetop nu sidder 180 landes forhandlere i Bangkok og bokser med et næsten uforståeligt, 200 sider stort udkast til den nye globale klimaaftale. Og sneglefarten står i modsætning til den alvor og bekymring, hvormed en række politiske topledere for nylig talte om klimatruslen i FN-bygningen i New York.»Det er det afgørende: Hvordan får du den tilsyneladende politiske vilje omsat til konkrete fremskridt,« spørger Hedegaard.»Jeg får daglige indberetninger fra Bangkok, og jeg kan se, at der er vigtige aktører, der siger noget andet, end de plejer. Der sker trods alt noget. Men der er også ’the usual suspects’, der gerne vil ødelægge den gode stemning og ikke har noget ønske om at være konstruktive. De findes stadigvæk.«Connie Hedegaard er usikker på, om man kan flytte de formelle forhandlinger nok.»Det kræver et vedvarende pres fra ministre og fra stats- og regeringschefer. Kan man nå det? Ja, det kan man godt. Hvis man vil, så kan man godt nå at lave den politisk bindende aftale.«Klimaministeren understreger det afgørende i, at en København-aftale bliver bindende: »Den største fare lige nu er, at nogen siger: ’Deadline kommer ubehagelig tæt på, så skulle vi nu ikke prøve at være lidt realistiske, skulle vi ikke bare snakke om f.eks. klimatilpasning og teknologi i København?’ Det kommer der ikke noget ud af,« siger hun og pointerer, at de enkelte elementer i en global klimastrategi hænger uløseligt sammen: »Tilpasning til klimaforandringer i u-landene skal f.eks. finansieres, og finansieringen kommer bl.a. fra, at der bliver sat en pris på CO2. Så man kan ikke sige tilpasning uden også at have løst finansieringsspørgsmålet.«Man kan heller ikke sige teknologioverførsel uden at have sat målene for CO2-reduktion.»For har man ikke sat målene, er der jo ikke samme tilskyndelse til at udvikle nye teknologier. Så det vigtigste lige nu er at bekæmpe dem, der siger ’Jamen, vi kunne bare lave et par delaftaler i København.’ Hvis man laver delaftaler, hvordan vil man så nogensinde igen få opbygget det pres, der skal til for også at klare de svære ting?«– Stadig flere tvivler på, at USA’s Kongres når at vedtage en klimalov, der giver præsident Obama mulighed for at indgå en aftale til december?»Jeg anerkender, at det er rigtig svært. Men jeg kan godt se måder, det kan løses på.«Klimaministeren tror, at en klar strømpil for, hvor det amerikanske senat lander sine aktuelle forhandlinger, vil sætte Obama i stand til i København at sige ’Dette spænd for CO2-reduktioner kan vi gå med til’.»Der en høj politisk prisat betale for USA, hvis man står som dem, der ikke kanlevere. Og da den amerikanske regering gerne vil dét og gerne vil i gang med omstillingen, så synes jeg, at det bør være muligt at finde en vej ud. Man skal i hvert fald ikke opgive endnu. Der kan ske rigtig meget på to måneder.«Connie Hedegaard påpeger, at både Kina og Indien i øjeblikket sender positive klimasignaler, der kan virke som et pres på de fodslæbende senatorer i USA.»Kina bliver i år den nation, der laver mest solenergi og vindenergi i verden, og samtidig den der eksporterer mest af disse ting. Den kinesiske ledelse har indset, at det her er en enorm mulighed for Kinas økonomi.«Indien signalerer tilsvarende en egeninteresse i at ændre sit energisystem og gøre noget ved CO2-udledningerne, selv om man udleder meget mindre end i-landene, målt pr. indbygger.Revolutionen kommerTopmøde eller ej, Connie Hedegaard kan se, at ’den grønne revolution’ er undervejs.»Jeg tror, at omstillingen kommer, men jeg er sikker på, den kommer hurtigere, hvis der er nogle bindende mål. Det viser også den danske erfaring: Havde det ikke været for den bindende målsætning – at vi skal levere 21 procent CO2-reduktion senest i 2012 – så ville nogle af tiltagene næppe være blevet til noget. Man kan også se, hvordan det er gået med de amerikanske udledninger siden 1990 i forhold til EU’s– det har betydet noget, at EU har haft en målsætning.«»Europa har sat sit regionale mål, Japan har sat sit, og Kina gør det. I virkeligheden er dem, der skulle krydse allermest fingre for et godt resultat i København, det amerikanske forretningsliv,« siger ministeren.»Nogle af dem, der vil tabe mest, hvis vi ikke får en aftale i København, er det amerikanske erhvervsliv. De er bange for kineserne. Jeg mener, de skal være bange for kineserne, hvis USA ikke begynder at rykke.«
