Kritisk rapport sår tvivl om Lars Løkkes oprydning
Hidtil ukendte kritikpunkter i revisorundersøgelse af GGGI får eksperter til at undre sig over, at problemerne i organisationen stadig er så graverende, selv om Lars Løkke satte sig i spidsen for en oprydning for over et år siden


Mere end et år efter, at Lars Løkke Rasmussen (V) med egne ord satte sig i spidsen for »at rydde op« i klimaorganisationen Global Green Growth Institute (GGGI), er der fortsat store problemer med organisationens forvaltning af bistandsmidler. Det fremgår af en undersøgelse foretaget af Deloitte på vegne af Norge, som Information har set. Undersøgelsen fik for nylig Udenrigsministeriet til at orientere Rigsrevisionen, men offentligheden har hidtil ikke kendt til de konkrete kritikpunkter.Mens der i undersøgelsen ikke peges på alvorlige problemer i hovedkvarteret i Seoul, er der fortsat rod på GGGI’s landekontorer i Indonesien og særligt Etiopien. Af undersøgelsen fremgår det blandt andet, at budgettet i Etiopien er mangelfuldt, og at der er fundet eksempler på tvivlsomme udbetalinger af godtgørelse for rejser og logi samt tilbagebetaling af skat til højstående medarbejdere uden fremvisning af skattekort. Deloitte anbefaler på den baggrund, at GGGI sætter gang i »en fuldkommen gennemgang af alle sine løn- og tillægsudbetalinger,« og ifølge professor i udviklingsøkonomi på Aarhus Universitet Christian Bjørnskov er det meget stærke ord fra et revisionsfirma. »Det betyder simpelthen, at den er gal med hele systemet,« siger han.Mere omfattende end først antagetLars Løkke Rasmussens oprydning begyndte, efter at organisationen i november 2012 fik hård kritik af den koreanske rigsrevision.Men det undrer eksperter, at organisationen efter mere end et år ikke er nået længere i den proces: »Når man skal vurdere, hvad der egentlig foregår, så er det påfaldende, at de tilsyneladende har rettet op på hovedkvarteret, men ikke på landekontorerne,« siger Per Nikolaj Bukh, professor i økonomistyring ved Aalborg Universitet. »Den ene mulighed er, at man godt har vidst, det sejlede, men har ladet stå til. Eller også har systemet undladt at gøre bestyrelsen og Lars Løkke opmærksom på problemerne. I så fald er det nærmest værre end at have en topledelse, der ikke magter opgaven.«Lars Løkke Rasmussen meddeler i en skriftlig kommentar: »Det er ingen hemmelighed, at arbejdet med at omdanne GGGI til en international organisation har været mere omfattende end oprindelig antaget, og at der fortsat er udfordringer, som skal adresseres. De norske rapporter dokumenterer dog, at der er sket store fremskridt, og jeg er derfor glad for at konstatere, at nordmændene anerkender udviklingen ved at genoptage den økonomiske støtte til GGGI.«GGGI henviser til en tidligere udtalelse om, at »nogle af ufuldkommenhederne nævnt i rapporterne er baseret på forældet information og overser mere aktuelle ændringer i vores procedurer«.
