Søllerødgadespor ender blindt
Tidligere svensk nynazist har hævdet at kende gerningsmanden til bombesprængningen i Søllerødgade. Men Københavns Politi kan ikke finde belæg for hans historie
Politiet har endnu ikke opklaret, hvem der stod bag bombesprængningen i 1992 i Søllerødgade i København. En blev dræbt ved eksplosionen. Arkiv


 
	Endnu et spor i politiets forsøg på at opklare bombesprængningen i 1992 i Søllerødgade er endt blindt. Efter snart et års efterforskning kan København Politi ikke bekræfte udtalelser fra en tidligere svensk højreekstremist til Ekstra Bladet om, at danske nazister stod bag attentatet mod Internationale Socialisters (IS) kontor, som kostede den 29-årige Henrik Christensen livet.

	»Vi har undersøgt de ting, der kom frem i Ekstra Bladet, og det har ikke ført til ny viden. Eller det har ført til den viden, at vi ikke kan finde belæg for den historie. Umiddelbart kan vi også konstatere, at den svenske mand i hvert fald ikke har sagt det samme til os som til Ekstra Bladet,« siger drabschef Jens Møller.

	Københavns Politi måtte ellers sidste år i april støve sagsmapperne fra dengang af og flytte dem fra arkivet og ned i drabsafdelingen, efter at Ekstra Bladet mente at have afsløret gerningsmanden (drabssager forældes ikke, red.).

	Svenske Kim Fredrikson, der tidligere var medlem af den nynazistiske organisation Blood & Honour, fortalte avisen, at det nu afdøde dansk-tyske medlem M.S. under et møde i 2000 forklarede, hvordan man havde »taget hånd om kommunisterne« med henvisning til Søllerødgade.

	Kim Fredrikson kom i tanke om bemærkningen, da han forrige år så en dokumentarfilm om Søllerødgadesagen. M.S., som blev født 1972 i det tidligere Østtyskland, tilhørte først kredsen omkring Danmarks Nationalsocialistiske Bevægelse (DNSB), inden han efterfølgende blev en ledende skikkelse i det skandinaviske Blood & Honour. M.S. døde i 2001 i Sverige efter i længere tid at have lidt af sygdommen cystisk fibrose.

	Den aktuelle bekymring

	Herhjemme har venstrefløjen de seneste to årtier netop kritiseret Københavns Politi og Politiets Efterretningstjeneste (PET) for ikke i tilstrækkelig grad at have fokuseret på det såkaldte højrespor i forbindelse med opklaringen af bombesprængningen, men i stedet holdt alle muligheder åbne – herunder at IS selv kan have stået bag bomben.

	I dag siger Jørn Andersen fra IS’s landsledelse, at han stadig tror, Kim Fredrikson har ret.

	»Jeg tror, at man er kommet tættere på sandheden. Så er det en anden sag, om man også politimæssigt er kommet det. Men vi har haft den opfattelse, at politiet har været tilbageholdende med at forfølge spor som førte ind i den yderste højrefløj. Uanset hvad så er det jo vigtigere at se på, at hvad der skete dengang, også kan ske i dag. Senest blev en antifascist næsten myrdet i Malmø. Det bekymrer mig mere, end om Søllerødgadesagen bliver afsluttet formelt. Det er trods alt over 20 år siden,« siger Jørn Andersen.

	Trusselsbrevene

	Selv om Tove Jensen fra foreningen Demos fra begyndelsen var skeptisk over for Kim Fredrikson, mener også hun stadig, at gerningsmændene skal findes i nynazistiske eller højreradikale subkulturer, der eksperimenterede med sprængstoffer samt talte om brugen af vold.

	»Det forekom, som om han gerne selv ville i rampelyset. Men ikke desto mindre er det det miljø, vi peger på. Vi kender ikke Kim Fredrikson særlig godt, men hans historie er i hvert fald sand så langt som, at han har været en del af miljøet. Og hele set-up’et omkring det miljø viser, at der i hvert fald var nogle overvejelser omkring brevbomber og attentater,« siger Tove Jensen.

	Dagen efter, at bomben sprang den 16. marts 1992, modtog Københavns Politi et brev fra en grup- pe, som påtog sig ansvaret for bomben:

	»Vi kan meddele, at det var os, der anbragte bomben i Søllerødgade. Vi anser disse venstresnoede elementer for landsforrædere over for det danske folk. Derfor denne aktion, flere vil følge. Hilsen Frit Danmark K12«.

	Fem andre danskere havde modtaget trusselsbreve fra K12 (svenske skinheads fejrede hvert år krigerkongen Karl den 12, red.) Men Københavns Politi fandt aldrig frem til afsenderen.

