Asmaa tabte magtkamp
Asmaa Abdol-Hamid fortsætter med at splitte Enhedslisten. Partiets årsmøde afslører dog, at hun ikke har flertal bag sig i partiet


 Selv om Enhedslistens folketingssuppleant Asmaa Abdol-Hamid ikke er på valg, så led hun alligevel nederlag, da partiet fredag indledte dets årsmøde. 
Et flertal af de delegerede i Korsgadehallen på Nørrebro i København afviste et symbolsk beslutningsforslag fra Asmaa Abdol-Hamid og hendes støtter, som kritiserede hovedbestyrelsens beretning om, hvad der er sket i det seneste år. 
Ifølge beslutningsforslaget var det en "politisk forkert beslutning", at hovedbestyrelsen i efteråret indkaldte til et ekstraordinært årsmøde for at få en revurdering af den tørklædeklædte, muslimske folketingskandidats høje placering på den daværende kandidatliste. Et møde, som kun blev aflyst, fordi folketingsvalget forinden kom i vejen. 
Beslutningsforslaget faldt med stemmerne 181 imod, 64 for, mens 18 undlod at stemme. Herefter blev hovedbestyrelsens beretning vedtaget.
Asmaa Abdol-Hamid anklagede hovedbestyrelsen for at have ligget under for en hetz mod hende selv. Hun erklærede sig enig med folketingsmedlem Per Clausen, som ved årsmødets begyndelse beskyldte Dansk Folkeparti for at have spillet 'racismekortet' under valgkampen. 
"Men hvad gjorde vi ved det? Et flertal i hovedbestyrelsen indkaldte til et ekstraordinært årsmøde. Det bekymrer mig ikke, at man valgte at hejse det hvide flag - selv om jeg hellere så, at når man talte om mangfoldighed i Enhedslisten, så er det noget, man mener. Og at når man taler om plads til alle, så er det noget, man mener. Det, som bekymrede mig, og stadig gør det, er, at man underkendte medlemsdemokratiet, basisdemokratiet," sagde Asmaa Abdol-Hamid. 
Inger V. Johansen fra hovedbestyrelsen forsvarede imidlertid beslutningen om at indkalde til det ekstraordinære årsmøde.
"Partiet har måtte investere uforholdsmæssig meget i hende. Vi vidste alle sammen på forhånd, at når vi opstillede en troende muslim på vores kandidatliste til Folketinget, så ville det skabe blæst i medierne og intern uro. Problemerne internt i partiet kan dog slet ikke tåle sammenligning med den månedlange hetz i pressen imod partiet og med fokus på denne ene kandidat. Det betød også, at Enhedslistens politik i en lang periode nærmest var væk i medierne," sagde Inger V. Johansen.
Overlevelse på spil
Per Clausen, medlem af Folketinget og hovedbestyrelsen, kaldte beslutningen om det ekstraordinære årsmøde for både politisk og personligt "et meget, meget stort nederlag".
"Det, som bare sker i processen, er, at der opstår mere og mere tvivl - og kom nu ikke og sig, at hovedbestyrelsen gjorde det her hen over hovedet på medlemmerne. Nej, der kom tvivl blandt Enhedslistens medlemmer. En tvivl, som gjorde, at det var svært at stå imod i den debat, som eksisterede. Vi stod reelt i en situation, hvor det var et spørgsmål om et ekstraordinært årsmøde eller Enhedslistens overlevelse. Ikke fordi man nødvendigvis skulle nå frem til en ny kandidatliste. Men fordi hovedbestyrelsen ikke kunne nå længere. Vi havde ikke noget svar på den vanskelige situation, vi var kommet i," sagde Per Clausen.
Lokalafdelingerne og folketingskandidaterne har da også i en valgevaluering peget på, at henholdsvis 'Asmaa-effekten' og 'Villy-effekten' medførte den vælgerflugt, som har sendt Enhedslisten ned på det nuværende eksistensminimum på fire mandater. 
Græsrødderne har fortalt, at de blev konfronteret med udsagn og spørgsmål fra vælgerne om tørklædedebatten, at Asmaa Abdol-Hamid ikke ville give hånd til mænd og hendes "tilsyneladende skiftende holdninger til forskellige politiske emner". 
Svage i koderne
Flere af de delegerede på talerstolen i Korsgadehallen mente imidlertid, at hovedbestyrelsen - og partitoppen - blev 'svage i koderne', da der kom blæst om Asmaa Abdol-Hamids opstilling.
"Sådan trækker man tæppet væk under en kandidat. Med beslutningen om at indkalde til det ekstraordinære årsmøde kan man sige, at Villy Søvndal sejrede ad helvede til," sagde Vibeke Syppli Enrum, som var en af medforslagstillerne til beslutningsforslaget.
Asmaa Abdol-Hamid har valgt at holde et års pause både som folketingskandidat og som medlem af hovedbestyrelsen. 
Dermed er hun ikke er på valg på Enhedslistens årsmøde i år.ritzau

