Penge vælter ind hos Alternativet
Op mod 1,5 mio. kr. har Folketingets yngste parti modtaget i private donationer lige op til valget. ’Det giver os helt nye muligheder,’ siger partiformand Uffe Elbæk

 Heldigvis har vi fået nogle personlige donationer, som gør, at vi har råd til at trykke nogle plakater, betale for annoncer og outdoorkampagner. Det er helt almindelige, private mennesker, som har doneret. Ikke større firmaer, og det giver os helt nye muligheder, fortæller Uffe Elbæk til Information.


 På det bedst mulige tidspunkt er kronerne i en lind strøm begyndt at rulle ind i partikassen hos Alternativet. Op mod 1,5 mio. kr. har partiet i de seneste uger op til folketingsvalget modtaget i private donationer. Det oplyser partiformand Uffe Elbæk til Information.
»Heldigvis har vi fået nogle personlige donationer, som gør, at vi har råd til at trykke nogle plakater, betale for annoncer og outdoorkampagner. Det er helt almindelige, private mennesker, som har doneret. Ikke større firmaer, og det giver os helt nye muligheder,« fortæller Uffe Elbæk til Information.
Ifølge Uffe Elbæk er donationerne kommet, fordi personerne ønsker et større fokus på den grønne omstilling og som konsekvens af en stigende politikerlede.
»Donationerne er specifikt givet, fordi personerne mener, der er brug for en seriøs grøn omstilling og en ny politisk kultur. Personerne mener, at der skal ændres på det, og det er åbenbart os, der lige nu repræsenterer den holdning. Det er jeg naturligvis glad for, for ellers havde vi slet haft mulighed for at annoncere i aviser, lave kampagner og producere valgfilm,« siger Uffe Elbæk, som understreger, at alle midler går til konkrete aktiviteter. Ingen af de nye midler går til at betale løn. Der trækker Alternativet fortsat på frivillig arbejdskraft.
»Vi er kommet utrolig langt med frivillig arbejdskraft, men det er klart, at vi ikke kan lave kampagner af den størrelse, vi har gjort i København og Aarhus i den seneste uge uden ekstra midler,« siger Uffe Elbæk.
Uffe Elbæk ønsker ikke at offentliggøre navnene bag de store donationer til Alternativet. Men han understreger, at partiet vil overholde de gældende regler for partistøtte.
»Vi går i høj grad ind for gennemsigtighed, så det vil selvfølgelig fremgå af vores årsregnskab, hvem der har doneret pengene,« forsikrer Uffe Elbæk.
Læs partilederinterview med Alternativets Uffe Elbæk: Manden med magten, han ikke ønsker

