Deadline nærmer sig i sag om elbiler
Fremtiden for de danskere, der har købt elbiler af konkursramte Better Place, er fortsat uvis. De kan hverken få skiftet batteri eller lade deres biler op på ladestationer, men nu vil Københavns Kommune have svar i sagen fra kuratorerne for konkursboet


 
	Rundtomkring i København lyser ladestandere fra det konkursramte elbilfirma Better Place rødt. Standerne kan nemlig ikke bruges, så længe kuratorer gør boet op efter virksomheden. Og derfor er de danskere, der har købt en elbil hos Better Place, overladt til at lade strøm på deres biler fra egne stikkontakter, hvilket er langt mere tidskrævende end at tanke fra standerne eller skifte batteri ved særlige stationer rundt omkring i landet, sådan som det tidligere var muligt.

	Men det skal snart være slut med uvisheden for elbilejerne, fortæller Anders Møller fra center for parkering ved Københavns Kommune. Det er nemlig kommunens grund, som standerne står på, og kommunen har givet kuratorerne en tidsfrist for, hvornår de skal komme med svar på, hvad der kommer til at ske med standerne.

	I den kontrakt, som Better Place indgik med Københavns Kommune, står, at ladestanderne skal være funktionsdygtige og tilgængelige for elbilbrugere.

	I stedet for at anklage den konkursramte virksomhed for kontraktbrud, er man gået i en dialog med kuratorerne for at finde den bedste løsning for brugerne af elbiler.

	»Jeg går ud fra, de anstrenger sig for at finde nogen til at varetage ladestanderne. Om cirka en uge er fristen udløbet for, hvornår Københavns Kommune skal have svar,« siger Anders Møller til Information. Det bedste, der kan ske, er ifølge Anders Møller, at en ny operatør overtager ansvaret for ladestanderne, så borgere med elbiler igen kan få deres biler ladet op.

	Men hvordan ladestanderne bliver brugt i øjeblikket, har Kommunen ingen kontrol over.

	»Det er jo et rent privatretsliganliggende mellem Better Place og kunderne. Kommunen har ikke noget med det at gøre med,« siger Anders Møller.

	Besværligt salg

	Kristian Gustav Andersson fra advokatfirmaet Rønne & Lundgren er med til at gøre boet op efter Better Place. I det omfang det er muligt, vil man forsøge at sælge ladestandere og batteriskiftestationerne samlet.

	»Vi arbejder jo på at maksimere provenuet for boet. Hvis man kan sælge alting samlet, er det typisk det, som giver det bedste provenu,« siger Kristian Gustav Andersson. Han understreger, at man »selvfølgelig har for øje, at der er nogle mennesker, som er kommet stærkt i klemme.«

	I øjeblikket arbejder kuratorerne på at finde en løsning for ladestanderne. Det har vist sig problematisk, at rettighederne til softwaren, som er installeret i ladestanderne, er ejet af en tredjepart.

	»Det er meget kompliceret, men vi er jo nødt til at være sikre på, at vi ikke bare sælger et stykke plastik,« siger Kristian Gustav Andersson. Han garanterer, at den deadline, som Københavns Kommune har givet, naturligvis overholdes.

	Med blik på på det fremtidige elbilmarked havde det været godt, hvis det danske elbilsmarked havde haft nogle konkurrende koncepter for elbiler. Det mener Per Homann Jespersen, som er trafikforsker ved Roskilde Universitet.

	Forbandet surt

	»Det ville have skabt sund konkurrence,« siger han og tilføjer, at »det er forbandet surt«, at Better Place gik ned.

	Han ærgrer sig på vegne af de private borgere, som har løbet en risiko ved at investere i en bil fra Better Place, og som nu ikke længere har adgang til ladestationer. Derfor er det ifølge ham vigtigt, at der hurtigst muligt findes en løsning på de lukkede ladestandere.

	Også Region Hovedstaden er interesseret i, at ladestanderne til elbiler igen kommer op at køre. I deres klimastrategi for alle 27 kommuner i regionen er udbredelsen af elbiler af stor betydning.

	Formand for miljø og grøn vækst-udvalget Lars Gaardhøj (S) ærgrer sig derfor over den situation, de tidligere kunder fra Better Place står i.

	»Når der sker sådan noget her, bliver man jo skuffet og måske irriteret som elbilkører. Men det skulle helst ikke afskrække folk fra at tro på elbilen. Den kører godt og passer ind rigtig mange steder, og derfor synes jeg, det er vigtigt, at alle der vil elbilen – politikere, private borgere, det offentlige og virksomheder – står frem og siger, at de tror på elbilerne. Den dårlige nyhed skal ikke have lov at overskygge det positive,« siger Lars Gaardhøj. Samtidigt ser han dog også noget positivt i, at Better Place, hvis biler både kunne få udskiftet flade batterier til opladte på særlige batteristationer eller blive tanket op ved ladestandere, ikke længere er på markedet.

	»Der er mange, som har haft svært ved at forstå elbilerne, fordi nogle elbiler kunne skifte batteriet, mens andre til gengæld kan hurtiglade. Det lyder jo smart med batteriskifte, men man må sige, at markedet og bilproducenterne ikke troede på den model. Nu er der kun én teknologi tilbage, og det gør det let at forstå,« siger han.

