Statsministerens særlige solidaritet
Regeringens 2020-plan lader studerende, efterlønnere, ældre og arbejdsløse betale regningen for statsbudgettets ubalance. Statsminister Lars Løkke Rasmussen kalder  planen 'solidarisk' – en udlægning langtfra alle  er enige i
Det er blandt andet ældre pensionister, der skal holde for i Lars Løkke Rasmussens (V)  plan for 2020. Ikke desto mindre argumenterede statsministeren for regeringens reform ved at sige, at de bredeste skuldre skal bære de tungeste læs.


 »Sund økonomi, sunde offentlige finanser, et budget i balance. Det er lig med sand solidaritet,« bebudede statsminister Lars Løkke Rasmussen (V), da han i går fremlagde regeringens forslag til en 2020-plan.
Men åbner man det lille reformhæfte, som blev runddelt ved fremlæggelsen, kan man undre sig over, hvori det solidariske i planen består.
21 ud af 23 milliarder hentes ved at afskaffe efterlønnen, skære i SU'en og begrænse førtidspension og fleksjobordning. De sidste to milliarder hentes på forsvarsministeriets budgetter.
Og selv om Lars Løkke Rasmussen også sagde, at »reformpakken er et væsentligt bidrag til et Danmark, hvor alle yder efter evne, så vi kan hjælp dem, der har behov,« så skal skattestoppet fastholdes, så gruppen af arbejdende skatteydere ikke skal betale mere end de gjorde før reformplanen.
»De studerende, førtidspensionisterne og de ledige betaler en stor del af regningen. Det står helt klart. Man regulerer derimod ikke noget på skattestoppet, som også er ulighedsskabende, fordi det kommer dem til gode, som har de højeste indkomster og de største boliger,« siger professor fra Roskilde Universitet, Bent Greve.
»Alt afhængig af, hvilken solidaritetsfigur, man anvender, kan man vælge at se vidt forskelligt på planen, og den kan også udlægges som usolidarisk. For der er tale om, at det er de svageste, der skal betale for, at de rigeste kan bevare deres økonomiske privilegier,« siger valgforsker på Aalborg Universitet, Johannes Andersen. Han påpeger desuden, at regeringens pointe i stedet er, at Danmark er i en dyb krise, og at nogen derfor må betale for, at 'vi danskere' kan få det godt igen.
De svageste
I Dansk Socialrådgiverforening kan formand Bettina Post ikke få øje på solidariteten.
At førtidspensionen og fleksjobreformen »skal skaffe så mange penge, er meget problematisk. Det går ud over dem, som har brug for hjælp og brug for, at fællesskabet tillader dem at have en aktiv tilværelse og noget at leve af,« siger hun og giver ikke meget for statsministerens argument om, at økonomien bare skal på rette spor, så alle kan få det bedre igen  også de svage.
»Man har også halveret dagpengeperioden, så de arbejdsløse ryger ud i et økonomisk limbo. Og så indfører man stram budgetstyring i kommunerne, som begrænser muligheden for nærhedsdemokratiet, hvor vi får en stadig større gruppe mennesker, som falder igennem, fordi vi ikke længere arbejder ud fra et princip om, at vi skal tage hånd om dem, der har brug for hjælp,« siger hun.
Hos Ældresagen ser souschef, Jens Højgaard, også med undren på reformplanen.
»Ét er, at seniorer og ældre skal yde et bidrag. De vil have de ældre til at blive længere på arbejdsmarkedet, men der er ingen forslag til, hvordan vi holder på dem, der er over 60 år. Der er mange positive ting, man kunne gøre på arbejdsmarkedet, men det er ikke en del af planen,« siger han og tilføjer, at »guleroden mangler,« selvom pisken er der.
Hos de studerende er der samme ærgrelse over, at det netop er på SU´en, regeringen har valgt at praktisere solidariteten. Her er det både slut med "fjumreår" til de langsomme og "cafépenge" til de hjemmeboende.
Men når der skæres et år i SU-rammen, går det ud over de svageste studerende, mener Magnus Pedersen, der er formand for Danske Studerendes Fællesråd.
»SU sikrer at alle uanset økonomisk baggrund kan tage en uddannelse, men når man skærer på den gruppe, som bliver forsinket i deres studietid, rammer man netop dem med den svageste sociale baggrund,« siger han og mener også, at det i et længere samfundsperspektiv er uhensigtsmæssigt at skære på uddannelsesområdet, eftersom det netop er viden, Danmark skal leve af i fremtiden.
Økonomens udlægning
Betaler de fattigste så for de rigeste? Ikke hvis man spørger professor i økonomi Michael Svarer fra Aarhus universitet. Fremtidens efterlønsmodtagere er ikke de aller svageste, eftersom dem, der ligger nederst i lavindkomstgrupperne slet ikke betaler til ordningen eller ikke har et arbejde. På samme måde er de universitetsstuderende måske nok en gruppe på overførselsindkomster, men de svageste er dem, der aldrig får en uddannelse.
»Overordnet synes jeg ikke, profilen er så skæv, som man umiddelbart kunne tro. Men loftet over de offentlige udgifter betyder selvfølgelig, at der ikke vil være samme stigning i udgifterne til velfærdsydelser, hvilket rammer dem, der har mest brug for ydelserne,« siger han, men peger dog på, at der er indtægtskilder, som ville være mere 'socialt korrekte':
»Hvis man ville beskatte dem, som har meget, kunne man have set på boligskatten. Der ville det være dem med det største hus og de største ejendomsværdier, som skulle betale mest, og der er en del milliarder at hente.«
Dog er det ambitionen at få flere i arbejde, og der handler det om at flytte personer fra statslig forsørgelse til job. Dermed er det oplagt at give de studerende og de ældre incitamenter til at komme ud på arbejdsmarkedet, påpeger Michael Svarer.
Selvom Lars Løkke efter sit forslag om at afskaffe efterlønnen blev rost i liberale kredse for endelig at turde sige, hvad Venstre mener og udfordre Liberal Alliance, så taler statsministeren nærmest socialdemokratisk i sit forsvar for de svageste, solidariteten og velfærdsstaten nu. Derved er han tilbage på Fogh´s tobenede kurs, hvor velfærd og Venstre udlægges som to alen af et stykke påpeger Johannes Andersen.
»Venstres bærende terminologi er nu, at man vil bevare velfærdssamfundet  og kun derfor skal der spares.  De har indledt offensiven over for vælgerne, og det her er måden hvorpå, man forsøger at erobre de socialdemokratisk tænkende vælgere på.«

