Integrationsministeriet gav tom garanti om statsløse
I 2006 garanterede den daværende integrationsminister, at ansøgningerne om statsborgerskab fra unge statsløse blev behandlet lige efter bogen. Alligevel fortsatte ministeriet med ulovlig praksis


 Integrationsministeriet løb fra et klart løfte, som daværende integrationsminister Rikke Hvilshøj (V) gav i 2006 om unge statsløse. Rikke Hvilshøj lovede dengang, at regeringen overholdt den gældende FN-konvention, der sikrer ret til statsborgerskab for unge statsløse, hvis de er født i Danmark. Men Integrationsministeriet fortsatte frem til begyndelsen af 2010 med at give ulovligt afslag på dansk statsborgerskab til unge statsløse, der er født i Danmark, og det står dermed klart, at det løfte om korrekt sagsbehandling, som Hvilshøj giver i brevet, ikke havde hold i virkeligheden. »Den nugældende mulighed for erhvervelse af dansk indfødsret (…) når konventionens betingelser er opfyldt, findes derfor at være fuldt ud tilstrækkelig«, skrev ministeren i et brev til Institut for Menneskerettigheder i 2006 efter kritik af, at de statsløses rettigheder ikke fremgår af loven. Ifølge Informations oplysninger har Integrationsministeriet både før og navnlig efter Hvilshøjs brev givet afslag, selv om ansøgerne har opfyldt konventionens betingelser. Blandt oppositionens medlemmer i Folketingets Indfødsretsudvalg vækker oplysningen om Hvilshøjs garanti tilbage i 2006 harme. »Det gør sagen om de statsløse endnu værre, end den allerede er,« siger Johanne Schmidt-Nielsen (EL), »for nu er det klokkeklart, at ministeriet var gjort opmærksom på konventionen, og derfor er det en lodret løgn, som Rikke Hvilshøj kommer med.« Hanne Agersnap (SF) konstaterer, at »Hvilshøj ikke har levet op til den garanti, hun giver her. Det har jo bare været tomme ord,« siger Hanne Agersnap. »Hvis ikke ministeriet under gennemgangen af ansøgninger fra unge statsløse har fortalt Indfødsretsudvalget, at disse ansøgere har et konventionskrav, så har ministeriet svigtet Folketinget.« Jørgen Poulsen (R) finder på baggrund af Hvilshøjs udtalelser i 2006 sagen om den manglende overholdelse af FN-konventionen »mere og mere uhyggelig.« »Det må absolut undersøges til bunds, for der tegner sig et mønster. I et fortroligt svar fra ministeren kan jeg se, at det er sager, der går helt tilbage til 2002,« siger han. Rikke Hvilshøj ønsker ikke at kommentere brevet fra 2006.

