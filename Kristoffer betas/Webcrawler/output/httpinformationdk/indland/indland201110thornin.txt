Thornings nye røde regering bliver knap så rød
I dag offentliggør Danmarks første kvindelige statsminister regeringsgrundlaget for danmarks-historiens første regering bestående af S, R og SF. De radikale har hentet flere åbenlyse sejre, mens afgørende uenigheder om fordelingspolitikken er udskudt til forhandlinger om en ny skattereform


 En helt ny begyndelse for Danmark. Nogenlunde sådan vil det lyde i dag, når politikere fra Socialdemokraterne, Radikale Venstre, SF og Enhedslisten vil forholde sig til den nye regering og dens politik.
Til trods for at regeringsgrundlaget først offentliggøres i dag, er meget sluppet ud, og det står klart, at den nye 'røde' regering kommer til at føre en knap så rød politik. De radikale har nemlig sat så markante aftryk, at uroen allerede nu begynder at brede sig i SF's bagland, hvad vi skal vende tilbage til.
Margrethe Vestager havde derimod indtil flere gode grunde til det store smil, hun mødte pressen med på Christiansborgs gange i går; S-SF accepterer forringelsen af efterlønnen, som de radikale aftalte med den forhenværende regering. Dernæst er det lykkedes for Vestager at bremse den millionærskat, som ellers var en mærkesag for både S og SF.
Regeringens pointsystem afskaffes, men de to partier har måtte opgive at få deres eget pointsystem for familiesammenføringer igennem, ligesom det ligner en radikal succes, når Integrationsministeriet i dag forventes at blive erklæret for nedlagt. Endelig er parterne blevet enige om en gennemgang af hele integrationspolitikken. Det kunne ligne en radikal sejr — og det vil partiet lancere det som — selv om det løfte i realiteten stammer fra S-SF's fælles integrationsudspil, som blev fremlagt allerede i 2010.
SF vil ikke snakke nedtur
»Jeg gider ikke snakke om nederlag,« sagde Steen Gade, der ligesom de andre SF'ere i går måtte forsvare, at flere af partiets mærkesager ser ud til at være forsvundet fra regeringsgrundlaget.
Men allerede nu er der kritik i SF's bagland af, at man har måtte acceptere efterlønsreformen, mens flere afgørende mærkesager — som blandt andet millionærskatten og et loft på 24 elever i klasserne — ikke er hentet hjem. Begge dele er 'parkeret' i henholdsvis en kommende skattereform og en ny finanslov, hvor forhandlingerne med de radikale vil fortsætte.
Det kan også vise sig svært for SF at sælge sine sejre de kommende dage, fordi partiet ikke har brugt kræfter på at lancere egne ønsker, men er gået til valg på mærkesager, som de delte med Socialdemokraterne.
Hos SF vil man dog søge at profilere sig på den grønne linje, som med nedbringelse af CO2-udslippet med 40 procent i 2020 samt en nedsættelse af afgiften på benzin-effektive biler bliver en del af regeringsgrundlaget.
Desuden vil partiet henvise til de forbedringer, som 'helt almindelige lønmodtagere' vil opleve i forhold til vilkårene under VKO.
De potentielt 38.500 personer, som står til at miste dagpengene til sommer på grund af den afkortede dagpengeperiode, får et halvt år ekstra på dagpenge, mens resten af dagpengeområdet skal forhandles på plads med arbejdsmarkedets parter.
Også grænsen for varigheden af sygedagpenge afskaffes, og trods kritik fra de Radikale er det skrevet ind i regeringsgrundlaget, at der skal igangsættes forsøg med to-lærer-ordninger i folkeskolernes mindste klasser.
Flest kræfter vil både Søvndal og Thorning dog formentlig bruge på at henvise til regeringsgrundlagets måske mest afgørende punkt for de to partier: Et vækstoplæg, som fremrykker offentlige investeringer for 10 milliarder. Det er netop de 10 milliarder, som kan bringe Danmark ud af krisen og skabe tusindvis af arbejdspladser, vil de to partiformænd understrege.
Udskudte uenigheder
Men trods 16 dages intense forhandlinger og dagens fremlæggelse af et samlet regeringsgrundlag, vil der forsat skulle forhandles på tværs af regeringspartierne de kommende måneder.
Flere af de mere sprængfarlige områder er udskudt til finanslovsforhandlingerne, ligesom regeringsgrundlaget også lægger også op til en skattereform, der skal sænke skatten på arbejde.
Det er understreget, at den skal have en rimelig social balance, men her vil de politiske uenigheder om skattepolitikken komme til syne. For mens de radikale ønsker en lavere topskat, vil det være uspiseligt for Enhedslisten og svært for især Villy Søvndal og hans føromtalte bagland at acceptere.
Heller ikke Vestagers ønske om en ophævelse af boligskattestoppet, falder i god jord hos S og SF, der har lovet boligejerne ro og tryghed.
Så med dagens regeringsgrundlag, har Thorning høvlet de værste knaster af uenighederne i den nye regering. Men der venter forsat den nye, røde statsminister en stor udfordring i at levere resultater uden et rigtig rødt flertal.

