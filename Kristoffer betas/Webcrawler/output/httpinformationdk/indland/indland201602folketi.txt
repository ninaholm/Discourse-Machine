Folketinget sænker flaget over FN og EU
’Ærgerligt’ og ’symbolpolitik’, lyder kritikken af Folketingets beslutning om at stoppe med at hejse FN’s, EU’s og de nordiske landes flag på disses mærkedage. ’Man kan jo kalde det, hvad man vil,’ lyder svaret fra Folketingets formand


 Ganske vist er det aldrig lykkedes at få et opgør med EU eller FN’s konventioner, men derfor behøver man jo ikke ligefrem flage for de to organisationer.
I hvert har Folketingets formand, Pia Kjærsgaard (DF), nu taget initiativ til at afskaffe tingets flagning med FN-flaget den 24. oktob er, EU-flaget den 9. maj samt de otte nordiske flag på Nordens Dag den 23. marts.
»Baggrunden er, at Folketingets formand finder den udvidede flagning for voldsom, og det foreslås derfor at vende tilbage til de mere enkle regler for flagning, som eksisterede tidligere,« hedder det således i et notat fra ledelsessekretariatet til Folketingets præsidium, som har truffet beslutning om sænke flaget over de tre mærkedage.
Fremover bliver der kun flaget på Folketingets mødedage, de officielle flagdage i Danmark samt ved vigtige besøg i tinget fra udlandet, hvor det besøgende lands flag hejses sammen med Dannebrog (der flages på halv stang i tilfælde af dødsfald blandt nuværende medlemmer af Folketinget, nuværende ministre, medlemmer af Kongehuset samt tidligere formænd for Folketinget og statsministre).
