Journalisthøjskolen risikerer fyringer



 Et samlet sparekrav på over 3,5 millioner kroner betyder, at Danmarks Medie- og Journalisthøjskole (DJH) kan blive tvunget til at afskedige medarbejdere i næste uge. Det oplyser direktør for DJH Jens Otto Kjær Hansen til JP Århus. Sparekravet er et resultat af finansloven for 2008, der kræver en halv procents generel besparelse. Desuden bortfalder der tre millioner i såkaldte kvalitets- og udviklingsmidler. Det er tredje gang inden for fem år, at skolen, som er en fusion af Journalisthøjskolen, Grafisk Højskole og kursuscentret Update, skal spare. Fra medarbejderside er der kritik af ledelsens håndtering af spareplanen. Tillidsmand for de journalistiske medarbejdere Søren Dalsgaard mener, at ledelsen har alt for travlt med at få spareplanen på plads, og afskedigelser kunne undgås ved at udsætte en bygningsrenovering eller optage et lån. Den fremgangsmåde er direktør Jens Otto Kjær Hansen ikke tilhænger af. Han har svært ved at forstå, hvorfor regeringen fjerner midler til uddannelserne: "Der stilles efterhånden meget voldsomme krav til vores indtjening for at drive de almindelige uddannelser. Hvor vi tidligere drev uddannelserne med statstilskud alene, må vi i dag selv finde indtægter for ca. 64 mio. kr. af vores samlede budget på 164 mio. kr.," siger han til JP Århus. lila

