'Man stikker da heller ikke en kniv i lærredet på en Picasso'
Den legaliserede pendant til Christiania ligger uden for Amsterdam, men i disse dage laver de hollandske 'Ruigoord-folk' kulturfestival på Staden. 'Hvis politikere accepterede Christiania som et kunstværk, ville forhandlingerne om en fristad gå lettere,' siger en hollandsk kunstner og forfatter


 Ludende skuldre i læderjakker og søvndrukne øjne i Pusher Street glider ud af synsfeltet, som man nærmer sig Fredens Plads på Christiania. En massiv træstamme hugges op efter blyantstreger af cirka ti mand, mens hollandske ordrer og en sød duft af hash flyder fra tipier og mongolske steppetelte på pladsen.
Aja Waalwijk er byggekyndig på totempælen Axis Mundi, som arbejdsholdet knokler på at få færdig til fredag, hvor den skal rejses ved en fuldmånefest som et symbol på venskab mellem to bysamfund, der gennem 40 år har kæmpet for retten til en fristad.
 "Frirum er vigtigt, fordi vi på trods af problemerne med alkohol og narkotika skal bevare legepladser for menneskelig interaktion. Så er det muligt, at kvadratmeter koster penge, men på sigt er værdierne på Christiania mere værd end penge," mener Aja Waalwijk. 
Hollænderne vandt deres fristad, Ruigoord for ti år siden, og nu kæmper Rui-goord-folkene for "kulturelle udviklingsområder" i resten af verden, fortæller han. 
"Christiania er et kunstværk, og man stikker da heller ikke en kniv i lærredet på en Picasso." 
Med humor vil 100 intellektuelle, forfattere, billedkunstnere og musikere og skuespillere fra Amsterdam Balloon Company (A.B.C.) gennem kulturfestivalen netop nu gøre opmærksom på retten til et andet liv, fortæller Aja Waalwijk. 
Rundvisning 
A.B.C. begyndte med et evakueret industrikvarter på den hollandske halvø Rui-goord i slutningen af 1960'erne. Amsterdam ville udvide sine havne, men manglende økonomi udskød projektet, og da det er tilladt at besætte et forladt hus i Holland, rykkede en gruppe kunstnere ind. 
Landsbyen 10 km udenfor Amsterdam blev kendt som boheme-landsby i 1970'erne, og uden for landsbyen udviklede der sig et mangfoldigt dyre- og planteliv. Derfor gav Raad Van Staat (Højesteret) i 1996 besætterne tilladelse til at kræve retten til Ruigoord ved EF-Domstolen. I 1998 fik de medhold, fortæller Aja Waalwijk, mens vi går ind i Rockfabrikken, hvor A.B.C.s historie hænger i fotografier.
"Aftalen er, at Amsterdam Balloon Company laver kulturfestivaler, men det er vores afgørelse, om vi gør det en eller seks gange om året. Politikerne har ingen indflydelse på stedet, men de ønsker heller ikke at blande sig."
I halvmørket på Rockfabrikken hænger Ruigoord-folkenes frigørelse i billeder, tekster og fint indbundne bøger. Der er glade børn i krigsmaling og kæmpe kunstinstallationer, gøglere og glimt fra teaterstykker.
"Vores kulturfestivaler samler som regel 10.-15.000 mennesker, og de bliver altid holdt uden for Ruigoord, fordi vi skal adskille kulturfestivalerne fra livet i landsbyen. Og så må vi aldrig blive en kulturfabrik," siger Aja Waalwijk.
A.B.C. udsprang af 1960'ernes 'housing innovation project', eller populært hippierne, som et socialt eksperiment. Hippierne ville skabe nye måder at arbejde, bo og leve på. Ruigoord-folkene var bl.a. en del af protestbevægelserne i Amsterdam, der bl.a. lavede gratis bycykler til alle.
Magic Bus
Over for det biodynamiske bageri på Fredens Plads ligger den blå bus, 'The Airbus'. Bussen fik hollænderne fra det legendariske hippie-rejsebureau 'The Magic Bus' fra 1967. Den har café og udbygget sceneplads foran, og når den er på vejene, oplades den med strøm via to vindmøller og solceller på taget. Bussen har bl.a. været på turné i Mongoliet i 1996 og i Moskva i 1989. 
"Hvert år rejser vi et sted hen, hvor vi synes, at der er behov for kunstnerisk udvikling. På vej til Sovjet i 1989 overnattede vi på Christiania, og derfor kender vi christianitterne rigtig godt," siger Aja Waalwijk, der er forfatter og 'visuel kunstner'.
"Vi vil skabe nye måder at bo, arbejde og leve på, der ikke nødvendigvis er knyttet til den konkurrence, der er naturlig i en økonomi. Det skaber naturligvis masser af problemer, men på et tidspunkt opgiver man sit ego, og så kan man høste fantastiske erfaringer," siger Aja Waalwijk.
- Oplever I de samme problemer med stoffer som christianitterne?
"Nej, det gør vi ikke, men Ruigoord ligger i et industrikvarter uden for byen, hvor Christiania er en fristad midt i en by, hvis politikere slår hårdt ned på narkotika. Derfor søger mennesker herind, og det medfører desværre, at der følger asociale mennesker med," siger Aja Waalwijk og fortsætter:
 "Vi smider ikke nogen mennesker ud, men vi accepterer ganske enkelt ikke hårde stoffer, og den sociale kontrol er nok. Vi har ingen hårde stoffer. Med hash er det anderledes, fordi vi har coffeshops på hvert et gadehjørne i Amsterdam, og bønderne dyrker det på deres marker. Legaliser det dog, hvad forbudt er der ved en plante," siger Aja Waalwijk.
Verdens centrum 
Ved skateboardrampen er en gruppe børn i gang med at lave masker til børnecirkus, og som fast del af programmet er der urteworkshop i Lila's Urte Tehus, der er Poesi Cirkus og visesang med Cafe Chantant. 
Snart fyldes pladsen inden paraden, 'den første elskovsnat i København og Christiania', hvor 24 messingblæsere og alle, der har lyst, går i samlet formation til Rådhuspladsen og op gennem strøget. I fuldmånens skær (på fredag red.) slutter festivalen med oplæsning af et fællesmanifest, som de to 'bystammer' har arbejdet på i løbet af ugen. 
Ved en cirkelceremoni udveksler to kvinder frø, urter og planter, der senere skal sås i fristadernes jord. Derefter bliver totempælen rejst af skuespillere i masker, og en ballon med en ildskulptur stiger til vejrs som markering af, at to bystammer mødes på Christiania, der fra da af er 'Axis Mundi', Jordens akse.

