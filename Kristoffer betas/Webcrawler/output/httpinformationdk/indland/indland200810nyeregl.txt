Nye regler skubber indvandrere længere væk fra arbejdsmarkedet
Integrationen svækkes, når risikoen for at få frataget sin kontanthjælp bliver større, mener integrationseksperter 


 "Hvorfor er I efter os?"
Sådan vil det lyde fra et større antal indvandrere, når 300-timersreglen strammes og bliver til en 450-timersregel. 
Det mener integrationskonsulent og medlem af Københavns borgerrepræsentation, Manu Sareen. 
300-timersreglen betyder, at ægtepar, der begge er på kontanthjælp skal arbejde mindst 300 timer på to år, ellers mister den ene kontanthjælpen. 
Den grænse har regeringen i dag forhøjet til 450 timer. Modsat tidligere gælder stramningen også selv om ens ægtefælle er i arbejde. Det indebærer, at endnu flere vil blive omfattet og dermed få frataget kontanthjælpen. 
Det er især marginaliserede indvandrere, der rammes. Og det er et problem for integrationen, mener Manu Sareen: 
"Når vi bruger pisk, går integrationen den forkerte vej. Indvandrerne oplever reglen som endnu mere hetz mod dem. Når de føler sig ekskluderet, bliver danskheden mindre og mindre, og man skaber et parallelsamfund i stedet. Det bliver en ond cirkel."
Han bakkes op af professor i statskundskab og integrationsekspert, Peter Nannestad fra Aarhus Universitet, der forsker i området. 
"Hvis man har svært ved at komme op på 450 timer eller føler sig truet af reglen, så henter man hjælp i etniske netværker, der bliver stærkere, og det er ikke godt for integration. For disse netværk er en kontrolinstans over for kvinderne. De synes ikke integration er i orden, så man risikerer at se den modsatte effekt," siger han, men tilføjer, at reglen kan have en gavnlig virkning på integrationen, idet den kan øge incitamentet for at arbejde. 
"Men det kommer an på, hvilket arbejde det er. Hvis man skal vaske gulv i en hal om natten, så bliver man jo ikke integreret i samfundet," siger han og peger på, at mange får jobs i familiemedlemmers forretninger eller lignende. 
Ingen forpligtelser
Chefkonsulent i beskæftigelses- og integrationsforvaltningen i Københavns Kommune, Marie Kruse, frygter også for konsekvenserne:
"Når kontanthjælpen bliver taget væk fra disse mennesker, har de slet ingen forpligtelser - så er de bare parkeret ude i ghettoen. Reglen støder nogle folk væk fra os, som vi gerne vil have fat i," siger hun. 
Kræn Blume Nielsen er seniorforsker, ph.d., i AKF (anvendt kommunalforskning) og beskæftiger sig med arbejdsmarked og integration. Han har lavet en rapport om kommunernes erfaring med 300 timersreglen. Rapporten viste, at reglen medførte, at kommunerne intensiverede deres fokus på den gruppe, som risikerede at blive omfattet af reglen. Men Kræn Blume Nielsen regner ikke med, at fokus bliver større, bare fordi reglen bliver strammet: 
"Spørgsmålet er, hvor meget mere man får ud af at piske lige nu. Kommunerne har fået tilstrækkeligt fokus på gruppen med den gamle regel. Så man skal ikke forvente en større indsats fra dem, selvom reglen er blevet strammere," siger han. 

