Brandingekspert: Danmarks gode ry er i fare



 Danmark er ved at miste sit ry som det lille, fredselskende land højt mod nord.
Det vurderer Mads Mordhorst, lektor på Copenhagen Business School (CBS) og en af Danmarks førende forskere i nationers brands, på baggrund af den seneste tids heftige debat om dansk asylpolitik.
Ifølge udenrigsminister Kristian Jensen (V) er den negative omtale af Danmark igangsat af danske europaparlamentarikere.
Han skal på mandag sammen med udlændingeminister Inger Støjberg (V) stå skoleret i EuropaParlamentet for at forklare asylpolitikken.
Ifølge Mads Mordhorst handler Danmarks blakkede ry om en række dårlige fortællinger.
»Vi begynder at få et ry som et lille land højt oppe mod nord, som ikke ønsker at være en del af den globale verden og ikke ønsker at tage ansvar i den globale verden. Som et land, der har nok i sig selv. Det er ikke bare én sag, det er ikke kun sagen om Randers og frikadellerne, smykkeloven og annoncerne. Det er et mønster, og det trækker tråde tilbage til Muhammed­krisen,« siger han til Ritzau.
Og hvis først den fortælling har bidt sig fast, skal der meget til at ændre et lands image, siger Mads Mordhorst, som understreger, at der stadig også er mange gode fortællinger om Danmark.
»Men tidligere var vi det fredselskende land, der havde en stor velfærdsstat. Nu begynder der at komme flere konkurrerende fortællinger.«
»Det kan betyde, at vi har sværere ved at komme igennem med økonomiske og politiske dagsordener. Store dele af vores eksport har vi eksempelvis solgt med fortællingen om vores land inden for eksempelvis design, fødevarer og grøn energi.«
Men den største konsekvens, mener Mads Mordhorst, er, at det også kan afskrække andre udlændinge end asylansøgere fra at tage til Danmark.
»Mere vigtigt er, at vi får sværere ved at tiltrække ressourcer, som eksempelvis turister. Færre har måske lyst til at rejse til Danmark, og det kan være sværere at tiltrække højt kvalificeret arbejdskraft.«
»Det er ikke sådan, det er endnu. Men det er den fortælling, der er begyndt at komme. Derfor skal vi sørge for, at der ikke kommer flere sager,« siger han.
Ritzau

