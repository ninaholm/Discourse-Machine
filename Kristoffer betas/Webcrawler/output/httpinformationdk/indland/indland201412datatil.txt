Datatilsynet får flere sager, men har udsigt til færre penge
Nyt notat viser, at antallet af sager hos Datatilsynet vokser hastigt. Men trods den seneste tids skandalesager om læk af personfølsomme data vil regeringen give tilsynet færre penge. Det kan betyde, at tilsynet må sige nej til rådgivning


 Antallet af sager vokser hos det tilsyn, der skal sikre, at personfølsomme data bliver håndteret efter reglerne i offentlige og private virksomheder. Men Datatilsynet har samtidig udsigt til at få færre penge fra næste år. Det viser et notat fra tilsynet selv. Søren Sandfeld Jakobsen, der er juraprofessor på Aalborg Universitet, undrer sig over, at bevillingen til tilsynet mindskes, når mængden af sager vokser.
»Man skulle tro, at der efter CSC- og Se & Hør-skandalerne var rigeligt med vidnesbyrd om, at den er gal med it-sikkerheden både i det offentlige og i private virksomheder. Det er jo ofte persondata, der bliver lækket, når der sker sikkerhedsbrister,« siger Søren Sandfeld Jakobsen.
Mens tilsynet i 2009 havde omkring 4.800 nyoprettede sager, så var det antal i 2013 omkring 6.100. Særligt forespørgsler og klager fra det offentlige og private virksomheder er vokset kraftigt. Derudover skal tilsynet også håndtere mere lovforberedende arbejde.
»Vi kan jo i den grad mærke, at digitaliseringen af alle aspekter af samfundslivet medfører, at forventningerne til, hvad vi som tilsyn skal beskæftige os med er stadigt stigende – og det samme er vores sagsantal,« skriver tilsynets direktør, Janni Christoffersen, i en kommentar til Information.
Nej til rådgivning
Den bevilling, som tilsynet har til udsigt at få næste år, er derimod den næstlaveste i perioden 2011-2015. Her vil tilsynet have 21,4 millioner til rådighed, hvilket er en besparelse på 800.000 kroner i forhold til i år.
»Konsekvensen af yderligere besparelser er, at vores svartider på henvendelser fra borgere, virksomheder og myndigheder– der allerede er lange – bliver endnu længere, og at vi også er nødt til at sige nej til at yde rådgivning og vejledning, selv om det efterspørges af både offentlige myndigheder og private virksomheder,« vurderer Janni Christoffersen, der dog understreger, at den seneste besparelse ikke i sig selv »vælter læsset«, og at der hos tilsynet »som alle andre steder er meget fokus på at effektivisere sagsgangene mest muligt«.
Det har ikke været muligt at få en kommentar fra justitsminister Mette Frederiksen (S), men ministeriet henviser i stedet til et nyligt svar til Folketinget, hvor der står, at »Datatilsynet på lige fod med øvrige statslige institutioner er underlagt de løbende statslige effektiviseringskrav som omprioriteringsbidrag og indkøbseffektiviseringer mv., og at der er foretaget en teknisk korrektion i bevillingen som følge af, at tilsynet har haft en midlertidig bevillingsforhøjelse fra 2012 til 2014.«

