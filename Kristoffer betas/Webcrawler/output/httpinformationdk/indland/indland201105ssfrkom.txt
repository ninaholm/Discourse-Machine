S-SF-R: Kommission skal undersøge både finanskrise og boligskat
Vinder oppositionen valget, skal en kommission afdække, hvad der gik galt i Danmark  og hvem der fejlede  forud for finanskrisen, og selv om S-SF afviser de radikales ønske om at droppe fastfrysningen af boligskatten, efterkommer de nu de radikales ønske om at inddrage konsekvenserne af bolig-skattestoppet i kommissoriet. R håber, det kan 'modne' S-SF
Skattestoppet for ejendomsværdiskatter står højt på Radikale Venstres liste 'af den enkle grund, at vi mener, det er urimeligt at give skattelettelser til de allerrigeste boligejere,' sagde partiets leder Margrethe Vestager i går. Tanken om at afskaffe skattestoppet på ejendoms-værdiskatterne blev straks afvist af både Socialdemokraterne og SF

Oppositionen vil trods modstand fra VKO gennemtvinge en finanskrisekommission, hvis man vinder valget, og efter krav fra Radikale Venstre skal kommissionen nu også undersøge konsekvenserne af fastfrysningen af boligskatten.Oppositionen søgte tidligere i maj forgæves flertal for en finanskrisekommission, der skal afdække, hvad der gik galt  og hvem der fejlede  da finanskrisen ramte Danmark, og skulle regeringsmagten skifte, vil S-SF genfremsætte forslaget.»Indenfor 25 år har vi haft tre store finanskriser, der har kostet danskerne svimlende milliardbeløb, og der er brug for en tilbundsgående analyse af årsagerne til dette. Vi køber ikke forklaringen om, at vi bare blev ramt af en international krise, som vi ikke havde kunnet forudse eller undgået,« siger Socialdemokraternes finansordfører, Morten Bødskov:»Danmark blev hårdere ramt end mange af de lande, vi normalt sammenligner os med, og man ser den samme adfærd i bankerne og den finansielle sektor som i 80'erne og 90'erne. Det må vi finde årsagerne til,« siger han, og SF's skatteordfører, Jesper Petersen, der forventer, at det vil munde ud i yderligere regulering.»Mange andre lande har nedsat kommissioner, og man skylder befolkningen at komme til bunds i, hvordan en finansiel sektor fyldt med spekulationer og risici kunne få hele nationer til at bukke under. Vi har allerede truffet hurtige beslutninger, der var nødvendige, men jeg er ikke overbevist om, at vi er i mål, når det gælder regulering af banker og de tilsynsstrukturer, der skal sikre os mod nye kriser,« siger han.Men vil S-SF have deres krisekommission, kræver de radikale, at også det betændte spørgsmål om de fredede boligskatter skal undersøges.Rød afvisningS-SF tog i går klart afstand fra den radikale gruppeformand, Margrethe Vestager, da hun  endnu engang  kastede boligskatten på bordet med et krav om igen at lade ejendomsværdiskatten stige i takt med løn og inflation fra 2016  men dermed dør debatten ikke.»Vi kan ikke bare sidde det overhørigt, at blandt andre Nationalbanken mener, at skattestoppet medvirkede til den boligboble, der sprak under finanskrisen herhjemme, og det er et krav fra os, at en kommission også undersøger betydningen af fastfrysningen af boligskatterne,« siger Radikale Venstres næstformand, Morten Østergaard.Han forventer, at det vil kunne få både de borgerlige og venstrefløjen til at bløde op inden det næste valg om fire års tid.»Jeg tror, det kan være med til at modne diskussionen, når den her kommission formentlig når frem til, at fastfrysningen af boligskatten var som at kaste benzin på bålet under finanskrisen,« siger han.Bolig-skattestoppet er på det nærmeste blevet tabuiseret på linje med efterlønnen efter tidligere statsminister Poul Nyrup Rasmussens efterlønsløftebrud i 1999.Men ligesom de radikale mener, at man bærer et ansvar for, at et flertal i både befolkningen og Folketinget nu anerkender behovet for forringelser af efterlønnen, så vurderer man altså, at partier og danskere blot skal bearbejdes en smule.Indtil videre har alle partier bortset fra Enhedslisten og Radikale Venstre dog stået sammen om at ignorere økonomer fra både højre og venstre, der har anbefalet at hæve boligskatterne for at kunne sænke skatten på arbejde.Selv bankøkonomerne, der ellers sjældent argumenterer for skattestigninger, anerkender behovet for at droppe skattestoppet på boligområdet for at frigøre midler.Ros fra økonomDanske Banks cheføkonom, Steen Bocian, roser f.eks. gårsdagens forslag fra de radikale, som han mener, er meget nænsomt.»Man vil jo ikke rulle noget tilbage for de år, hvor skatterne har ligget stille, og selv om man aldrig kan holde alle folk skadesfri, er der tale om moderate beløb, og det mest interessante er, at det øger arbejdsudbuddet,« mener han.Undtagelserne er eksempelvis højtlønnede, der bor i lejebolig og pensionister i ejerboliger.»Men typisk hænger det jo sådan sammen, at dem, der tjener flest penge, også har de dyreste boliger, og i gennemsnit er der ikke mange, der bliver ramt, hvis man letter skatten på arbejde og hæver skatten på boliger på samme tid,« siger Steen Bocian.Hverken S eller SF lader sig nu overbevise af den grund, men alligevel accepterer begge partier nu, at spørgsmålet om ejendomsværdibeskatningen indgår i den finanskrisekommission, der skal ruste Danmark mod bl.a. nye boligbobler.»Hvis man vil til bunds, vil det da være mærkeligt at udelukke noget på forhånd, og det her spørgsmål må da gerne være med i en afdækning. Så kan man så bagefter tage de politiske diskussioner, men vi kan sige på forhånd, at vi ikke er enige med R, når det gælder boligskatten,« siger SF's Jesper Petersen, og Socialdemokraternes Morten Bødskov har nogenlunde samme tilgang:»Vi skrev i vores oprindelige forslag, at vi skulle se på årsagerne til finanskrisen, men også på årsagerne til, at   tusindvis af boligejere med et slag blev insolvente, så vi afviser ikke noget. Men jeg er overbevist om, at det vil vise sig, at det f.eks. var bankernes udlånsvækst og den kreativitet og uigennemsigtighed, vi har set i finanssektoren, der kan forklare det meste, og ingen skal foranlediges til at tro, at det vil foranledige ændringer af boligskatten. Men det betyder ikke, at man ikke kan have det med i en undersøgelse,« siger han.
