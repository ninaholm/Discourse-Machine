Forskningsmidler bruges på undervisning
Staten dækker langtfra det, som det i realiteten koster at uddanne studerende, viser ny undersøgelse. Det betyder, at universiteterne bruger penge, som er tiltænkt forskning, til at undervise


 Universiteterne overfører store summer penge fra forskning til undervisning. Det viser en ny undersøgelse af universiteternes økonomi, som konsulentvirksomheden McKinsey har lavet for Finans- og Videnskabsministeriet.
Rapporten konkluderer, at staten underfinansierer uddannelsesområdet. De såkaldte taxameterpenge, som universiteterne modtager på uddannelsesområdet, dækker langtfra de udgifter, der er forbundet med de studerendes uddannelse. Og det kan kun få én konsekvens, hvis man gerne vil opretholde et godt uddannelsesniveau, fortæller rektorkollegiets formand og rektor på Syddansk Universitet, Jens Oddershede:
»For at få det til at hænge sammen, må vi bruge forskningspenge. Som rapporten viser, så er taxametrene for lave på stort set samtlige uddannelser, og derfor må pengene jo komme fra forskningsmidlerne,« siger Jens Odddershede.
Det bekræfter dekan på Det Samfundsvidenskabelige Fakultet på Aarhus Universitet, Svend Hylleberg, der kender til overførslen fra den ene -konto- til den anden fra sin dagligdag:
»Det er rigtigt, at vi anvender forskningsmidler til at holde kvaliteten af vores undervisning oppe,« siger Svend Hylleberg.
Det foregår især ved, at man pålægger forskerne at undervise et vist antal timer om ugen:
»Det er meget simpelt. Vi putter alle de penge vi får, ind i en kasse, og så siger vi til lærerne, at de skal undervise så og så meget - og at de kan forske i den tid, der er tilovers,« siger Svend Hylleberg, som understreger, at det netop derfor er svært at registrere præcis, hvor mange penge det drejer sig om. Det eneste alternativ til at overføre penge fra forskningen, er at forringe uddannelsen - hvilket Svend Hylleberg også kender til:
»Vi har til en vis grad tilpasset os de lave takster. Jeg siger ikke, at vores uddannelser er ringe, men flere af dem kunne være betragteligt bedre, hvis vi havde flere penge.«
Basismidler
Mange universitetsansatte har i de seneste år klaget over, at der er for få basismidler, og at andelen af strategiske forskningsmidler vokser markant - og den underfinansierede undervisning kan vise sig at være en del af forklaringen:
»Det vil typisk være de basismidler, der var tiltænkt den frie forskning, som reelt set bruges til undervisning,« siger Jens Oddershede.
Socialdemokraternes forskningsordfører Kirsten Brosbøl mener, at undersøgelsen bekræfter indtrykket af, at basismidlerne til forskning er under pres fra flere sider:
»Rapporten slår fast, at der er behov for at hæve det lave taxameter for at sikre en ordentlig undervisning. Men underfinansieringen af uddannelserne tærer også på de frie forskningsmidler, derfor er der ikke noget at sige til, hvis forskerne har indtryk af, at de eksterne konkurrenceudsatte midler fylder mere og mere,« siger Kirsten Brosbøl.
Derfor mener både rektorerne og oppositionen, at der er behov for at få skaffet flere penge, så taxametrene kan komme til at tilsvare de reelle udgifter.
Forskningspolitisk chef i Dansk Erhverv, Jannik Schack Linnemann mener, at der først og fremmest er brug for flere penge til de humanistiske og samfundsvidenskabelige uddannelser.
»At underfinansiere uddannelse i det her omfang bider sig selv i halen. Det går ud over forskningen og det danske videnssamfund, fordi vi ikke får skabt en arbejdsstyrke, der er konkurrencedygtig globalt,« siger Jannick Schack Linnemann.
Videnskabsminister Helge Sander skriver i en pressemeddelelse, at de voldsomme tal er fremkommet på grund af udregningsmetoden: »Det er en naturlig følge af opgørelsesmetoden, hvor man eksempelvis indregner udgifter til laboratorier, som typisk finansieres af forskningsbevillingerne,« forklarer videnskabsministeren.


