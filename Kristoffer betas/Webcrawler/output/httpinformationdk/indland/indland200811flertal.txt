Flertal udenom Bertel H. vil ændre folkeskoleloven
Folkeskoleloven skal ændres, så kommunerne følger en faglig indstilling fra skolepsykologerne, for at børn med særlige behov, får den specialundervisning, de har lovkrav på. Det mener et flertal uden om undervisningsministeren
Undervisningsminister Bertel Haarder afviser at ændre på kravene til, hvem der skal have særlig hjælp hvornår. Her er han på skolebænken på Søhusskolen i Odense.


 Et flertal i Folketinget, med alle fra Enhedslisten over Dansk Folkeparti til de konservative er villige til at ændre folkeskoleloven. 
Det politiske flertal ønsker, at lovgivningen skal laves om, så det fremgår klarere, at kommunerne og skolen skal og ikke blot bør følge den faglige og professionelle indstilling fra psykologerne om, hvorvidt et barn har brug for specialundervisning.
I nogle kommuner i dag får børnene ikke tilstrækkelig specialundervisning. Det sker selv om de Pædagogisk Psykologiske Rådgivningsenheder (PPR), der vejleder kommunerne, indstiller elever til omfattende specialundervisning. 
Det er i sidste ende kommunalbestyrelserne, der fastsætter et økonomisk budget for området, og så bliver serviceniveauet derefter. 
Det betyder, at selv om PPR efter en grundig vurdering af barnets behov mener, at lille Ole har behov for 20 timers specialundervisning om ugen, så risikerer han at måtte nøjes med 10. 
Socialdemokraternes uddannelsesordfører, Christine Antorini, understreger, at der er behov for en bedre tildeling af specialhjælp:
"Hvis PPR indstiller til, at man skal have specialundervisning, så skal man have det. Sådan er det ikke altid i dag, og derfor synes vi, der skal ske en opstramning," siger hun.
Børn har et retsskrav
Det har hele tiden været klart, at børn med særlige behov har krav på specialundervisning, men spørgsmålet har været, hvor meget eller hvor lidt specialundervisning, eleverne kan kræve med folkeskoleloven i hånden.
SF's Pernille Frahm er klar i mælet og mener, at det skal være PPR, der bestemmer og ikke kommunens økonomi:
"Børn har et retskrav, og der er jo ingen mening i ikke at give den relevante specialundervisning. Hvis PPR, som er den faglige vidensbase indstiller et barn til specialundervisning, så skal det barn have nøjagtig den specialundervisning."
I Dansk Folkeparti er der ligeledes velvilje over for en præcisering af børnenes retskrav:
"Man skal da forpligtes til at følge en indstilling fra PPR, fordi udgangspunktet skal være den professionelle vurdering. Og hvis der skal ændres i loven, så ser vi meget gerne på det."
Det Radikale Venstres uddannelsesordfører, Marianne Jelved, er også enig:
"Det PPR kan give af faglig rådgivning, mener jeg skal følges. Det må aldrig være det kommunale serviceniveau, der afgør det," siger hun og henviser til, at her er tale om børn med et dokumenteret handicap, som ikke kan afvises, ligesom man heller ikke kan afvise anbringelser af børn med sociale problemer, bare fordi der ikke er råd til det i kommunen. 
Selv regeringspartiet de konservative vil gerne se på en ændring, så PPR ikke bare kan rådgive, men også kan komme med påbud:
Bertel afviser kategorisk
"Vi er jo alligevel i gang med at se på hele det her område med specialundervisning. Så man kunne jo overveje en mellemmodel, hvor PPR-enhederne selv kan vurdere, om de vil give et påbud eller en anbefaling," siger uddannelsesordfører Charlotte Dyremose.
Men undervisningsminister Bertel Haarder (V) afviser kategorisk en ændring:
"Man kan jo ikke overlade til eksperter at udløse bevillinger. Det er kommunerne, der har det økonomiske ansvar, og de må sommetider træffe nogle ubehagelige beslutninger," siger ministeren.
Dog kan undervisningsministerens holdning blive overtrumfet af et bredt flertal omkring ham. 
Der er dog endnu ingen, der har stillet et konkret forslag til ændringen, men Enhedslistens Johanne Schmidt-Nielsen melder sig gerne på banen:
"Enhedslisten vil hurtigst muligt fremsætte et beslutningsforslag, og vi ser så frem til at få de andre partier med til det," siger hun.

