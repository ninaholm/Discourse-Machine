Sociale tillidsmænd holder kolleger væk fra sygesengen
Mange virksomheder i Randers har det seneste par år oplevet store fald i sygefraværet, og i kom- munen er man ikke i tvivl om, at det er de sociale tillidsmænds fortjeneste. De tager en snak med kollegerne om skilsmisser, alkoholmisbrug og boligproblemer, og dermed udvikler sociale og personlige problemer sig ikke så ofte til langvarig sygdom


 Hver eneste dag melder næsten 150.000 danskere sig syge på deres arbejde, og årligt koster sygefraværet det danske samfund tæt på 37 milliarder kroner. Men der kan spares mange hundrede millioner kroner på sygefraværet, hvis politikere og arbejdsmarkedets parter lader sig inspirere af en helt ny ordning i Randers.
I den kronjyske arbejderby har godt 20 private og offentlige arbejdspladser i de seneste to år haft sociale tillidsmænd, der både har været problemknusere, rådgivere og grædekoner for kolleger med sociale eller personlige problemer, der kan udvikle sig til sygdom. Og på 15 arbejdspladser er sygefraværet faldet betydeligt, fortæller formand for Arbejdsmarkedsudvalget i Randers kommune, Leif Gade (S).
»Der er slet ingen tvivl om, at arbejdsgivere og statskasse kan spare mange millioner kroner på at udbrede de sociale tillidsmænd til flere virksomheder. At have fokus på arbejdsmiljøet gennem en social tillidsmand nedbringer simpelt hen antallet af sygedage blandt medarbejderne,« siger Leif Gade.
Større arbejdsglæde
Et hurtigt regnestykke viser, at hvis sygefraværet på landsplan mindskes med bare to procent, vil der være en besparelse på mindst 700 millioner kroner om året. Alene i Randers Kommune har ordningen ifølge Leif Gade sammen med andre tiltag bidraget til at mindske antallet af langtidssygemeldinger over 52 uger fra godt 600 om året til i dag 280. Da kommunen selv skal betale for langtidssygemeldinger over et år betyder det en gevaldig besparelse, påpeger ham.
»Udover at det afgjort lønner sig på bundlinjen, så giver det jo også et bedre arbejdsmiljø og en større arbejdsglæde at have en social tillidsmand,« siger Leif Gade og fortæller, at flere kommuner og virksomheder nu hen- vender sig og har overvejelser om at kopiere Randers-modellen.
Som formand for det lokale beskæftigelsesråd i Randers har han netop været med til at beslutte fortsat at bruge godt to millioner kroner om året til ordningen.
Lokale virksomheder, der ønsker at være med, får et tilskud til at kunne frikøbe en medarbejder mellem 5 og 20 timer om ugen afhængigt af virksom- hedens størrelse. Medarbejderen, der vælges som social tillidsmand, kom- mer på en række kurser og deltager i et netværk med andre sociale tillidsmænd. Derefter er det bare om at kom- me i gang, fortæller Torben Ingmann, social tillidsmand for de 40 ansatte på skofabrikken Green Comfort.
»Jeg taler jo ikke kun med folk, når de har influenza, men mest når de har private problemer, der også påvirker dem på jobbet. For eksempel stod en ansat med problemer med mand og børn også pludselig i akut bolignød, og det løste vi ved at hjælpe med at skaffe lejlighed og yde et lån til boligindskud, som medarbejderen så kan afdrage,« fortæller Torben Ingemann.
Uden håndsrækningen var den pågældende medarbejder med stor sandsynlighed blevet sygemeldt i en periode, indtil der var styr på privatlivet, påpeger han.
Ny kultur
I 2006 var medarbejderne på Green Comfort i gennemsnit syge 8,6 dage om året, men i det seneste år er det sammetal nede på 3,9 sygedage per ansat. Og det er Torben Ingmann ganske godt til- freds med:
»Vi har skabt en kultur på arbejdspladsen, hvor vi er rummelige i praksis, og hvor vi løser problemer ved først at handle,« siger han og tilføjer, at den sociale tillidsmand opererer i en gråzone, hvor han skal løse alt det, der ikke er reguleret og styret via overenskomsterne, og samtidig skal det ske med ledelsens opbakning, men uden at han er repræsentant for ledelsen.
»Du kan have stærke overenskomster, lange møder i samarbejdsudvalget og gratis gulerødder til medarbej- derne, uden at det hjælper på sygefraværet. Det mest centrale er, at der er en uafhængig person, der er folkets mand, og som de i tillid og fortrolighed kan gå til,« siger han.

Dette er en forkortet version af artiklen. Den kan læses i fuld længde på www.ugebreveta4.dk

