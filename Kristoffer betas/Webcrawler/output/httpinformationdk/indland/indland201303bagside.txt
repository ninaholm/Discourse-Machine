Bagsiden: Politiker vil fjerne stof, som aldrig tilsættes
Det gælder om at komme først til orde, når der snakkes politik. I sagen om det kræftfremkaldende stof akrylamid kom DF’s fødevareordfører lidt for hurtigt af sted


 Det bliver sværere og sværere at navigere rundt i junglen af fødevarer, som måske, måske ikke, er kræftfremkaldende.
For nylig oplyste 21Søndag om endnu et farligt stof, akrylamid, som optræder i danske fødevarer. Blandt andet i brød, kiks og chips. Det har fået fødevareminister Mette Gjerskov (S) til at kalde til handling.
»Tiden er kommet. Det her går jeg til Bruxelles med. Jeg forlanger, at der bliver handlet,« sagde hun med bestemthed i stemmen til 21Søndag i søndags.
Siden har fødevareordførere fra både Enhedslisten, Venstre og Dansk Folkeparti bakket op om Gjerskovs synspunkt. De vil også have handling. Hurtigt. Det er meget forståeligt, for hvem holder ikke af en politiker, som resolut vil have fjernet kræftfremkaldende fødevarer?
Stop bagningen
En enkelt politiker nåede dog at mene lidt for meget, inden han havde sat sig helt ind i sagen.
»Vi skal have undersøgt, om man kan producere brød uden brug af akrylamid. Det er det første skridt. Hvis det kan lade sig gøre at producere brød uden akrylamid, må vi have stoffet ud af markedet,« sagde DF’s fødevareordfører, René Christensen, i går til Berlingskes Nyhedsbureau.
Akrylamid opstår i fødevarer, som indeholder store mængder stivelse og kulhydrater, når de opvarmes til 120 grader. Altså er akrylamid slet ikke et stof, som tilsættes under produktionen af fødevarer, men et stof, som opstår i fødevarerne under produktionen. Det kan derfor blive uhyre vanskeligt for fødevareordføreren at »fjerne stoffet fra markedet«, når der slet ikke er tale om et stof, som eksisterer på markedet.
René Christensen er ellers langt fremme, når det kommer til lovgivningsprocesser, og udtaler, at han godt er klar over, at et rent forbud i Danmark vil blive opfattet som konkurrenceforvridende i EU.
»Hvis vi bare kunne forbyde stoffet her i Danmark, tror jeg hurtigt, vi kunne blive enige om at gøre det. Men så simpelt er det ikke. Derfor skal vi have EU på banen, så der eventuelt kan ske en stramning på EU-plan,« siger René Christensen. Om EU på DFs opfordring vil overveje at regulere borgernes opvarmningsvaner kan kun fremtiden vise.
 
 

