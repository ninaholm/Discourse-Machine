Sindslidendes organisationer er imod reform  af førtidspension
De konservatives forslag om at tidsbegrænse førtidspension for personer under 40 år møder modstand fra de sindslidendes interesseorganisationer


 Førtidspensionister under 40 år skal have deres førtidspension revurderet hvert tredje år, hvis det står til de konservative. Men både hos Landsforeningen af Psykiatribrugere (LAP) og foreningen for psykisk syge og deres pårørende (SIND), møder forslaget voldsom kritik:
»Forslaget virker uigennemtænkt, det er ikke noget, vi ønsker gennemført,« siger Karl Bach Jensen, udviklingskonsulent i Landsforeningen af Psykiatribrugere (LAP).
Han mener, at det vil skabe usikkerhed for førtidspensionisterne.
»Hvis man kun fokuserer på, at vi har at gøre med nogle syge, som skal blive raske nok til at bestride et arbejde, er det et for snævert fokus. Man skal anlægge en bredere vinkel. Vi mangler en tilgang i den offentlige debat, hvor man medtager den handicapfaglige ekspertise,« siger Karl Bach Jensen.
Kommission-kritik
Samme vurdering kommer fra formanden for Foreningen SIND, Knud Kristensen. Han peger på, at forslaget ikke tager højde for de psykiske konsekvenser af at skulle møde op til tjek hvert tredje år:
»Det kan kun føre til én ting, og det er usikkerhed og stress hos de førtidspensionister, der tænker, at de hvert tredje år skal til eksamen og risikerer at miste deres forsørgelsesgrundlag,« sagde Knud Kristensen til P1 i går.
Forslaget fra de konservative er første indspark til diskussionen af den reform af førtidspensionen, VK lægger an til.
»Det er spild af menneskelige såvel som økonomiske ressourcer, at vi giver unge mennesker en varig førtidspension. Det har store sociale konsekvenser at blive parkeret i en gruppe, der ikke dur til at arbejde,« siger den konservative arbejdsmarkedsordfører, Helle Sjelle, til Berlingske Tidende.
Beskæftigelsesminister Inger Støjberg (V) vil ikke forholde sig til forslaget, men K-udspillet møder modstand hos formanden for regeringens egen Arbejdsmarkedskommission.
Kommissionen har vurderet, at en reform kan skaffe 6.000 ekstra personer til arbejdsmarkedet. Men det fremlagte forslag er langt fra tilstrækkeligt, mener Jørgen Søndergaard:
»Der er en risiko for, at det bare skaber stress og usikkerhed hos den her gruppe, hvis øget kontrol ikke ledsages af en mere målrettet indsats for at hjælpe deres arbejdsevne tilbage,« siger Jørgen Søndergaard til Berlingske.dk.
Erhvervsliv er glade
Hos Dansk Erhverv ser man med stor tilfredshed på udspillet.
»Stress og periodisk depression er i dag de enkeltdiagnoser, som oftest udløser førtidspension. Det er psykiske problemer, som kan behandles og helbredes, og som derfor ikke skal afføde en varig ydelse som førtidspensionen,« siger Stine Pilegaard Jespersen, afdelingschef i Dansk Erhverv.
Hun efterlyser kontrol af de yngre førtidspensionister - om end man hos organisationen er enig med Jørgen Søndergaard i, at denne skal følges op med andre tiltag:
»For at vende udviklingen bør fremtidens førtidspensioner fra tid til anden vurderes på ny, så førtidspensionister, hvis arbejdsevne forbedres, ikke parkeres permanent på en livsvarig ydelse. Derfor skal vi også gøre alt for, at få unge tilbage på sporet i livet og på arbejdsmarkedet,« siger Stine Pilegaard Jespersen.


