Hundelov brydes fra første dag
I dag træder et forbud mod kamphunde i kraft, men det kan slet ikke håndhæves, mener kritikere, som i stedet frygter drab på tilfældige dyr. Ingen aner, hvordan hundene ser ud, lyder det fra en opdrætter, som ikke agter at følge forbudet
Opdrætter Ina Olsen beholder sine hunde, så længe hun kan, selv om de er blevet ulovlige fra i dag. Heldigvis er der ingen, som ved, hvordan sådan en ser ud, siger hun optimistisk om sine tornjak-hunde, som hun anslår der findes maksimalt 20 af i hele landet.


 Tornjak er én af de 13 hunderacer, som fra i dag af er forbudte, fordi det omdiskuterede kamphundeforbud træder i kraft. Men hos Ina Olsen, der opdrætter tornjak-racen, render hundene stadig frit omkring uden mundkurv.
»Jeg har bestemt ikke tænkt mig at aflive mine hunde,« siger Ina Olsen, der opfatter tornjakken som en fredelig familiehund.
Ikke desto mindre er de 13 racer og alle krydsninger, hvori de indgår, nu ulovlige, hvis de er født efter 17. marts, og risikerer tvangsaflivning. Hunde fra før skæringsdatoen skal udstyres med mundkurv. Eksperter fra dyrlæger til avlere har dog råbt op om lovens faldgruber, siden forbuddet blev foreslået.
Et af problemerne er, at hundene kan være svære for politiet at skelne fra hinanden, og flere lovlige hunde ligner til forveksling dem, der nu er forbudte.
Der findes ingen test af hundene, som kan afsløre, hvorvidt de indeholder forbudte racer, og politiet har ikke fået afsat ekstra ressourcer til at håndhæve det nye forbud.
Derfor er Ina Olsen heller ikke så bekymret for, at politiet skulle finde på at snuppe hendes.
»Jeg beholder dem, så længe jeg kan, og heldigvis er der ingen, som ved, hvordan sådan en ser ud«, siger hun optimistisk om sine tornjak-hunde, som hun anslår der findes maksimalt 20 af i hele landet.
Massedrab
Direktør i Dyreværnet, Anne Marie Tiedemann, kritiserer ligeledes lovens logik - eller mangel på samme:
»Selv ikke førende hundeeksperter kan bestemme en hunds race ud fra udseendet. Og bare fordi du er betjent, er du jo ikke nødvendigvis interesseret i hunde. Det bliver et kæmpe problem for dem at håndhæve.«
Men netop fordi det kan være svært for politiet at bevise, hvorvidt en hund rent faktisk er en af de forbudte typer, har hundeloven taget et atypisk princip i brug: omvendt bevisbyrde. Det er dermed ejeren selv, der skal modbevise, at en hund er en kamphund eller indeholder spor af kamphund - ellers risikerer den aflivning.
Eftersom hundredetusinder af hunde er stamtavleløse, kan det blive umuligt for ejeren at bevise, og derfor frygter kritikere uheldige sager, hvor uskyldige hunde skal dræbes. Hvis din labrador anmeldes, og den ingen stamtavle har, kan den stå til aflivning.
»Man har knipset med fingrene og lige pludseligt er 400.000 hunde blevet lovløse,« siger Anne Marie Tiedemann og frygter decideret »massedrab.«
Uskyldige rammes
Hendes bange anelser bekræftes af vicepolitikommissær Ivan Jensen fra Københavns Politi:
»Man har indført omvendt bevisbyrde og er fra lovgivers side godt klar over, at det kan gå ud over nogle uskyldige hunde. Hvis hundeejeren ikke kan redegøre for hunden, så er den ulovlig. Færdig slut. Det kan godt være, det lyder firkantet, men vi er nødt til at fortolke loven, som den er skrevet,« siger han og bebuder, at politiet selv uden ekstra ressourcer er parate til at rykke ud, hvis de modtager anmeldelser. Venstres retsordfører Kim Andersen ser intet problematisk i den omvendte bevisbyrde: »Det er rigtigt, at det vil føre til aflivninger af hunde. Men det er jo hunde, der ifølge loven overtræder forbuddet. Forbuddet er der, fordi vi vil undgå, at hunde angriber og vansirer børn,« siger han.
Lovsjusk?
Regeringens eget Hundeudvalg af eksperter fastslog i en betænkning tidligere på året, at de ikke forventer, at forbuddet vil løse problemerne med farlige hunde, fordi det ifølge udvalget handler mere om hundens ejer end om dens race.
Venstre, Konservative og DF har til trods herfor fastholdt, at forbuddet var den bedste løsning på problemerne.
Ifølge SF's retsordfører, Karina Lorentzen, er hundeloven dog et grelt eksempel på sjusket symbollovgivning, og derfor mener hun ikke, danskerne kan føle sig mere trygge fra i dag af:
»Det er noget sjusk og rod, som lovgivningsmæssigt slet ikke fungerer og overhovedet ikke vil skabe tryghed i praksis. Det ved hele regeringen udmærket godt,« siger hun.
Ina Olsen beholder sine hunde og forklarer, at hvis politiet går efter dem, vil hun gå så langt som at flytte til Sverige. Indtil da får tornjakkerne lov at tumle rundt med både børn og bolde som hidtil.


