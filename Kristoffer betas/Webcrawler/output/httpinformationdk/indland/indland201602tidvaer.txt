’Der er ikke tid til at være den lærer, man ønsker at være’
Ni minutters forberedelse til hver times undervisning og ingen penge til kaffe til forældresamtaler. Sådan ser hverdagen ud for nyuddannede Elisa Middelbo, der elsker at være lærer, selv om det ikke helt er, hvad hun forventede. ’Det gør ondt på mig, når der ikke er tid til de børn, der har det dårligt’
 Som forberedelse til eftermiddagens forældresamtaler har Elisa Middelbo spurgt alle børn i 1.b enkeltvis, hvem de ser som deres bedste venner i klassen. Nogle børn har nævnt hele klassen, mens andre ikke synes, at de har en eneste god ven. Foto: Ulrik Hasemann


 Klokken er 7.30, da Elisa Middelbo tager imod os ved indgangen til Højmeskolen i Odense, hvor hun underviser de mindste klasser i dansk og matematik. I dagens anledning, hvor Højmeskolen fejrer fastelavn, er hun klædt ud som pirat med stribet bluse, et tegnet ar på kinden, og en plasticdolk stukket ned i sit brede bælte.
De fleste af Elisa Middelbos arbejdsdage begynder klokken 7 med et planlægningsmøde, men i dag er mødet aflyst, så hun går direkte ned mod lærernes forberedelsesrum. På vejen møder hun David fra 1.b, der sidder på gulvet i sin udklædning og er ved at tage sutsko på. Da han ser Elisa, går han straks i gang med at snakke.
»Min mor har købt det her tøj til mig i en butik, men jeg har allerede sagt til hende, at jeg ikke vil være kung fu-mester igen næste år,« siger David helt tørt til Elisa Middelbo, der roser hans udklædning, inden hun låser sig ind i forberedelseslokalet.
Skrivebordene står tæt, og det er her, Elisa Middelbo har sine to ugentlige timer til at forberede op mod 25 undervisningslektioner af 40 minutter hver.
Gennemsnitligt har hun derfor mindre end 9 minutter til at forberede hver times undervisning, har hun regnet sig frem til. Oven i det kommer planlægningen af forældresamtaler og ekskursioner, konfliktløsning og korrespondance med forældrene.
Derudover udfylder hun skemaer og skriver rapporter om børn, der har det svært, hvilket måske er det mest tidskrævende, men også noget af det vigtigste ved hendes job, fortæller den 26-årige lærer, der har undervist på skolen i mindre end to år.
 Forberedelseslokalet er børnefrit område. Det blev indrettet, efter reformen trådte i kraft, og lærerne ikke længere måtte forberede sig derhjemme. Foto: Ulrik Hasemann

»Jeg er sjældent godt nok forberedt. Især som helt ny lærer kan det være vanskeligt, for jeg har jo ikke et fast materiale, som jeg har kørt af i flere sæsoner i træk,« fortæller Elisa Middelbo og åbner sin mailindbakke.
Der ligger syv nye mails. Nogle knapt så alvorlige fra forældre, der ikke kan finde deres barns viskelæder, og andre mere alvorlige om sygdom eller personlige problemer i familien.
»Jeg nægter simpelthen at tjekke min mail derhjemme. Forældrene har heller ikke et direkte nummer til mig, for når jeg har fri, bliver jeg nødt til at have fri,« forklarer hun og kaster et hurtigt blik på uret på væggen. Klokken er blevet 7.50, og uden for døren på gangen, hvor de mindste klasser hører til, begynder børnestemmerne at tage til i styrke.
Ude på gangen omringes Elisa Middelbo straks af en leopard, en cheerleader og en ninjaturtle, der alle vil vise hende deres kostumer. Nogle forældre spørger ind til tidsplanen for forældresamtalerne, som skal foregå senere på eftermiddagen, men Elisa må løsrive sig, for hun skal nå at printe nogle papirer til dagens undervisning, så hun skynder sig ned til kopirummet.
 I 1.b er der 20 7-8 årige børn at holde styr på. Foto: Ulrik Hasemann

Katten af tønden
Klokken 8.00 ringer skoleklokken. De sidste børn og deres forældre dumper ind i klasseværelset, hvor 20 bittesmå borde og stole står spredt. Elisa Middelbo klapper en rytme i hænderne og rejser hånden i vejret – det er skolens fælles tradition, som betyder, at der skal være stille. Elisa Middelbo klapper igen, og nu klapper de fleste børn med og rejser hånden. Stilhed.
»Hvor er I flot klædt ud. Vi skal ned og holde fastelavn i gymnastiksalen lige om lidt. Der skal vi slå katten af tønden og kåre det mest originale kostume. Hvad betyder original?«
Et par af børnene rækker hånden op.
»Det betyder den mest kreativeste,« siger i en pige i kattekostume. Mere når klassen ikke, før de i et mylder af alle de andre små klasser, der hører til på gangen, drager mod gymnastiksalen, hvor otte klasser skal slå katten af tønden på otte tønder samtidig.
Elisa Middelbo begyndte på Højmeskolen som en del af sin praktik, da hun gik på lærerseminariet. Senere blev hun vikar, og kort efter blev hun fastansat som nyuddannet lærer.
Hun har ikke prøvet at være folkeskolelærer, før den omdiskuterede og udskældte folkeskolereform trådte i kraft i 2014, så hun kan ikke udtale sig om, hvorvidt livet som lærer er blevet hårdere. Men hun ved, at flere kollegaer end tidligere går ned med stress.
Klokken 8.32 lyder de første slag mod tønden. Bang, bang, bang.
De mange små ansigter viser fuld koncentration og kraftanstrengelse, når de prøver at ramme tønden helt rigtigt. Elisa Middelbo jubler og brøler med børnene, når slaget lykkes eller mislykkes. Samtidig holder hun styr på de to børn, der synes, at tøndeslagningen er for voldsom.
De sidder på gulvet og holder sig for ørerne. Der er ikke ressourcer til at tage dem ud af gymnastiksalen og lave noget andet. En dreng bliver ramt i hovedet af et bat og løber grædende hen til Elisa Middelbo, som lægger den ene arm om ham, samtidig med at hun med den anden arm sørger for, at køen af børn rykker sig, så flere børn ikke bliver ramt ved et uheld.
Først klokken 9.17 falder 1.b’s tønde endelig ned. Børnene samler sig om slikket, som de når at fortære, inden præmien for »det mest kreativeste« kostume uddeles til Olivia fra klassen, som er klædt ud som et kagebord. Herefter får Elisa Middelbo 1.b tilbage i klasseværelset, hvor de efter fynsk tradition spiser fastelavnsboller med brunsvigercreme inden i.

 1.b må arbejde hårdt for at få fat godterne i fastelavnstønden. Klassens tønde er en af de sidste i gymnastiksalen, der falder til jorden. Foto: Ulrik Hasemann

Presset pause
Klokken er blevet 9.55, og det er tid til en kort pause. Elisa Middelbo ser sit snit til at komme ud af piratkostumet.
»Hvis jeg er heldig, kan jeg også lige nå at tisse,« siger hun og småløber ud af klasseværelset.
For nogle uger siden var Elisa Middelbo og Odenses skolelærere på gaden for at demonstrere mod, at Odense Kommune ville skære 30 millioner kroner i skolebudgettet.
I forvejen er Odense Kommune ifølge et notat fra Børn- og Ungeforvaltningen 112 millioner bagud sammenlignet med skoleområdet i andre store byer, og i årevis har Odense Kommune været en bundskraber, når det kommer til, hvor mange penge der budgetteres pr. elev.
Heldigvis, fortæller Elisa Middelbo, blev besparelserne droppet i denne omgang.
»Det var en lettelse, men det er altså kun et lille plaster på et stort, blødende sår,« siger hun og fortæller, at vikarbudgettet er blevet skåret så meget ned, at lærerne på Højmeskolen frygter, at pengene til vikartimer i hele 2016 udløber allerede til foråret. Det vil betyde, at lærerne skal dække ind, når deres kollegaer bliver syge, og det vil blive svært i et allerede stramt program.
»Vi er altid pressede på tid. Det er heldigt, at jeg ikke kan lide kaffe, for jeg ville ikke have tid til at drikke den,« siger hun.
 Højmeskolen ligger lige mellem et villakvarter og noget alment boligbyggeri. Det betyder blandt andet, at eleverne kommer fra meget forskellige baggrunde. Foto: Ulrik Hasemann

Klokken 10.45 har 1.b mødtes med de andre klasser til fællessang og bevægelse, som er en fast del af skoleskemaet. Nu er de tilbage i klasseværelset, hvor Elisa Middelbo fortæller om baggrunden for, hvorfor man fejrer fastelavn, inden der skal vaskes hænder og spises madpakke.
Snart lugter der af en blanding af makrel, spegepølse og de halvvåde gummistøvler, der står stablet på et stativ i et hjørne af klasselokalet. Elisa Middelbo går i gang med at fortælle sjove historier om dengang, hun arbejdede i Givskud Zoo, mens børnene lytter tryllebundet, griner og kommenterer om kap.
»Men Elisaaa. Det er bare så træls, når min mor siger, at jeg ikke må få en svane som kæledyr,« siger en af drengene.
Børnene har så mange spørgsmål, at tiden skrider, og klokken bliver 11.35, inden Elisa Middelbo får sendt dem til frikvarter og kommer ned på lærerværelset. Her sætter hun sig ned for første gang siden i morges, da hun tjekkede mails bag sit skrivebord.
 Fra klokken 11 er der frokostpause for 1.b. Mens eleverne spiser, fortæller Elisa Middelbo historier fra dengang, hun var ansat i Givskud Zoo. Foto: Ulrik Hasemann

I dag har hun kun et kvarters frokostpause – fra 11.30 til 11.45 – og de første fem minutter er allerede gået. Spisefrikvarteret varer ellers 30 minutter, men fire ud af fem dage om ugen har Elisa et kvarters gård- eller gangvagt, hvor hun skal holde opsyn og løse konflikter imellem børnene.
»Men lige nu har jeg jo næsten et helt kvarter til at spise,« griner hun og smører sin medbragte rugbrødsmad med rød pesto. Hun når dog ikke at tage en bid, for en af drengene fra 2.c kommer løbende ind på lærerværelset. En af klassens elever skændes med en gruppe drenge fra 6. klasse ude i skolegården. Elisa lytter, rejser sig op og går ud af læreværelset. 10 minutter senere kommer hun tilbage til sin rugbrødsmad. Hendes pause er egentlig slut, så hun må skynde sig at spise.
Imens fortæller Elisa Middelbo, at hun til dagligt særlig mærker pengemanglen i den odenseanske folkeskole, når det kommer til inklusion. Skolen har et stort antal elever, der har brug for ekstra hjælp, men ressourcerne rækker ikke til tilstrækkeligt med støttepædagoger.
»Det går både ud over de børn, der har brug for hjælp, og de andre,« fortæller Elisa Middelbo.
Et andet problem er manglen på materiale. I historieundervisningen er der for eksempel ét bogsæt til tre klasser, som de må deles om, og som de ikke kan få med hjem og læse lektier i.
»Mangel på bøger kan jeg leve med. Men det gør ondt på mig, når der ikke er tid til de børn, der har det dårligt.«
Eftermiddagstræthed
1.b er en sød og nem klasse. 2.c er også søde, men de er knapt så nemme, hvisker Elisa Middelbo med et smil, da vi med lyden af skoleklokken i baggrunden træder ind i 2.c’s klasseværelse klokken 12.
»Jeg elsker at være lærer, men det er ikke, hvad jeg troede, at jeg gik ind til. Jeg troede, at det faglige ville fylde 90 procent, men i virkeligheden fylder det kun 10 procent. Og jeg troede, at jeg skulle give mig hen til hvert barn. Men det kan man simpelthen ikke med de rammer, der er,« fortæller hun. »Der er ikke tid til at være den lærer, man ønsker at være.«
2.c’s matematiktime begynder da også med, at Elisa taler med eleverne om den konflikt, der netop har været med 6.-klasserne. Derefter kommer penalhusene op af skoletaskerne, og børnene går i gang med at lave opgaver.
 Det er tid til en kort pause ude i den friske luft om eftermiddagen for 2. c, men fodbolden er forsvundet ind under trappen. Foto: Ulrik Hasemann

Da klokken er 13, får børnene en pause på 10 minutter. Nogle piger, der er røget i totterne på hinanden, trøstes, inden Elisa Middelbo kan svare på spørgsmålet om, hvad der kunne gøres mere effektivt i den danske folkeskole.
»Prøv at se, hvor trætte børnene er nu. Nogle græder, og der opstår flere konflikter end ellers. Men de skal stadig være i skole en time længere. Man burde skære den sidste time fra og så i stedet prioritere at få en ekstra støttelærer på i dagens sidste time,« siger hun.
 2.c har matematiktime. Da timen er slut får klassen fem hvide bolde for at sidde stille næsten hele timen og for at være gode kammerater. Sorte bolde betyder ballade, men det har der ikke været meget af i dag. Foto: Ulrik Hasemann

Forelskelse og andre problemer
Da klokken slår 14, er skoledagen endelig slut for børnene, der langsomt forlader lokalet én efter én, mens ugens dukse tørrer borde af og fejer med koste, der er alt for store til dem.
Men dagen er ikke slut for Elisa Middelbo, der har klemt syv forældresamtaler ind de næste to timer. Hun skynder sig ind i forberedelseslokalet for at hente sine papirer, og for første gang i mange timer er der ro. Ingen larm.
Men Elisa Middelbo skal hurtigt videre ind i klasseværelset til første forældresamtale. Der skal ikke brygges kaffe, fortæller hun, for lærerne må ikke længere byde forældrene kaffe til samtaler. Det er nemlig for dyrt.
»Nu er det kun, hvis der er tale om en anspændt situation, og nogle forældre skal tales lidt ned, at der kommer kaffe på bordet,« griner Elisa Middelbo friskt og tilføjer i en mere alvorlig tone: »Det kan altså være hårdt at fortælle mennesker, man ikke kender, at der er problemer med deres børn.«
Forældresamtalerne foregår på børnenes miniaturemøbler, og der er afsat et kvarter til hvert sæt forældre. Nogle forældre siger næsten ikke noget selv, og Elisa og matematiklæreren må holde samtalen kørende. Andre forældre er ved at boble over med spørgsmål.
 Som forberedelse til eftermiddagens forældresamtaler har Elisa Middelbo spurgt alle børn i 1.b enkeltvis, hvem de ser som deres bedste venner i klassen. Nogle børn har nævnt hele klassen, mens andre ikke synes, at de har en eneste god ven. Foto: Ulrik Hasemann

En mor nævner, at en af klassens drenge er forelsket i hendes datter. Han har fulgt efter datteren, og en enkelt gang har hun følt sig nødsaget til at låse sig ind på pigetoilettet.
»Ja, det er jo ikke så godt. Men jeg tror faktisk, at han har kastet sin kærlighed over på en anden pige nu,« siger Elisa Middelbo for at løsne stemningen lidt, men lover at holde et ekstra vågent øje med det i den kommende tid.
Klokken 15.55 er forældresamtalerne færdige – fem minutter før tid.
»Når alt er skemalagt, så måles det i minutter, om man er i god tid eller ej. Fem minutter i overskud er utrolig god tid for mig,« siger hun og ånder lettet ud. Hun synes, at det er gået godt i dag.
»I morgen har jeg syv samtaler mere. Der er lidt flere problemer med den gruppe børn, så det bliver måske lidt sværere. Nu må vi se.«

