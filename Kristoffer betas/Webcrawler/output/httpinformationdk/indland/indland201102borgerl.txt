Borgerlige i oprør mod regeringens pointsystem
Flere Venstre-folk og erhvervsmanden Asger Aamund vender sig nu mod regeringens pointsystem. Det er ikke nok med lappeløsninger, lyder kritikken. Mange velintegrerede er kommet i klemme på grund af de firkantede regler, lyder det


 I går krævede Konservative ændringer i regeringens pointsystem for permanent opholdstilladelse, og nu slutter flere Venstre-folk sig til kritikken.
Sagen om den 22-årige tolk og krigsveteran Barialai Hassanzai, som Information skrev om tirsdag, må føre til en revision af pointsystemet, siger medlem af udlændinge- og integrationsudvalget Eyvind Vesselbo (V).
»Systemet har ikke fungeret så længe, og der kan komme en lang række andre eksempler, som kan være lige så specielle og åbenlyse. Derfor vækker den her sag til eftertanke, om vi har fået skruet det her sammen på den rigtige måde,« siger Eyvind Vesselbo.
Også folketingsmedlem Britta Schall Holberg (V) mener, at sagen bør få Folketinget til at se nærmere på reglerne.
»At stå sammen med vores danske styrker, må da være en af de ypperste former for aktivt medborgerskab, en borger i Danmark kan udvise. Derfor mener jeg også, at vi som politikere skal undersøge, hvor lovgivningen har slået fejl i denne sag og så få rettet op på problemet,« siger Britta Schall Holberg.
Konservative foreslog i går at tilføje militærtjeneste som én mulighed for at optjene point, men det er ikke nok med lappeløsninger, mener Eyvind Vesselbo.
»Det ville være den nemme løsning at sige, så tager vi bare det her med. Der kan være andre forhold, der gør sig gældende. Vi skal lade være med at være for firkantede i lovgivningen. Man bør overveje, hvad vi skal gøre grundlæggende for at tilgodese de mennesker, som gør en indsats for at blive integreret i det danske samfund,« siger han.
Det samme siger erhvervsmanden Asger Aamund, der har været medarkitekt på Liberal Alliances udlændingepolitik. Han har kun hovedrysten til overs for pointsystemet, der efter hans vurdering modarbejder danske interesser.
»De, der vil komme her og give den en skalle, skal sandelig være velkomne. Pointsystemet er ubehjælpsomt. Det er et akvariesystem, som ikke virker på det rigtige liv - derfor får du groteske eksempler, som det, I har beskrevet,« siger Asger Aamund til Information.
Eksperter: for firkantet
Det er netop pointsystemets firkantede indretning, som flere eksperter fremhæver. Det tager ikke højde for, at folk kan være integreret på mange forskellige måder, siger seniorforsker Eva Ersbøll fra Institut for Menneskerettigheder
»Vi stiller alt for høje krav, som mange danskere ikke kan opfylde. Definitionen af integration er så firkantet og så højt sat, så masser af velintegrerede mennesker af den ene eller den anden grund ikke kan få permanent opholdstilladelse,« siger Eva Ersbøll.
Pointsystemet er meget ufleksibelt, påpeger Mette Blauenfeldt, der er leder for Center for Udsatte Flygtninge i Dansk Flygtningehjælp.
»Når man vælger at kalde det et pointsystem, så kunne man forestille sig, at der var mange forskellige muligheder for at samle de her 100 point, der skal til. Men når man ser, hvordan det er skruet sammen, er der stort set ingen muligheder,« siger hun.
Men Venstres integrationsordfører Karsten Lauritzen mener ikke, at der er behov for at se nærmere på pointsystemet på baggrund af sagen om Barialai Hassanzai.
»Problemstillingen er heldigvis ganske begrænset,« siger han med henvisning til, at langt de fleste udsendte for forsvaret er danske statsborgere.
»Det kan være, der er nogle ting, der skal justeres i reglerne for permanent opholdstilladelse. Men det kan man først, når systemet træder i fuldt kraft til sommer med den nye medborgerskabsprøve. Hvis det viser sig, at tingene ikke fungerer og ikke lever op til det politiske mål om at give permanent opholdstilladelse til dem, der er godt integreret, så må vi se på at lave det om. Men det kan man først sagligt konkludere, når systemet har været i kraft i et stykke tid,« siger Karsten Lauritzen.
I dag kan Information fortælle om en ny sag, hvor en amerikansk kvinde har fået afslag på permanent opholdstilladelse, fordi hun har taget en kandidatuddannelse i stedet for at arbejde to et halvt år i en kiosk. Men det er der ikke noget urimeligt i, mener Karsten Lauritzen.
»Hun har valgt at tage en uddannelse, som vi har været med til at finansiere. For at få permanent opholdstilladelse må hun først ud på arbejdsmarkedet og betale skat til det danske samfund. Hun mister jo ikke sin midlertidige opholdstilladelse, tidspunktet er bare udskudt lidt, før den bliver permanent,« siger Karsten Lauritzen.
Asger Aamund mener, man er nødt til at ændre systemet nu, så man får fat i de, der vil bidrage til samfundet.
»Jeg tror ikke, at pointsystemet, som også er blevet hårdt kritiseret af vælgerne, overlever valget. Sammen med økonomien bliver det en varm kartoffel,« siger han.

