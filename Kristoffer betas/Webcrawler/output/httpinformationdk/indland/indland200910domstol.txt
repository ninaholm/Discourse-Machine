Domstolssystem vil fastholde børn i kriminalitet
Afskaf den kriminelle lavalder og indfør et nyt domstolssystem for unge. Det foreslår Venstres socialordfører. Men en tur gennem retssystemet vil stemple børn som kriminelle, og det vil fastholde dem i den kriminelle løbebane, advarer regeringens egen ungdomskommission


 Mens regeringen ønsker at nedsætte den kriminelle lavalder fra 15 til 14 år, fremsatte Venstres socialordfører Ellen Trane Nørby i går et nyt forslag på hendes blog på politiken.dk. Her argumenterer hun for helt at fjerne den kriminelle lavalder og erstatte den med en speciel ungdomsdomstol for alle lovovertrædere under 18 år.
»Begår en otteårig en ulovlighed, afhænger konsekvensen af, hvilken sagsbehandler man sidder overfor. Derfor vil det forbedre børnenes retssikkerhed, hvis det i stedet er en børnekyndig dommer, der træffer beslutningen,« forklarer hun til Information, og understreger, at hun ikke vil sende børn i fængsel. Derimod skal specielle ungdomsfængsler og flere sanktionsmuligheder som samfundstjeneste få de unge ud af den kriminelle løbebane.
Men ifølge Ungdomskommissionen kan det få alvorlige konsekvenser. I sin betænkning konkluderer den, at en tur gennem retssystemet vil stemple børn som kriminelle, og at en »stempling som kriminel i sig selv øger risikoen for efterfølgende kriminalitet.« Geert Jørgensen, formand for Børnesagens Fællesråd og medlem af Ungdomskommissionen vurderer, at forslaget vil virke stik mod sin hensigt:
»Føler unge sig kriminelle, så bliver de kriminelle. Det er allerede stigmatiserende at komme ind i det sociale system. Skal man også ind i retssystemet forstærker det stigmatiseringen yderligere.«
Det er Ellen Trane Nørby uenig i: »De unge, der ender på ungdomsinstitutionerne i dag, er så stemplede, som de kan blive,« siger hun.
Dårlige erfaringer
Flere lande har allerede indført specielle ungdomsdomstole. I England har en særlig ungdomsdomstol siden 1998 taget sig af sager, hvor børn over ti år er sigtet for at overtræde loven. Her er erfaringerne langt fra gode. Blandt andet viser en rapport lavet af børnefonden Barnados, at 78 procent af de unge under 14 år, der er blevet dømt til et ophold på en lukket institution, laver kriminalitet igen inden for de første 12 måneder efter løsladelsen.
Men at de unge bliver stemplet yderligere som kriminelle og dermed bliver fastholdt i kriminalitet, er langt fra det eneste problem ved at indføre ungdomsdomstole. Det mener John Hatting, der er formand for Kriminalforsorgsforeningen:
»I et retssystem er du uskyldig, indtil det modsatte er bevist, og din forsvarer vil råde dig til kun at indrømme det, der kan bevises. Derfor bliver det en kamp om straffen - og ikke om den bedste løsning.«
Det synspunkt bakker  Geert Jørgensen op om. Han understreger, at det kræver en åben dialog, hvis man skal hjælpe unge væk fra kriminalitet. Desuden mener han, at det juridiske system slet ikke egner sig til at løse problemer med utilpassede unge.
»Det sociale system baserer sig på skøn, mens det juridiske system skal tænke i ensartede løsninger. Det handler ikke om at putte folk i kasser, men at finde individuelle løsninger, der kan bremse en dårlig udvikling,« siger han.
De konkluderer begge, at den samlede gevinst ved at styrke børns retssikkerhed vil overskygges af de negative konsekvenser.
Konventionsstridigt
Socialdemokraternes social-ordfører Mette Frederiksen mener, at »forvirringen er total«, når Ellen Trane Nørby melder ud, at hun helt vil afskaffe den kriminelle lavalder, mens justitsminister Brian Mikkelsen (K) i sidste uge understregede, at regeringens ønske om at sænke den kriminelle lavalder til 14 år ikke står til forhandling. Hun mener, at forslaget strider mod FN's børnekonvention:
»Konventionen fastslår, at man skal have en kriminel lavalder. Desuden skal man simpelthen ikke sænke den kriminelle lavalder, når alle eksperter peger på, at det vil skabe mere kriminalitet,« siger hun.
Mens de konservative også siger blankt nej, åbner Dansk Folkeparti for en debat om forslaget.
»Det lyder udmærket. En afledt effekt af det vil være, at man vil få flere domme, der frihedsberøver unge mennesker,« siger socialordfører Martin Henriksen (DF) og uddyber:
»Vi vil gerne bevæge os væk fra det system, vi har i dag, hvor man tror, man kan nøjes med pædagogisk behandling på en lukket institution, hvis unge begår en grov kriminel handling.«
Ifølge Ritzau har forslaget ikke været diskuteret i Venstre, men selvom retsordfører Kim Andersen (V) ser flere principielle problemer i at erstatte lavalderen med et system af ungdomsdomstole, afviser han ikke på forhånd forslaget.


