Meldepligt er ressourcespild
To nye domme viser, at loven om meldepligt skaber ressourcespild hos politiet. Det mener både forsvarer og Enhedslisten. Den konservative retsordfører er åben for en begrænset fleksibilitet i forhold til loven


 Sagerne hober sig op hos politiet i Nordsjælland efter overtrædelser af den lovpligtige meldepligt i Sandholmlejren for personer på tålt ophold. Og det er efter både forsvarsadvokat og Enhedslistens mening ikke bare ressourcespild, men også uacceptabelt.
»Det er jo ikke viljen, men evnen den er galt med,« siger advokat Marianne Vølund til Information og henviser til, at hendes to klienter, som begge dagligt opholder sig på Center Sandholm, er henholdsvis stofmisbruger og psykisk syg og derfor ufrivilligt har haft svært ved at overholde de tre ugentlige meldepligter.
Marianne Vølunds to klienter, iranerne Hamid Reza Hosseini og Amir Shahriaripour er netop blevet idømt en bøde hver på 1.500 kr ved retten i Hillerød for i forskellige tilfælde ikke at have meldt sig personligt til Rigspolitiets afdeling i Sandholmlejren, hvor de i forvejen befinder sig.
En bøde, som de ikke kan betale, og som de derfor må afsone med seks dages fængsel.
»Absurd,« kalder retsordfører fra Enhedslisten, Line Barfod, den pågældende dom. For med de månedlige lommepenge på godt 220 kr til personer på tålt ophold, kan de to iranere ikke betale bøden og er tvunget i fængsel.
Rammer de forkerte
»Det giver ingen mening at have det her system med meldepligt, og det har politiet jo også tidligere givet udtryk for. Det er udelukkende til for at tilfredsstille Dansk Folkeparti,« siger hun og påpeger, at politiets ressourcer kunne være givet langt bedre ud i en masse andre sager.
Loven om meldepligt blev indført af regeringen med støtte fra Dansk Folkeparti tilbage i december 2008, for at kontrollere terrormistænkte, og personer som kan udgøre en trussel mod det danske samfund. Men loven rammer de forkerte, mener Line Barfod.
»Man skal jo skelne mellem de personer, der reelt kan være en trussel for rigets sikkerhed, som f.eks. sagen med den irakiske hærchef, men i de tilfælde skal der jo langt mere til end den nuværende meldepligt kan tilfredsstille,« siger hun.
Hun mener derimod, der må en rimelighed og fleksibilitet ind i lovgivningen.
»Det skal være muligt for de her personer at leve et værdigt liv - f.eks. ved have et arbejde. De er her på tålt ophold, så der er selvfølgelig behov for, at de i en eller anden forstand skal melde sig med mellemrum. Men i det her omfang er det jo kun til for at stresse dem mest muligt,« siger Line Barfod.
Begrænset fleksibilitet
Hos de konservative ser man lidt anderledes på sagen, men retsordfører Tom Behnke er dog alligevel åben for en form for fleksibilitet.
»Reglen er jo ikke til for at genere dem. Det er en ordning, der skal sikre, at personer, der er her på tålt ophold også befinder sig her (Sandholmlejren, red.) og ikke alle mulige andre steder i landet,« siger han og uddyber:
»Men hvis myndighederne gentagne gange oplever, at de pågældende personer ikke kan overholde pligten, så må man jo hjælpe dem. Det kan f.eks. være ved at henvende sig til dem på deres værelser, og være mere opsøgende, hvis man ved, de i forvejen befinder sig på centret.«
Loven overordnet står dog ikke til diskussion ifølge Behnke:
»Der er jo en god grund til, at vi har denne lovgivning, og den skal myndighederne selvfølgelig sørge for bliver overholdt,« siger han og sætter desuden sin lid til, at politiet selv kan foretage rimelige skøn i forhold til overtrædelser af meldepligten.
»Hvordan myndighederne i dagligdagen administrerer reglerne, har jeg fuldstændig tillid til,« siger Tom Behnke.
Sagen i landsretten
Forsvarsadvokaten forudser flere lignende sager i den kommende tid. Sager som endnu en gang vil trække på ressourcer på mange fronter. Både politiet, anklagemyndigheden og udgifter til fængselsdomme.
Marianne Vølund har forsøgt at få ændret tidspunktet for meldepligten til senere på eftermiddagen mod klokken 10, som er det nuværende tidspunkt.
»Formålet med meldepligten er jo ikke, om de kan komme op om morgenen, men om de befinder sig i Sandsholmlejren. Et senere meldetidspunkt vil give større chancer for, at de melder sig,« siger hun peger på, at det dermed vil begrænse politiets ressourcer.
I et brev Information er i besiddelse af, er Rigspolitiets tilbagemelding til advokaten, at en ændring af tidspunktet ikke er mulig, fordi det vil være for ressourcekrævende.
Marianne Vølund har netop sendt en forespørgsel til procesbevillingsnævnet om at anke sine to klienters sager til landsretten.


