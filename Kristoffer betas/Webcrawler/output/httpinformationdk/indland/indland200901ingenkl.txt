Ingen klageadgang, når det gælder statens sikkerhed
Folketingets Ombudsmand har afstået fra at vurdere en klage fra Information over manglende aktindsigt i Statsministeriet. Dermed giver han carte blanche til udbredt hemmeligholdelse, bare der henvises til statens sikkerhed, siger ekspert


 Folketingets ombudsmand Hans Gammeltoft-Hansen savner "særlige forudsætninger" for at vurdere en klage fra Information. Sådan lyder hans begrundelse for ikke at realitetsbehandle en klage over manglende aktindsigt i Statsministeriet om TV2-journalisten Nagieb Khaja, der i en kortere periode blev holdt som gidsel i Afghanistan for et år siden.
Sagens kerne er, at Statsministeriet med et brev i november 2008 hemmeligholdt så godt som alle oplysninger om TV2-journalisten. Det skete med en bred vifte af argumenter, bl.a. hensynet til statens sikkerhed, Danmarks udenrigspolitiske interesser, forholdet til fremmede magter, samarbejdet med NATO, TV2's forretningsforhold samt oplysninger om private personer "involveret i sagens håndtering". Information har efterfølgende klaget over ministeriets afgørelse til ombudsmanden, hvis afgørelse netop er kommet. Og den går i korthed ud på, at ombudsmanden ikke ønsker at have mere med den sag at gøre. 
Åbner ladeport
I sit svar skriver ombudsmanden nemlig, at han efter at have modtaget en udtalelse fra Statsministeriet og sagens akter "ikke kan kritisere" ministeriets afgørelse.
Og hvorfor så ikke det? 
"Det skyldes bl.a., at jeg som ombudsmand ikke har særlige forudsætninger for at vurdere og kontrollere, om en hemmeligholdelse af de undtagne oplysninger er nødvendig", som ombudsmanden skriver til Information.
Ombudsmandens afgørelse åbner en ladeport for hemmeligholdelser, hvis bare en myndighed argumenterer med hensynet til statens sikkerhed, lyder kritikken fra Oluf Jørgensen, afdelingsforstander i mediejura på Journalisthøjskolen.
"Det er meget bemærkelsesværdigt, at ombudsmanden skriver, at han savner forudsætninger for at kontrollere ministeriets afgørelse," siger Oluf Jørgensen.
Han påpeger, at ombudsmanden jo heller ikke formodes at have særlige forudsætninger for at kunne afveje hemmeligholdelse kontra offentliggørelse i alle mulige andre sager fra den offentlige forvaltningen, f.eks. sager om miljøforhold, skatteret eller medicins bivirkninger.
"Og en sådan afvejning af forskellige oplysningstyper må ombudsmanden naturligvis foretage også i denne sag. Ellers er der ingen kontrol, og så kan myndigheder mørklægge hvad som helst, bare de henviser til hensynet til statens sikkerhed," siger Oluf Jørgensen, der mener, at ombudsmanden burde gå dybere ind i sagen.
- Kan det ikke være rigtigt, at han ikke ved nok om Danmarks sikkerhed?
"Ombudsmanden har ikke - og skal ikke have - en særlig sagkundskab om f.eks. militære eller udenrigspolitiske emner. Men i forhold til de oplysningstyper, ministeriet har fremlagt, burde han alligevel kunne vurdere, om hensynet til hemmeligholdelse skal veje tungere end hensynet til offentliggørelse. Når han afstår, er der givet carte blanche til myndighederne til udbredt hemmeligholdelse," siger Oluf Jørgensen
Tidligere har ombudsmanden helt afstået fra at gå ind i en klagesag fra tilrettelæggerne af tv-dokumentaren Den hemmelige krig om behandlingen af de afghanere, som danske soldater tilbageholdt i foråret 2002.


