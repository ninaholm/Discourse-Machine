K: Vi skal have det liv, vi drømmer om
Selv når medierne kigger den anden vej, skal politikerne holde fokus på de udsatte børn og unge. Det vil socialordfører Benedikte Kiær fra Konservative gøre sit for efter sommerferien


 
	Der er flere punkter på området for udsatte børn, som Benedikte Kiær, socialordfører for Konservative, vil se på, når Christiansborg igen kommer til at summe af aktivitet efter en lang sommerferie. Det er vederlaget til plejefamilierne, brugen af socialpædagoger og samarbejdet mellem kommune og anbringelsesstederne.

	»Der er sket rigtig meget på området de seneste år,men der er stadig behov for, at vi fokuserer på det,« siger Benedikte Kiær, der er tidligere socialminister. Hun mener ikke, at børnenes stemmer bliver hørt.

	»Vi er ikke gode nok til at høre på, hvad de udsatte børn har at sige. Både når de råber om hjælp, men også, når de er anbragt uden for hjemmene,« siger Benedikte Kiær.

	Blandt andet derfor er det vigtigt for hende, at et initiativ som bisidderordningen bevares og stadig støttes finansielt. Bisidderordningen giver børn mulighed for at få en uvildig person med til sagsbehandlingsmøder, så barnet efterfølgende har en voksen, man tale med om oplevelsen og få forklaret detaljer af.

	»Børnene sidder jo i situationer, hvor de ikke har overskuddet til at kunne køre en sag alene. Det er forebyggende, at børnene får hjælp under sagerne,« mener Benedikte Kiær. Plejefamiliernes vilkår skal der ifølge Konservative også ses på.

	»Nogle børn er rigtig skadede – tættere samarbejde mellem institutionerne og plejefamilier – der skal kommunerne være bedre til at træde til og hjælpe, når plejefamilierne beder om det. De fleste anbringelser hos plejefamilier fungerer rigtig godt, men nogle gange har barnet skader med sig fra tiden før anbringelsen,« siger Benedikte Kiær.

	»Vi skal simpelthen sikre, at plejefamilierne er gode nok og får den supervision, som de har brug for. Det er kommunerne, som skal træde til.«

	Samtidigt med, at Benedikte Kiær mener, at man skal presse kommunerne til at benytte sig af alle de kompetencer, de har til rådighed gennem døgninstitutioner og socialpædagoger, skal vederlaget til plejefamilierne også tages op. I øjeblikket fungerer det sådan, at jo bedre barnet får det, jo mere bliver vederlaget sat ned, og ifølge Benedikte Kiær er der også undersøgelser, som peger på, at kommunerne filer lidt på vederlaget for at få det til at passe ind i sine budgetter.

	»Vederlaget må ikke være et redskab, som skal bruges til at justere samarbejdet. Det skaber utryghed,« siger Benedikte Kiær.

	Udover det menneskelige i at give børn den gode opvækst, som de har krav på, er der også økonomisk fornuft at bryde den negative sociale arv. »Det kan helt bestemt betale sig i sidste ende. Det er godt for samfundet, at vi alle får det liv, som vi drømmer om,« siger Konservatives socialordfører.

