En platform til Bendt Bendtsen
EU kunne være en oplagt platform for at profilere det blødende Konservative. Bendt Bendtsens ageren ser  dog ikke ud til at hjælpe partiet på ret kurs


 »Det er længe siden, man har hørt fra Bendtsen,« bemærkede en kollega, da snakken i går faldt på historien om, at Bendt Bendtsen kritiseres for at misbruge sit konservative medlemskab i EU-parlamentet til gavn for egne erhvervsinteresser.
Og sandt at sige har den konservative parlamentariker ikke markeret sig ret tydeligt, siden han i 2009 blev valgt til Europaparlamentet. Faktisk vil de fleste nok huske rækken af uheldige sager om betalte jagtture, overtrædelse af våbenloven, misbrug af ministerbilen og den motorcykeltur, der skulle have fragtet Bendtsen rundt i EU, men som blev aflyst efter kritik af, at han havde reklameret sig til en billigere pris for cyklen.
Perlerække af sager
Når den forhenværende partiformand nu anklages for i EU-regi at arbejde for at lette adgangen til Grønlands undergrund, samtidig med at han bestrider bestyrelsesposter for to virksomheder, der kunne have interesse i netop det, synes historien at udgøre én i rækken af mange uheldige. Og det til trods for, at både Venstre og Socialdemokraterne, der kender til Bendtsens ageren i den konkrete sag, pure frifinder ham.
Når perlerækken af sager trods alt findes, skyldes det naturligvis, at Bendt Bendtsen har trådt ved siden af. Men hvad måske værre er, har både Bendtsen og den konservative ledelse svigtet den opgave, der handler om EU-politikken og kommunikationen af den. Og det er en skam for Konservative, der oplagt kunne profilere sig fra en EU-platform. Således forsøgte partiets formand, Lars Barfoed, da også i sidste uge at lancere ideen om at sende samtlige EU-forbehold til afstemning i år.
»Vi tror ikke på, det styrker danske interesser, dansk kultur eller dansk selvstændighed, at vi lukker af for omverdenen. Det er også en grund til at fjerne forbeholdene,« sagde Lars Barfoed til Politiken.
Nuvel, meldingen kom ifølge de politiske kommentatorer på et lidt sært tidspunkt, eftersom befolkningens tilslutning til euroen er lavere end længe, og kalenderen for 2011 samtidig er fyldt op med folketingvalg.
Men netop EU og åbenheden er et oplagt emne for konservative at profilere sig på, fordi partiets vælgere i markant omfang bakker op om fuldt dansk medlemskab.
Den europæiske dagsorden kunne tilmed skabe den kant til Dansk Folkeparti, som mange borgerlige i stigende grad efterlyser. Det globale udsyn er ikke et fyord i de borgerlig-akademiske kredse, som det blødende parti selv mener at tale til.
Vogter af VKO
Partiets tidligere MEP'er Gitte Seeberg brugte sin platform i parlamentet til at udvise udelt EU-begejstring, at lægge afstand til den kolonihavementalitet, hun mente Dansk Folkeparti repræsenterede og til at tale for tyrkisk medlemskab af unionen. Hun blandede sig flittigt i den danske debat og forblev synlig.
Bendt Bendtsen er en sjælden gæst i danske medier, og han deler holdning med DF i spørgsmålet om Tyrkiets optagelse i fællesskabet. Nej tak.
Det ligger fint i tråd med den VKO-politik, som Bendtsen selv stod vagt om i et lille årti. Men ved at fastholde den linje, risikerer Konservative at stå tilbage som vogtere af andedammen side om side med Dansk Folkeparti. Hjemme i Danmark er partiet i gang med at udforme et nyt partiprogram, som skal vedtages næste år.
Det vil, om konservative formår at bruge pressen rigtigt, skabe en debat, der også kan afklare om EU-politikken. Dermed er chancen for at bygge en platform op til Bendt Bendtsen, hvorfra han  om han formår  kan tale konservativ politik med kant  akkurat som Jens Rohde er i færd med hos Venstre.


