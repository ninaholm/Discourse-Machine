Brugerbetaling skal bredes ud på flere forskellige sundhedsydelser
Der skal brugerbetaling på flere sundhedsydelser for at stoppe de stigende sundhedsudgifter. Imens skal brugerbetalingen sænkes på blandt andet tandlæge og briller, så den samlede betaling ikke stiger. Det foreslår vismændene og flere sundhedsøkonomer. Politikerne er skeptiske


 Det skal koste en 100-lap at tage på skadestuen eller til lægen, men et besøg hos tandlægen skal være billigere.
Sådan lyder anbefalingen fra Det Økonomiske Råd. Vismændene råder i deres nye rapport politikerne til at genoverveje den struktur, man har på brugerbetalingsområdet, som et led i forsøget på at dæmme op for de stigende sundhedsudgifter.
»Der skal brugerbetaling på flere ydelser. Lige nu er de koncentreret på få områder så som tandlæge, briller og medicin, og det er ikke det mest hensigtsmæssige. I stedet skal brugerne betale for flere ydelser, men betalingen skal være mindre alle steder, så man ikke øger den samlede brugerbetaling,« siger overvismand og professor i økonomi ved København Universitet, Peter Birch Sørensen.
Han forklarer, at man kan lette presset på sundhedsvæsenet med en mere spredt brugerbetaling, fordi det ville gøre, at borgerne for eksempel gik mindre til lægen eller på skadestuen.
»Det kan få den effekt, at man ikke bruger ydelsen, hvis man ikke rent faktisk har brug for den. Omvendt skal betalingen ikke være så høj, at den afholder folk, der reelt har brug for ydelsen,« siger han og understreger:
»Pointen er, at det er helt nødvendigt, at man tænker brugerbetaling med, når man skal finde en løsning på de høje sundhedsudgifter.«
Enige økonomer
Danskerne betaler omkring 20 milliarder om året i brugerbetaling på sundhedsydelser. Derfor bakker flere sundhedsøkonomer Det Økonomiske Råd op i udmeldingen om, at strukturen på området skal til et service-tjek.
»Vi sundhedsøkonomer har sagt det i mange år: Vi skal omrokere brugerbetalingen, så den ikke er så centreret på få ydelser som nu,« siger professor i Sundhedsøkonomi ved Syddansk Universitet (SDU), Terkel Christiansen.
Kjeld Møller Pedersen, professor i sundhedsøkonomi på SDU bakker op.
»I Danmark har vi et højt brugebetalingsniveau, og vi bliver nødt til at overveje, hvordan vi bruger de 20 milliarder bedst, selv om det er et ømtåleligt emne,« siger Kjeld Møller Pedersen. Han finder ideen om brugerbetaling på almindelige praktiserende læger fornuftig.
»Det fungerer godt i Norge og Sverige, hvor man har sådan et system. Mange argumenterer imod det ved at sige, at det vil skabe en social katastrofe. Men vis mig katastrofen i Sverige og Norge, for jeg kan ikke se den,« siger han.
Social skævvridning
Sundhedsordfører for SF Jonas Dahl mener, at man skal gå i en helt anden retning.
»Vi mener slet ikke, at der er behov for brugerbetaling, fordi det kan aldrig undgås, at det får en social slagside. Det er derfor snarere et spørgsmål om at gå i den modsatte retning, hvor man samlet set trapper ned på borgernes egenbetaling på sundhedsområdet,« siger han.
Men overvismand Peter Birch Sørensen argumenterer dog for, at en større spredning på brugerbetalingen netop kan mindske den social skævvridning.
»Sådan som egenbetalingen er koncentreret nu, så er der en masse, der ikke går til tandlægen eller køber medicin, selvom de har brug for det. Samtidig er der en anden del af befolkningen, der går for meget til tandlægen og køber for meget medicin. Hvis vi spredte brugerbetalingen kunne forbruget blive mere lige, netop fordi betalingen ville blive lav på alle ydelser,« forklarer han.
Sundhedsminister Jakob Axel Nielsen (K) ignorerer dog sundhedsøkonomerne og Det Økonomiske Råds forslag. Han har kun én kommentar til debatten om brugerbetaling:
»Det er slet ikke på regeringens dagsorden at se på området for brugerbetaling,« lyder det fra ministeren.


