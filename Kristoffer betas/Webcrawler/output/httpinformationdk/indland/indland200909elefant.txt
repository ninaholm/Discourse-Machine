En elefant glemmer aldrig
Tro ikke, at en klimaaftale er i hus, fordi USA og Kina accepterer bindende mål i København. Der er en tredje stor joker: Indien - og her handler debatten i høj grad om noget så irriterende som retfærdighed
Omsorg for miljøet har vundet indpas i Indien, hvor det senest var tydeligt under en af indernes religiøse festivaler. I Mumbai fejrede man traditionen tro elefantguden Ganesh, men i år var der mere fokus på miljøet end tidligere. Normalt sættes de gigantiske papmache-figurer i vandet. I år blev de på land. Heller ikke de enorme mængder af fyrværkeri, der normalt er med til at markere fejringen, blev brændt af.


 Et er, at danske DTU-elever banker en CO2-neutral musikfestival på benene. Et andet er, at omsorg for miljøet også har vundet indpas i Indiens religiøse festivaler. Mens megabyen Mumbai for tiden fejrer elefantguden Ganesh, er det under parolen: Pas på miljøet.
Normalt sættes gigantiske papmache-figurer i vandet. I år bliver de på land. Normalt fyres enorme mængder af fyrværkeri af. I år opfordres til at begrænse bombardementet, mens de indbyggere, der plejer at hoppe på motorcyklen til fest, opfordres til at bruge offentlig trafik.
Noget tyder på, at der på klimaområdet er en voksende erkendelse af visdommen i landsfaderen Mahatma Gandhis berømte ord: »Hvad end du gør er ubetydeligt, men det er meget vigtigt, at du gør det.« Tilbage står spørgsmålet: Hvad betyder det for chancen for at få Indien med på en klimaaftale i København?
Indien kan nemlig vise sig at blive en hård nød, siger en dansk diplomat til Information. Længe har man troet, at det handlede om at få Kina og USA talt på plads. Noget tyder på, at Indien kan blive en lige så stor udfordring, siger kilden, der understreger, at Indien ikke bare vil have løfter og gode viljer. Det store udviklingsland vil have penge på bordet.
Den stejle indiske position har givet landet et noget blakket ry i klimadiploma- tiske kredse. Ikke mindst de indiske lederes attitude ved USA's udenrigsminister Hillary Clintons besøg i Delhi den 19. juli skabte bekymring.
»Indiens position er kategorisk, at vi simpelthen ikke kan tillade os at påtage os nogle former for juridisk bindende udledningsreduktioner,« sagde miljøminister Airam Ramesh. »Vi er blandt dem, der har udledt mindst pr. indbygger. Der er simpelthen ikke grundlag for det pres, vi er udsat for,« lød den skrappe kommentar til gæsten. >
Effektivt og fair
Tonen er hård, men ifølge John Nordbo, klimakoordinator ved Verdensnaturfonden, WWF, er der ikke grundlag for at udnævne Indien til paria på klimaområdet.
»Inderne bliver ofte fremstillet som kontrære i klimaforhandlingerne, men landet har egentlig bare to ret rimelige krav: Det skal være effektivt, og det skal være fair. De vil simpelthen ikke binde sig til en aftale, der placerer dem som andenrangsklimaborgere,« siger John Nordbo, der mener, at Indien føler sig presset op i et hjørne.
»Men helt overordnet er de konstruktive, og man må tage hatten af for mange initiativer, som de har meldt ud på hjemmefronten,« siger John Nordbo, der blandt andet fremhæver planer for sol-energi, energieffektivitet og skovbevarelse. Han mener også, at regeringen i Delhi har foretaget en række potentielt politisk farlige valg.
»Det skabte f.eks. stor debat, da de valgte at acceptere 2-gradersmålet på G8-mødet. Traditionelt har Indien ønsket at holde al snak om klima i FN, hvor de har flere ligesindede. Det er farligt at være alene med de tunge økonomiske magter. Virkeligheden er jo, at ingen gider at lytte særlig længe til Indien. Derfor råber de så højt,« siger John Nordbo.
At gemme sig bag fattige
Men hvad er så Indiens position? Den indiske regering præsenterede i sidste uge en 64 sider lang rapport, der lægger op til en tredobling af Indiens udledning af drivhusgasser frem til 2030. Bag kravet om at få lov til en sådan forøgelse ligger et standpunkt, som landets tidligere premierminister Indira Gandhi sammenfattede i devisen: 'Fattigdom er det største miljøproblem'.
»Ser man på den indiske klimadebat i dag, går argumentet igen i en opdateret version. Det er et pro-fattigdomsargument, der henviser til, at Vesten står i historisk gæld til Indien, der skal betales tilbage først, og at Indien først skal indhente et stort udviklingsefterslæb,« fortæller Indien-kender og tidligere lektor ved Nordisk Institut for Asien Studier, Stig Toft Madsen, der kun sjældent har set det udfordret i den indiske debat.
»De eneste, jeg lige kan huske nu, er Greenpeace, der for nogle år siden udgav en rapport med navnet 'Hiding behind the poor?'. Det fik de vist meget skæld ud for.«
John Nordbo har også forståelse for Indiens fattigdomsargument.
»Vi har ikke mere ret til at pumpe drivhusgasser ud, end en inder har. Det er et stort historisk efterslæb, som vi ikke kan fralægge os ansvaret for,« siger John Nordbo.
Og præcis sådan ser Indiens klima-førstedame, leder af Center For Science and Environmet i Delhi, Sunita Narain, på det. Som hun skriver:
»Logikken er simpel, men forskruet og dum: der er ingen plads til at gro. 'I kan ikke bede om ret til at forurene', fortæller de udviklingslandene. (...) Vi ved, at udledning af drivhusgasser er knyttet til økonomisk udvikling. Derfor vil nedsættelsen af udledning uden kompensation betyde. at vi fastfryser uligheden i verden. Uacceptabelt!«
'Carbon colonialism'
En undersøgelse af indiske avisers dækning af problematikken mellem 2002 og 2007 af den britiske forsker Simon Billett viser et helt gennemgående tema: Nord-syd-problematikken. Af artikler i perioden fremførte hele 76,3 procent argumentet, at de rige lande var ansvarlige for klimaforandringerne. Og der er helt klare skurke og ofre. Når det kom til USA's rolle i forhold til klimaet, var hele 82 procent negativt ladede, mens dækningen af de andre udviklingslande stort set var 100 procent empatiske.
»Tingene bliver stillet op, som om det er Indien, Kina og Pakistan imod den udviklede verden. Den postkoloniale retorik reinkarnerer klimaforandringerne som en slags carbon colonialism,« siger Simon Billett og konkluderer:
»Internationale temaer som klimaforandringer bliver stadig fremstillet i de Nord-Syd-modsætninger, som Nehru brugte lige efter uafhængigheden. En elefant glemmer tilsyneladende aldrig.«
Denne postkoloniale retorik ender i sidste instans i mistænkelighed over for, om den rige del af verden faktisk har lyssky motiver. Som det lød i en kommentar til en artikel i det indiske erhvervsmagasin Businessweek efter Hillary Clintons besøg:
»Klimaargumentet bliver brugt til at nægte Indien og Kina ret til udvikling og til at løfte deres folk ud af fattigdom. Det er den vestlige kolonialismes sidste krampetrækninger!«
Ifølge Stig Toft Madsen skal man også forstå den tidligere kolonis behov for at 'gå selv': »Det er typisk indisk at mene, at der er særlige indiske måder at have med miljøet at gøre. De fremhæver f.eks. ofte, at de er det eneste land, der har skrevet pligten til at beskytte miljøet ind i grundloven. Og blandt andet er arealer under beskyttelse af skovvæsnet, hvor det er domstole og i flere tilfælde premierministeren, der bestemmer, om der må bygges,« fortæller Stig Toft Madsen.
Ikke tvillinger
Men det er ikke kun 'Vesten', der bekymrer inderne. Efter en række bilaterale forhandlinger mellem Beijing og Washington har der været en stigende uro at spore i Delhi, fremhæver Stig Toft Madsen: »De var simpelthen bange for, at Kina var ved at blive for bløde og ville sælge ud af de ultimative krav over for amerikanerne,« siger Toft Madsen.
I sidste uge mødtes de to landes klima- og miljøministre, og Indiens miljøminister, Jairam Ramesh, kunne berolige med, at kineserne havde forsikret ham om, at de ikke var ved at smide dem på det diplomatiske bål.
»Der er ikke tale om, at Kina er ved at indgå en sideaftale,« forsikrede Ramesh, der også kunne oplyse, at de to lande for fremtiden vil »koordinere deres positioner før ethvert større møde om klimaforandringerne.«
Men de to lande bør ikke anses som siamesiske tvillinger på klimaområdet, advarer John Nordbo.
»De har lignende positioner, men meget forskellige forudsætninger for at takle udfordringen. Indien har haft en kolossal udvikling, men de har bare ikke det økonomiske spillerum, som Kina har,« understreger John Nordbo og slutter: »Når Kina kan leve med en aftale, der drejer sig om f.eks. teknologioverførelse, så er det ikke det samme som, at Indien kan spises af med det.«
Der er nok ikke nogen vej uden om, at både Indien og de rige lande giver sig på nogle centrale områder og finder en ny måde at tale sammen. Ellers kan det ende med, at Indien bliver den hårdeste nød at knække i København, men der er også oplagte åbninger, understreger John Nordbo. Indien er det land i verden, der uddanner flest ingeniører, og blandt andet på vindenergiområdet har den indiske subsidiepolitik ført til, at et firma som Suzlon i dag er verdensomspændende.
»De efterspørger en fælles teknologiudvikling og sætter faktisk barren højt ved at slå på, at vi har brug for 'man on the moon'-projekter, hvis vi skal kunne møde udfordringerne. Og vigtigst af alt: De vil meget gerne være med.«

Se også Indiens klimaminister  Jairam Ramesh uddybe landets position op til klimamødet

