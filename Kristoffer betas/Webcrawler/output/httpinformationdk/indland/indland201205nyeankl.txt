Nye anklager om afghansk fangemishandling
Forsvaret har suspenderet overdragelse af fanger til fængselsmyndighederne i Laskar Gah efter nye anklager om mishandling, oplyste forsvarsministeren i går
Det danske Bravo-kompagni på patrulje nord for Gereshk, hvor den røde og hvide opiumvalmue blomstrer.


 Siden den 24. april har overdragelse af fanger til de afghanske myndigheder i provinshovedstaden Laskar Gar været suspenderet af forsvaret.
Det oplyser forsvarsminister Nick Hækkerup (S) til Information efter et åbent samråd i går med Folketingets Forsvarsudvalg.
Samrådet var indkaldt på baggrund af Informations artikler i marts netop om mishandling af fanger i afghanske fængsler i byen, hvor flere af fangerne kan være blevet overdraget af ISAF-styrker, deriblandt danske. Artiklerne refererede bl.a. den uafhængige afghanske menneskerettighedsorganisation AIHRC for, at der foregik tæv med et jernrør i et af sikkerhedsmyndigheden NDS’ fængsler i Laskar Gah, mens der om byens provinsfængsel var beretninger om pædofili og seksuelle overgreb.
Siden sommeren 2011 har der siddet en dansk overdraget fange i provinsfængslet i Laskar Gah.
»Briterne modtog påstande om overgreb i NDS-faciliteten, som de ville undersøge,« siger Nick Hækkerup. Indtil videre vil han ikke komme nærmere ind på, hvad påstandene går ud på.
»Der er en britisk proces, vi må respektere, men det drejer sig om påstande om tortur og mishandling.«
Tre dage senere, den 24. april, besluttede Forsvarskommandoen midlertidigt at suspendere overdragelse af fanger fra danske styrker til NDS-faciliteten og de facto også til provinsfængslet, oplyser ministeren.
Ifølge Forsvarskommandoen blev Udenrigspolitisk Nævn orienteret om suspensionen i torsdags.
Tilfreds minister
Nick Hækkerup er tilfreds med Forsvarskommandoens beslutning. Den midlertidige suspension viser, at Danmark tager sine internationale forpligtelser alvorligt.
Hvis briterne som forventeligt snart ophæver deres suspension, vil Forsvarskommandoen følge trop. Men selv om suspensionen ophæves, betyder det dog ifølge Nick Hækkerup ikke, at danske styrker automatisk overdrager fanger til afghanerne. Det er hver gang forsvarschefen, der på baggrund af en konkret individuel vurdering selv skal træffe beslutningen. Ifølge ministeren er det sket syv gange siden 2005.
Som følge af den britiske melding har danske myndigheder to gange efterfølgende ført tilsyn med den dansk overdragne fange i provinsfængslet i Laskar Gah. Mulighederne for at føre tilsyn med dansk overdragne fanger er ikke konventionsbestemt, men følger af en bilateral aftale, som den tidligere forsvarsminister Søren Gade (V) i 2005 indgik med de afghanske myndigheder. Aftalen giver ikke mulighed for et generelt tilsyn med fængsler eller faciliteter, kun med den enkelte fange.
I oktober offentliggjorde FN’s Afghanistan-administration UNAMA en rapport, der dokumenterede tortur og fangemishandling på op mod halvdelen af de fanger, der tilbageholdes af NDS. Rapporten fik ISAF til at suspendere udleveringen af fanger til ti navngivne fængsler. Ifølge rapporten er FN i besiddelse af yderligere 126 beretninger om tortur i 17 andre fængsler, heriblandt i Laskar Gah, som skal undersøges nærmere. Hækkerup forventer en ny UNAMA-rapport tidligst til juni:
»Min opfattelse er, at ISAF må følge de anbefalinger, som UNAMA kommer med,« siger han.

