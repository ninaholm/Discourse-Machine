Uro på Christiania efter rydning af hus
I aftes var der bål og brand på Christianshavn, og christianitterne mener ikke, det kan undre nogen, at det endte med ballade. Advokat Knud Foldschack kalder politiets rydning af et hus på Christiania for meget dårlig timing
I aftes var gaderne omkring Christiania spærret af bål, og politiet brugte tåregas mod flaske- og stenkastende unge i fristaden.


 I udkanten af Christiania ligger Vadestedet. Et hus, som nu er blevet omdrejningspunkt for endnu et kapitel i konflikten om fristaden. 
Ifølge Slots- og Ejendomsstyrelsen er huset opført ulovligt, og ingen må bo i det. Med det udgangspunkt troppede politiet i går op for at rydde huset og efterfølgende rive det ned.
Men christianitterne opfatter Vadestedet som en del af fristaden, og derfor blev en rydning af huset heller ikke en smal politisag, siger Johannes Brandt, der er en del af Christianias kontaktgruppe:
"De kan jo ikke bare regne med, at de kan komme maskerede klokken syv om morgenen og hive folk ud af sengene med magt for så bagefter begynde at rive huset ned. Sådan fungerer tingene altså ikke på Christiania," siger han.
Der skulle ikke ret mange kæde-sms'er og telefonopkald til, før Christianias stier og gader blev fyldt med mennesker, og deres frustrationer steg i løbet af dagen i takt med antallet af politibetjente.
Retssag
Men efter en dag og nat med kulturkamp og blå blink står christianitterne op til en retssag, der skal forberedes. Om få dage indledes sagen i landsretten, som skal finde juridisk hoved og hale i, om beboerne efter mange år på Christiania har vundet den juridiske ret til at bo der. Det er også netop den nært forestående retssag, der gør timingen af politiindsatsen meget uheldig, siger Knud Foldschack, der er christianitternes advokat:
"Jeg ser rydningen som et ualmindeligt kluntet forsøg på at fjerne fokus fra det centrale i retssagen, nemlig om christianitterne har vundet hævd over området, efter at de har boet der i 36 år. Det er ret usmageligt," siger han til Ritzau.
Men svaret fra Slots- og Ejendomsstyrelsen er entydigt:
"Det er enkelte personer, der trods gentagne advarsler fortsætter med at bygge på volden. Vi kan ikke acceptere, at de ødelægger mulighederne for en varig løsning for Christiania," siger direktør Carsten Jarlov om rydningen.


