Eksperter: Banker må eftergive gæld til konkurstruede landmænd
Banker og sparekasser har hidtil vægret sig ved at nedskrive gæld til de nødlidende landmænd, der er hårdt presset af store lån og faldende priser på jord, mælk og svinekød. Men hvis bankerne ikke eftergiver dele af gælden, risikerer de selv at ende i konkurs, vurderer eksperter


 Landbrugets krise er nu så alarmerende, at bankerne bliver nødt til at nedskrive dele af de mest gældsplagede landmænds lån. Sådan lyder det fra to landbrugseksperter efter de seneste ugers debat om landbrugets gældskrise.
»Bankerne er tvunget til at nedskrive noget af gælden, hvis de tendenser, vi ser nu, fortsætter,« siger Mogens Ove Madsen, der er lektor ved Institut for Økonomi og Ledelse på Aalborg Universitet.
Landbruget er presset af faldende priser på jord, mælk og svinekød og fejlslagne investeringer fra før krisen. Det gør det svært for mange at betale af på de store lån, som de har optaget med henblik på udvidelse af produktionen.
Læs også: Højt at flyve, dyrt at falde
Gældskrisen er nu så stor, at nogle af de største landbrug risikerer at trække banker med sig i faldet, hvis de går konkurs, siger Mogens Ove Madsen. Landbrugets Finansieringsbank vurderede i sidste uge, at en tredjedel af landmændene er truet af konkurs.
»Det betyder, at bankerne må diskutere med deres landbrugskunder, hvad de kan betale fremover. Så er der nogle, der siger, at de ikke vil. Men det kommer de til,« vurderer seniorrådgiver ved Institut for Økonomi og Ledelse på AAU Lars Krull.
Han henviser til den store modstand, det vakte blandt bankkunder og andre banker, da det i sidste måned blev afsløret, at en midtjysk svinebonde havde fået eftergivet en gæld på mere end 100 millioner kroner af långiveren Den Jyske Sparekasse.
Fælles interesse i at undgå konkurser
Landbruget har en samlet gæld på omtrent 360 milliarder kroner. Derfor har både landbrug og banker en interesse i at undgå konkurser, eftersom mange af ejendommene er så overbelånte, at bankerne risikerer at miste store summer ved en tvangsauktion. Miljø- og fødevareminister Eva Kjer Hansen (V) varslede i forrige uge en række lempelser for landbruget. Blandt andet vil hun tillade mere gødning og fjerne krav om randzoner. Men den slags tiltag kommer ifølge de to eksperter ikke til at afhjælpe den nuværende gældskrise.
»Hvis landmændene skal omstille sig til nye regler, skal de jo investere i ny teknologi, og hvem vil låne dem penge til det? Det vil ikke fjerne gældsproblematikken overhovedet,« siger Mogens Ove Madsen.
Den tidligere regering nåede i maj til enighed med landbrugssektoren, banker og realkreditinstitutter om at »intensivere indsatsen« i forhold til nedskrivelse af gæld.

