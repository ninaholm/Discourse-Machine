Venstrefløjen har tabt kampen om ordene
Selv om den politiske kamp beskrives som en kamp på fakta, så er fremstillingen af disse ofte lige så vigtig, konkluderer ny bog om såkaldt politisk framing


 Det klassiske eksempel er betalingsringen. Selv om forslaget om at indføre en afgift på at køre i bil ind og ud af København faktisk symboliserede alle de drømme om et regeringsskifte, mange på venstrefløjen havde opbygget gennem et årti med VK-regeringen, endte det med at blive et symbol på SRSF-regeringens såkaldte løftebrud. Ved at navngive forslaget betalingsringen sørgede regeringen nemlig for, at diskussionen kom til at handle om omkostningen for den enkelte borger, og ikke om hvad forslaget kunne gøre for miljøet og trængslen på indfaldsvejene til hovedstaden.
Resten er historie: Statsminister Helle Thorning-Schmidt (S) forsikrede, at der kom en »god løsning i morgen«, hvilket viste sig at være en manglende løsning.
Eksemplet er ikke enestående. Tværtimod.
I en endnu ikke udkommet bog Tag bladet fra munden: En introduktion til politisk framing skriver forfatterne, Jens Jonatan Steen og Gry Reiter, at »den danske venstrefløj er udfordret i forhold til at forklare og forsvare sine standpunkter gennem strategisk framing«.
Eller sagt med andre ord: Venstrefløjen er dårligere end højrefløjen til at indramme, eller italesætte, den politiske debat med politisk ladede ord, som påvirker vælgerne på den ønskede måde.
Hvorfor det er sådan, har Jens Jonatan Steen, som er redaktør på netavisen Pio, ikke noget enkelt svar på. Men højrefløjen er, og har altid været, tættere på erhvervslivet og derfor mindre berøringsangst overfor de redskaber, virksomhederne bruger til at sælge deres produkter.
»Framing handler jo dybest set om at udvise samme interesse for indhold og strategi, samt for hvordan ens politiske budskaber rent faktisk modtages hos vælgerne,« siger Jens Jonatan Steen.
Til gengæld mener Jens Jonatan Steen, at venstrefløjen har sværere ved ryste den traditionelle opfattelse af objektivitet og saglighed af sig:
»Man har hængt fast i oplysningstidens idealer om sandhed, rationalitet og videnskab. Der har måske været en stærkere forestilling om, at der er et fælles bedste, som vi kan tale os frem til at blive enige om, hvis bare vi prøver længe nok«.
I bogen konkluderer de to forfattere imidlertid, at framing er et grundvilkår for al politik. Hvis man ikke selv gør det, gør andre det bare for en.
Tænketanken Cevea har således tidligere afsløret, at 73 procent tror, at det ofte anvendte begreb ’øget arbejdsudbud’ betyder skabelse af flere arbejdspladser. Og det selv om begrebet på kort sigt medfører flere ledige og dermed øget konkurrence om de arbejdspladser, der er på et givent tidspunkt.
»Hvis man over en længere periode bruger en række ord om et særligt emne, så gøder man også jorden for senere ændringer,« siger Jens Jonatan Steen og fortsætter: »Framing ud fra egne værdier gør det nemmere at vinde befolkningens opbakning og indføre de politiske reformer, som man drømmer om. Dagpengene er et godt eksempel på dette. Over en årrække har man på højrefløjen brugt en række frames til at beskrive de ledige som dovne, og nogle som kun kommer i gang, hvis de arbejdsløses vilkår forringes. Det er ikke manipulation, men ærlig snak. Det er det, som højrefløjen hele tiden har sagt, at de ville, og så går de målrettet efter det med et sprog, der passer til det, som de gerne vil opnå.«
I Norge har venstrefløjen dog taget framing til sig som et politisk værktøj. Her hedder statskassen »fælleskassen«, det progressive skattesystem »den norske model« og skatteopkrævningen »splejseorganisationen«.
Fælles for disse ord er, at de aktiverer en positiv, venstreorienteret og fællesskabsorienteret forestilling om, hvad skat er. Framingen tager udgangspunkt i, at den norske venstrefløj faktisk mener, at det er godt at betale skat, fordi pengene går til, at nordmændene kan få en uddannelse, komme på sygehuset eller blive plejet, når de bliver gamle.
Ordene lyder måske kunstige og uelegante. Men det skyldes, at man er vant til at kalde det for noget andet.
En af de mest afgørende faktorer for succesfuld framing er da også, at man skal være vedvarende. Ordene skal gentages igen og igen, før de slår igennem, bliver taget op af andre, og kan komme til at dominere debatten.
Ifølge Jens Jonatan Steen er det andet og mere end en strid om ord:
»En vigtige pointe med bogen er at sige, at vi er nødt til at have partier som framer værdibaseret for at få en reel politisk debat. Ellers bliver det bare kopier af hinanden. Hvis man formår at bruge framing korrekt, så formår man at skabe alternativer og dermed revitalisere den politiske debat. Lige pludselig er der noget at diskutere. Så er framing nemlig så langt fra manipulation, som man overhovedet kan komme. Det bliver en reel redemokratisering«.

