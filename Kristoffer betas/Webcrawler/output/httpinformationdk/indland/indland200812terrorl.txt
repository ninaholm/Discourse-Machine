Terrorlovensparagraffer er skabt i panik
Den danske anti-terrorlovgivning er sjusket og vag. Konsekvensen er, at skyldige kan gå fri, samtidig med at alt for mange bliver hevet i retten, vurderer professor i strafferet Jørn Vestergaard
Bevæbnet politi i stort tal udkommanderes foran de domhuse, hvor de tiltalte i de danske sager om terrorisme skal prøves. Her ses en del af den sikkerhedsforstaltningerne ved retten i Glostrup under den såkaldte Glasvejs-sag.


 Se et fiskenet for dig. Det er kæmpestort og består af store masker. Du kaster det langt ud på havet i håb om at fange en ny slags rovfisk, som truer hele havets økosystem. Du hiver nettet i land og finder et væld af store og små fisk. De fleste må du smide ud igen, og flere af de store rovfisk slipper fri, fordi nettet ikke er stærkt nok. Omtrent sådan er det billede, professor i strafferet Jørn Vestergaard fra Københavns Universitet tegner af virkningerne af den danske anti-terrorlovgivning. 
"Anti-terrorlovgivningen er i mine øjne resultatet af en forhastet politisk proces præget af panik. Det virker ikke gennemtænkt, og resultatet er, at vi har en lovgivning, som både kan ramme meget bredt, men også kan være svær at bruge til at ramme det, vi egentlig vil bekæmpe," siger han.
Daværende justitsminister Lene Espersen (K) afviste dog allerede ved lanceringen af den anden terrorpakke i 2006 (den første blev vedtaget i Folketinget i juni 2002, red.), at forslagene var præget af hastværk: 
"Vi har haft en meget, meget grundig proces kørende, så jeg synes bestemt ikke, at der er noget, der er hastet igennem. Vi har arbejdet på det her i ni måneder. Terrorhandlingerne i London var i juli 2005. Jeg kunne forstå, hvis der var nogen, der mente, at vi var for langsomme," sagde hun dengang.
Kriminelt at oplære
Ikke desto mindre er resultatet ifølge Jørn Vestergaard ikke overbevisende, fordi lovgivningen både er meget vidtgående og samtidig vag. 
"Det sæt af paragraffer i straffeloven, der handler om terrorisme, gør det ikke kun kriminelt at udføre terrorhandlinger, men også at medvirke til eller tilskynde andre til terror eller oplære nogen i noget, som kan bruges til at udføre terrorisme. Det er meget vagt beskrevet, og det betyder, at det er meget svært for borgerne at vide, hvad der falder ind under paragrafferne. Er det terrorisme at lave kemiforsøg, som måske kan give øvelse i noget, der kan bruges ved et terrorangreb? Er det ulovligt at støtte en velgørende organisation, som siden viser sig også at have forbindelser med væbnede oprørere? Begge dele kan - afhængig af, hvordan man tolker paragrafferne - være kriminelt. Derfor risikerer vi, at anklagemyndigheden føler sig forpligtet til at rejse en lang række sager med meget lidt substans, og hvor det er næsten umuligt at bevise, at de anklagede har været i gang med at planlægge eller medvirke til terror. Det er jo meget svært at bevise, at den slags handlinger, vi taler om her, er en forberedelse eller tilskyndelse til terror," siger juraprofessor Jørn Vestergaard og tilføjer, at flere af de danske terrorsager, bl.a. Glasvej-sagen, Glostrup-sagen og Odense-sagen, netop har været præget af, at det har været svært for anklagemyndigheden at bevise de anklagedes skyld, og at der derfor også har været en række frifindelser.
"Det er positivt, at dommerne ikke lader sig presse til at dømme folk skyldige, når der ikke er klare beviser. Men samtidig siger det noget om, at lovgivningen er så upræcis, at det kan være svært at få skyldige dømt," siger Jørn Vestergaard.
Kopieret fra konventionstekster
De vage formuleringer i straffelovens bestemmelser om terror stammer for en stor del fra konventioner om terrorforebyggelse og -bekæmpelse fra bl.a. FN, EU og Europarådet. Den danske regering har kopieret dele af konventionsteksterne direkte ind i dansk lov og har argumenteret for, at det er en måde at sikre, at Danmark lever op til sine internationale forpligtelser. 
Men det er Jørn Vestergaard uenig i: 
"Konventionstekster er brede og vage og egner sig ikke til at blive skrevet direkte ind i en lovtekst. Ideen med konventionstekster er netop, at de kan danne grundlag for mere præcise formuleringer, som de enkelte lande kan udarbejde, så de passer til netop deres lovgivning. Den løsning har man valgt i blandt andet Norge, Sverige og Finland, hvor antiterrorlovgivningen også er ret vidtgående, men meget mere præcis og gennemtænkt end den danske," siger han.
Stadig panikstemning
Jørn Vestergaard påpeger, at straffelovens paragraffer om terror har stor betydning, fordi de også har konsekvenser for, hvordan anden lovgivning om terrorisme bliver tolket.
"Politiets muligheder for at aflytte og ransage og indhente oplysninger om borgerne uden dommerkendelse kommer nu til at gælde et meget større område, fordi det ikke kun handler om direkte mistanke om terror, men også om sager, hvor nogen er i gang med noget, der måske på en eller anden måde en eller anden gang kan påvirke andre til at planlægge terror."
Jørn Vestergaard efterlyser en grundigere debat om formålet med anti-terrorlovgivningen og opfordrer politikerne til at lytte til de juridiske eksperter, der op til vedtagelsen af begge anti-terrorpakker advarede om, at forslagene var for upræcise. Men han har ikke den store tillid til, at politikerne vil kigge kritisk på deres 'fiskenet'. 
"Stemningen er stadig præget af panik og et behov for at vise handlekraft i stedet for at handle velovervejet, og det er klart, at hændelser som de seneste i Mumbai her for to uger siden er med til at forstærke den stemning. Så jeg tror, at der kommer til at gå en rum tid, inden vi får en fornuftig præcisering af terrorlovgivningen," siger professor i strafferet Jørn Vestergaard.

