De åbne grænser sætter dagsordenen for parlamentet
EU's frie bevægelighed giver udfordringer både på arbejdsmarkedet og i sundhedssektoren. Det vil især sætte dagsordenen for det nye Europa-parlament, siger eksperter
SF-s spidskandidat Margrete Auken glædede sig i aftes over et godt valgresultat for sit parti.


 Der venter en række store og også ideologisk prægede slagsmål for det nye Europa-parlament, som de europæiske befolkninger valgte ved parlamentsvalget i går.
Debatten om EU's åbne grænser og den frie bevægelighed vil i høj grad sætte dagsordenen, når man i den kommende tid skal tage stilling til et nyt sundhedsdirektiv og skal diskutere, hvad arbejdskraftens vandring betyder for især de vestlige lande, siger flere EU-eksperter.
"Parlamentet kommer i fremtiden til at forholde sig endnu mere til, hvordan man skal vægte mellem fri bevægelighed og hensynet til særlige nationale dagsordener," siger Rebecca Adler-Nissen Københavns Universitet. 
Ifølge Professor Marlene Wind fra Københavns Universitet er debatten om sundhedsdirektivet - der skal sikre patienter ret til behandling i hele Europa - en "klassisk højre-venstre-debat".
"Her er socialisterne meget bekymrede over, at dét kan komme til at underminere velfærdsstaten. På den anden side står de mere liberale og markedsorienterede, der siger, at EF-domstolen jo én gang har slået fast, at borgerne har ret til sundhedsydelser over grænserne," siger Marlene Wind.
Minder om hjemlig debat
Debatten om det udkast til et sundhedsdirektiv, som Europa-parlamentet vedtog i april, minder meget om debatten om det frie sygehusvalg herhjemme. 
Og slagsmålet går især på, om europæiske patienter uden videre skal kunne finde behandling i andre lande - eller om det skal kræve en henvisning eller en forhåndsgodkendelse fra hjemlandet først. Når direktivet nu skal behandles i Ministerrådet, vil også nationale interesser komme på spil.
"Det er ikke så stort problem for lande som Tyskland, hvor sundhedsydelser betales over arbejdsmarkedsordninger. Men for lande med et offentligt finansieret sundhedsvæsen som herhjemme, er der mere på spil," siger Marlene Wind om direktivet - der efter behandling i ministerrådet skal tilbage i Europa-parlamentet igen til endelig godkendelse.
Også på arbejdsmarkedsområdet vil konsekvenserne af den frie bevægelighed over grænserne komme til debat, siger Rebecca Adler-Nissen:
"Med østlandenes indtræden er det blevet stadig mere tydeligt, at vi har fri bevægelighed. Lige nu handler debatten om billig østeuropæisk arbejdskraft, der kan udkonkurrere arbejdskraften herhjemme. Men hvis væksten efter krisen stiger hurtigere igen i østlandene, så kan billedet hurtigt vende."
Også regulering af finansmarkeder og klimatopmødet vil fylde på dagsordenen. Men et enkelt slagsmål er formentlig afgjort på forhånd. Ingen meningsmålinger tyder på, at socialisterne vil kunne samle flertal til at vælte kommissionsformand José Manuel Barosso, som man har rettet stærk kritik mod.
"Men et flertal kan meget vel afvise holdet af kommissærer, hvis der er enkelte, man ikke kan lide. Det er den måde, parlamentet for alvor sin indflydelse på," siger Rebecca Adler-Nissen.


