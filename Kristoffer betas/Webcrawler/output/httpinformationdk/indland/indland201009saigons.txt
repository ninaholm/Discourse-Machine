Saigons fald eller befrielse?
Her gengiver Information dele af den dækning af Vietnam-krigen, som angiveligt skulle have gjort Jens Nauntofte til rød lejesvend i DR


 »Saigon 29. april - Det er som et fantastisk skuespil eller nytårsfyrværkeri hen over Saigons himmel. Klokken er kvart over otte Saigon tid. Og et helvede er brudt løs. Sporlys hen over himmelen lyser hele Saigon op ... Helikoptere hvirvler hen over byens midte, nogle lander på den amerikanske ambassades tage for at hente de sidste amerikanere ud. I gaderne er der skyderi - for det meste kun gevær-ild, dog ind i mellem afløst af maskingeværsalver, som lige nu hvor alt synes at være ved at gå i opløsning, som var befrielsesfrontens styrker allerede nået så langt frem.«
Sådan reporterede Jens Nauntofte fra Vietnam i 1975. I DR's programserie Jagten på de røde lejesvende var Jens Nauntofte i søndags under anklage. Og det var især hans dækning af Vietnam-krigen, der blev hevet frem som eksempel på Nauntoftes angiveligt partiske journalistik.
Men Jens Nauntofte blev først i 1976 ansat i DR og dækkede ikke Vietnam-krigen for dem. Det gjorde han for Information. Som den eneste danske journalist i Saigon i krigens sidste dage. Derfor har Information valgt at gennemgå de artikler, som Nauntofte sendte hjem i Saigons sidste timer og bringer her en række uddrag fra to reportager bragt i Information 30. april 1975. Som det fremgår af det indledende citat er hovedparten af de to artikler nøgterne, men medrivende reportager. Han beskriver hvordan han sidder ved skrivemaskinen i skæret fra et stearinlys, mens befrielsesstyrkerne er ved at overtage byen. Det var Sydvietnams nationale befrielsesfront (FNL), der sammen med de nordvietnamesiske styrker i 1975 erobrede Saigon.
En æras afslutning
'Et helvede af ild og kugler i Saigons gader,' er titlen på den artikel, der indledningsvis er citeret her. Det er ren reportage, mens den anden artikel med titlen 'Den gamle æras sidste timer i Saigon' er en baggrundsartikel, hvor Nauntofte blander reportageelementer med en større fortælling om den historie, der lå forud for begivenhederne i Saigon 29. april.
»I nat brød nordvietnameserne og FNL endeligt igennem til Saigons forstæder, hele natten var der stærkt skyderi og bombning omkring Tan Son Nhut-lufthavnen. Nattehimlen over Saigon var malet rød og gul af brandskæret over Tan Son Nhut. Til morgen besluttede amerikanerne: nu falder Saigon,« skriver Nauntofte. Han ser sine amerikanske journalistkolleger flygte ud af byen via ambassaden:
»Dette er frihedens time for det amerikanske korstog i Vietnam. De mange reportere, der har fungeret mere eller mindre som den amerikanske regerings forlængede arm, forlader nu scenen, netop som den længe ventede nyhed er ved at blive virkelighed.«
Frihed
Friheden, som Nauntofte henviser til, handler om afslutningen på vestlig dominans i Vietnam.
»På Hotel Continentals berømte terrasse er der blæst for mennesker. De hvidklædte tjenere er forsvundet. Det luksuriøse caféliv, som gennem årene hjalp først franskmændene og siden amerikanerne til at fordrive tiden, er forsvundet med dem. Den kolonialistiske epoke i Vietnam går i dag mod sit endeligt.«
Nauntofte beskriver det kaos, der hersker på United Press Internationals kontorer i Saigon, hvor de amerikanske journalister flygter, mens de forsikrer deres vietnamesiske kolleger om, at de snart vender tilbage.
»De bliver aldrig klogere,« konkluderer Nauntofte og ser med medfølelse på de vietnamesiske journalister, der har arbejdet for UPI under krigen.
»I alle krige har der været femtekolonnefolk og landsforrædere, og deres skæbne har altid stået at læse i deres ansigter. I dette øjeblik kan man læse det i vietnamesernes øjne, mens de ser deres amerikanske chefer forsvinde ud gennem døren. Den mest hjernevaskede af dem udbryder stolt: 'Jeg er blevet udnævnt til UPI's nye chef. Pressen fungerer altid til sidste minut, der er ingen fare for det. Telexmaskinerne fortsætter med at sende så længe jeg bestemmer.'«
Disse to artikler blev altså bragt på den dag, hvor Saigon blev erobret af Nordvietnam. Der skulle gå seks dage, før der igen var en artikel fra Nauntofte i Information.
Efter erobringen blev al kommunikation fra Saigon afskåret. I artiklen fra 6. maj 1975 har Nauntofte talt med frigivne fanger i Saigon. De har siddet fængslet i årevis som politiske fanger på grund af deres tilknytning til FNL, men blev frigivet ved Saigons fald - eller befrielse.


