Højere fradrag på fagforenings-kontingentet giver flere medlemmer
Selv om det ikke kan dokumenteres, at VK-regeringens beskæring af fagforeningsfradraget i 2010 førte til færre medlemmer i de traditionelle fagforeninger, vurderer ekspert alligevel, at et højere fradrag vil få flere til at melde sig ind
Helle Thorning-Schmidt under Socialdemokraternes sommergruppemøde i går, hvor statsministeren understregede, at en forøgelse af fradraget for fagforeningskontingent skal være en del af den kommende finanslov.


 De traditionelle fagforeninger kan se frem til, at flere danskere vil melde sig ind hos dem. Det vurderer Laust Høgedahl, ph.d. fra Center for Arbejdsmarkedsforskning på Aalborg Universitet, efter, at statsminister Helle Thorning-Schmidt (S) på Socialdemokraternes sommergruppemøde i går understregede, at regeringen i dens finanslovudspil vil hæve fradragsloftet for faglige kontingenter fra 3.000 til 6.000 kroner. Et prisfald, som i sidste ende vil styrke fagforeningerne.
Færre omkostninger ved et fagforeningskontingent vil ifølge Laust Høgedahl få flere til at melde sig ind i de traditionelle fagforeninger i stedet for at vælge de alternative.
»Det er min vurdering, at lavere omkostninger på medlemskab vil betyde en stigning i det samlede medlemstal i de traditionelle fagforeninger,« siger han.
Og stigende medlemstal i de traditionelle fagforeninger vil ifølge statsministeren give bedre muligheder for at sikre løn- og arbejdsvilkår på landets arbejdspladser.
»Ordentlige løn- og arbejdsvilkår kommer ikke af sig selv. Det kræver, at flere melder sig ind i en fagforening og står sammen om at kæmpe for bedre vilkår,« sagde hun til DR.
Bag Laust Høgedahls udsagn ligger undersøgelser fra 2010, som han og forskningscentret foretog. Et repræsentativt udsnit af lønmodtagere blev spurgt om, hvorfor de valgte at være uorganiseret eller skifte en LO-fagforening ud med en alternativ. Resultaterne viste, at 78 procent pegede på prisen som værende årsagen til skiftet fra traditionel til alternativ fagforening, mens 35 procent valgte at stå uorganiseret af samme årsag.
Også formand for FTF Bente Sorgenfrey mener, at et større fradrag vil have en effekt.
»Det spiller en rolle, at man skal lægge 550 kroner i kontingent til fagforening, så færre omkostninger kan motivere nogle til at melde sig ind. Selv om det spiller en mindre rolle,« siger hun.
LO’s næstformand Lizette Ris-gaard stemmer i.
»Fradragsret er en lille del, men det er klart, at prisen naturligvis spiller en rolle. Det er også derfor, de alternative fagforeninger har kunder,« siger hun.
Udokumenteret effekt
Da VK-regeringen i 2010 valgte at sætte fradragsloft på fagforeningskontingenterne til 3.000 kroner, kunne man efterfølgende ikke se, at det havde en direkte effekt på medlemstallene, siger Laust Høgedahl.
»Vi har ikke dokumentation for, at det dengang havde en direkte afledt effekt på medlemstallene,« siger han.
Dog lavede centret beregninger, som viste, at loftet dengang medførte en potentiel besparelse på 13-23 procent, hvis man valgte en alternativ fagforening, hvor medlemskabet kostede mindre end 3.000 kroner og derfor var fuldt fradragsberettiget.
På trods af den manglende dokumentation mener forskeren, at VK-regeringens politik lokkede flere til at vælge alternative fagforeninger.
»Det er min overbevisning, at det skubbede folk fra traditionelle til alternative,« siger han.
Også Bente Sorgenfrey erkender, at det ikke kan dokumenteres, at fradraget har betydning for medlemskabet. Men formanden i FTF er glad for regeringens udspil som, hun mener, vil styrke fagforeningerne.
»Vi er meget positive overfor udmeldingen. For det har en betydning, selv om det ikke er sikkert, at det giver flere medlemmer,« siger hun.
Andre årsager
Lizette Risgaard glæder sig ligeledes over regeringens udspil. Et øget fradrag vil øge incitamentet til at melde sig ind i en traditionel fagforening, siger hun og henviser til undersøgelser, som flere forbund i LO har udarbejdet. De viser, at prisen spiller en rolle i henhold til medlemskab.
»Det er med til at styrke fagforeningerne, så vi står stærkere i kampen for gode overenskomster,« siger hun.
Men fagforeningernes faldende medlemstal bliver i højere grad påvirket af helt andre faktorer, understreger både formanden for FTF, næstformanden for LO og forskeren fra CARMA. Blandt andet at flere i dag får en længere uddannelse.
»Medlemspotentialet flytter sig væk fra LO til akademikerfagforeninger. Det skylder mest af alt, at vi bliver bedre uddannet,« siger Laust Høgedahl.
Samtidigt betyder økonomiske konjunkturer, nedlagte arbejdspladser og årgangenes størrelse også, at det samlede medlemstal falder.
»Nogle af de store årgange af LO’s medlemmer forlader arbejdsmarkedet for at gå på pension, og generelt er der færre arbejdspladser i industrien,« forklarer Lizette Risgaard.
»Stillingsnedlæggelser i både den finansielle- og offentlige sektor rammer også FTF’s medlemstal. Det er jo 2-3.000 om året,« siger Bente Sorgenfrey.
 

