Hun infiltrerede det århusianske nazimiljø
I knap et år levede elitesvømmeren Charlotte Johannsen et dristigt dobbeltliv i det nazistiske miljø i Århus. Hun foregav at sympatisere med hooligangruppen White Pride, men infiltrerede den indefra. Nu har hun skrevet en bog om livet, frygten og volden i det ellers så lukkede miljø
På bare otte måneder lykkedes det Charlotte Johannsen at infiltrere det voldelige nazimiljø omkring White Pride og trænge helt ind i inderkredsen. I morgen udkommer bogen 'Forklædt som nazist - en Århushistorie', hvor Charlotte fortæller om   sine oplevelser, der begyndte kort tid efter, at en ven blev slået ned på gaden i Århus.


 Det begyndte med et overfald. For aviserne var det endnu en historie til spalterne. For politiet endnu en sagsmappe til arkiverne. Men for Charlotte Johannsen, en 21-årig tidligere landsholdssvømmer, blev overfaldet et vendepunkt. Det var i september 2008. På vej hjem fra Århus Fest-uge var hendes gode ven Oliver blevet overfaldet og tæsket af medlemmer af AGF's hooligangruppering White Pride. En fraktion af højreekstreme voldsmænd, der i årevis har hærget det århusianske natteliv med overfald på indvandrere og venstreorienterede. Hans ribben var trykkede, han havde sår i hele ansigtet, og på den ene kind var der et tydeligt skoaftryk.
Da Charlotte Johannsen så sin vens maltrakterede ydre, traf hun en beslutning: Hun måtte gøre noget, blande sig. Sætte foden i. Hvordan ideen præcis opstod, husker hun ikke, men da Charlotte Johannsen 1. november 2008 gik ind ad døren til Den Hvide Hest, White Prides stamværtshus i Jægergaardsgade i Århus, var det allerede for sent at vende om.
Under jorden
På bare otte måneder, fra efteråret 2008 til sommeren 2009, lykkedes det Charlotte Johannsen at infiltrere det voldelige nazimiljø omkring White Pride og trænge helt ind i inderkredsen til 'Dollar', 'Diesel', 'Føreren', 'Randers' og 'Anden'. De sidste to år har hun holdt sit forehavende hemmeligt for selv de allernærmeste, men nu har hun med hjælp fra journalisterne Marchen Neel Gjertsen og Sebastian Gjerding nedfældet sine oplevelser i en ny bog, der udkommer på Informations Forlag i morgen.
Forklædt som nazist - en Århushistorie giver et sjældent indblik i volden, radikaliseringen, sammenholdet og hadet i det ellers så lukkede hooliganmiljø. Men faktisk var det slet ikke meningen, at der skulle være kommet en bog ud af det.
»Jeg havde overhovedet ikke gjort mig klart, hvad jeg egentlig ville,« forklarer Charlotte Johannsen.
»Jeg tænkte bare, at hvis jeg sad på værtshus med White Pride, så vidste jeg, hvor de var, og så ville jeg også kunne advare mine venner, hvis de gik ud for at overfalde dem. Længere tænkte jeg ikke.«
Hun sidder og kigger frem for sig med sine mørke øjne og sit lange brune hår. Hun ligner en helt almindelig 21-årig studerende, men det er hun ikke. Der er en grund til, at vi sidder i min lejlighed og ikke i hendes, og at al kommunikation er foregået via forlaget. Jeg har ikke hendes telefonnummer, for hun vil ikke udlevere det. Jeg kender ikke hendes adresse, for den er hemmelig. Charlotte Johannsen tager ingen chancer. Hun ved, at når hendes bog udkommer i morgen, vil hun ikke længere være i sikkerhed. Men det er den pris, hun har valgt at betale for at fortælle en vigtig historie.
»Der er uden tvivl folk i miljøet, som vil blive meget vrede på mig og ønske at hævne sig. Fordi de føler sig forrådt, og fordi de ikke bryder sig om at blive skildret så ærligt, som de bliver i min bog,« siger Charlotte Johannsen, der kun så småt er ved at vænne sig til tanken om, at hun aldrig vil kunne vise sig i sin barndomsby igen.
Alligevel glæder hun sig til, at bogen udkommer.
»Nu har jeg i to år båret rundt på den her hemmelighed, og endelig kan jeg få lov til at sige: Sådan her er det, det er sådan, det hele hænger sammen!«
Den hvide race
Det er en sjældent modig bog, Charlotte Johannsen lægger frem. I løbet af de i alt 259 sider udleverer hun fremtrædende personer, strategier, mødesteder og magtforhold i og omkring det højreekstreme hooliganmiljø i Århus. Hun tegner et billede af rekrutteringsapparatet og viser, hvordan almindelige fodboldglade drenge langsomt bliver tiltrukket af miljøet og radikaliseret i en politisk retning med nazistiske slagsange, stoffer og vold som endestation. Og endelig dokumenterer bogen et betydeligt overlap mellem personkredsen i White Pride og folkene bag den politiske højrefløjsorganisation Vederfølner. Et overlap, som de to grupperinger ellers tidligere konsekvent har afvist over for pressen.
Bogens største kvalitet er dog ikke så meget de journalistiske afsløringer, som det er dens beskrivelser af det fællesskab, som på godt og ondt er med til at binde miljøet sammen. Eksemplificeret i en scene, hvor Charlotte Johannsen sidder sammen med 'Bianca' og 'Dollar', der begejstret kigger en video igennem fra White Prides off mod Aab's hooligans.
Flere af Aab'erne ryger i jorden, inden videoen slutter efter ikke meget mere end halvandet minut.
»Det gik jo vildt hurtigt. Tager det virkelig så kort tid?« spørger jeg.
»Ja, men det føles som meget længere. Det er den vildeste følelse at stå der. At skulle frem og slå på et andet menneske er så fedt (...),« fortæller Dollar helt medrevet.
Den racistiske og ideologiske overbygning adskiller White Pride fra de fleste andre danske hooliganfraktioner. White Prides vold er politisk. Vreden ikke tilfældig, men målrettet. Hadet ikke grundløst, men funderet i en forestilling om den hvide races overlegenhed.
Det er et system, der reproducerer sig selv, fortæller Charlotte Johannsen.
»Jeg har fået en bedre forståelse for, hvorfor man kan blive opslugt af det her miljø. Og hvorfor de mennesker, som færdes i miljøet, langsomt kommer til at over- tage holdninger, de måske ikke selv havde fra begyndelsen.«
Nyt tøj og nye tanker
Charlotte Johannsen taler af erfaring. Ikke bare har hun levet blandt folk fra miljøet, hun har også levet som dem. I november 2008, kort efter hun får etableret den første kontakt til miljøet, underlægger hun sig en gennemgribende makeover. Hun omdekorerer sit værelse, så der ikke længere hænger venstreorienterede citater og collager på væggene, hun gemmer sine conversesko i skabet og erstatter sit punkpoppede tøj fra H&M med pænt fra Vero Moda. Også tankerne får nye klæder.
Hun holder op med at reagere på nedsættende bemærkninger om kvinder.  Til gengæld begynder hun at studere nazismens talsymboler og læse bøger om, hvordan den liberale udlændingelov vil føre til danskernes undergang og et nyt muslimsk herredømme. Mens Charlotte Johannsen stadig var landsholdssvømmer, drak hun knap nok øl, men  nu fester hun igennem både torsdag, fredag og lørdag med de mænd, som har gjort smilets by til voldens by.  Hun er med til private fester, hvor ledende White Pride-medlemmer sniffer coke og hører nazimusik, mens de heiler og roder med deres våben. Hver dag sluger Charlotte Johannsen en ny bid af sit gamle jeg og træder gradvist ind i et nyt.
»På et tidspunkt engang efter julen 2008 tog jeg mig selv i, at der havde sneget sig nogle nye ord ind i mit ordforråd. Lige pludselig gik jeg rundt og 'hadede' alt muligt. Det havde jeg aldrig gjort før.«
- Hvordan forklarer du det?
»Jamen, det var jo et produkt af de mennesker, jeg omgav mig med, for de hader virkelig mange ting. De hader de røde, de hader muslimerne, de hader de homoseksuelle. En stor del af deres verdensopfattelse baserer sig  på had til andre grupperinger, og det had blev jeg en del af.«
Et dobbelt blik
I løbet af de otte måneder nåede Charlotte Johannsen at komme tættere på White Pride, end hun nogensinde selv havde troet muligt. Men i forholdet til Morten kom hun for tæt. Deres relation fik til sidst karakter af et kærestelignende forhold.
»Hvis jeg havde været den perfekte muldvarp, havde jeg selvfølgelig aldrig ladet det ske,« erkender hun:
»I begyndelsen betragtede jeg Morten som en god mulighed for at lære nogle flere nazister at kende. Han befandt sig i periferien af White Pride og var et instrument, jeg kunne bruge til at komme tættere på inderkernen i miljøet. Men fordi vi brugte så meget tid sammen, begyndte han efterhånden at blive en enorm vigtig del af min hverdag. Han var en af de få, jeg kunne dele ting og oplevelser med, som ikke var en del af projektet. Han hjalp mig med mine engelsk-afleveringer, vi spiste morgenmad sammen og snakkede om de nyeste film, der havde gået i biografen. Det kan virke absurd, men det snakkede jeg bare ikke med så mange andre om på det tidspunkt. For når man gemmer på en så stor hemmelighed, som jeg har gjort, så skaber det en distance til folk. Når jeg talte med mine venner, kunne jeg ikke referere til noget af det, jeg havde oplevet, og de begyndte langsomt at glide fra mig. Dét tomrum fyldte Morten på mange måder ud. Han blev en normal person i alt dobbeltspillet.«
- Men det var vel en skæv relation i og med, at han ikke kendte sandheden om dig?
»Der er ingen tvivl om, at det har været det suverænt sværeste for mig. Morten var voldelig og havde mange  racistiske holdninger. Men han var også bare Morten, der havde en hverdag. Og det var i den lavpraktiske hverdag, at vi havde et forhold sammen og var noget for hinanden.«
- Kom du aldrig i tvivl om, hvem du var, når du konstant spillede en anden?
»Jeg vil sige det på den her måde: Jeg var aldrig i tvivl om, at jeg ikke var nazist. Men i løbet af foråret blev det meget nemt for mig at spille min rolle. I starten var jeg nervøs for at træde ved siden af og falde ud af rollen. Men til sidst tænkte jeg ikke længere over det. Det er skræmmende, men på den anden  side er det måske også en vigtig lektion i, hvor let det er at overtage andres holdninger - ikke mindst hvis man kommer ind i det her miljø som en ung, usikker dreng eller pige.«


