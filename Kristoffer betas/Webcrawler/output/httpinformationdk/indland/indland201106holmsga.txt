Holmsgaard: SF skal turde vise mod
Partiet står i en uvant position, som skaber usikkerhed, mener SF's Anne Grete Holmsgaard. Hun er dog ikke i tvivl om, hvordan vælgernes gunst skal tilbageerobres: 'Vi skal markere en mere selvstændig profil,' siger den afgående politiker
Ifølge SF-profilen Anne Grete Holmsgaard skal partiet i højere grad profilere egne mærkesager frem mod det kommende valg.


 Sidste sommer kunne SF nærmest gå på vandet. Meningsmålingerne spåede Villy Søvndal og hans partifæller en markant fremgang med op mod 20 procents vælgertilslutning, men siden er det gået støt ned ad bakke. Ifølge den seneste Gallupmåling står partiet til at miste hele tre pladser i Folketinget. Det får partiets markante klima- og energiordfører, Anne Grete Holmsgaard, til at reagere:
»Det seneste halve år har vi ligget omkring valgresultatet, men vi skulle gerne højere op. Hovedårsagen er, at vi har brugt enormt mange kræfter på at vise et troværdigt alternativt til den nuværende regering. Den proces er SF en central del af, og det er rigtig flot,« siger hun.
Men de lunke meningsmålinger bør give anledning til selvransagelse:
»Det maner til eftertanke. Nogle har nok svært ved at se, hvad vi indgår af kompromisser, og hvad der er vores selvstændige holdninger. Hvad er SF-profilen? Der er indgået en række aftaler med Socialdemokraterne, og folk savner nok at se, hvad det var, SF sloges for i den sammenhæng?«
Er der kompromiser, hvor du mener, I er druknet?
»Jeg vil fremhæve et godt kompromis, nemlig det om 24-årsreglen. Vi slog fast, at det stadig ikke er vores politik, og det kom klart igennem. Det skal vi lære af.«
Hvad skal I gøre frem mod et valg?
»Være mere tydelige med, hvad der er vores politik. Være mere modige med det. Set i historisk perspektiv er det en helt ny situation for SF, at vi er kommet så langt. Det er en situation, vi er utrænede i og lidt usikre i. Vi skal markere tydeligere, hvad hjertet  kernen  i SF er. Så kan folk godt forstå nødvendigheden af kompromiser.«
På hvilke områder skal profilen skærpes?
»De fleste vil nok sige retspolitikken. Men vores grønne profil er også blevet lidt klemt i de mange diskussioner om økonomiske planer.«
Du nævner også retspolitikken?
»Ja, så man kan se, at der også er forskelle på Socialdemokraterne og SF uagtet kompromiserne. Det er vigtigt at have med. En solid retspolitik er vigtigt i SF,« siger Anne Grete Holmsgaard, som ikke har lyst til at fremhæve konkrete uenigheder med Socialdemokraterne.
»Opgaven er, at vi skal finde de steder, hvor vi skal markere stærkere, hvad vi står for. Og så folk kan se det forud for en valgkamp, der er i hvert fald ikke er nuancernes tid,« siger ordføreren, som ikke selv genopstiller og dermed for første gang i mange år ikke selv skal gøre sine hoser grønne.
Afgørende glæde
Så der skal udvises mere mod?
»Ja nu, hvor det ikke går helt godt, må man tage bestik af, at nogle mener, vi er for uklare. På områder som større social retfærdighed tror jeg ikke, folk er i tvivl«
Ud over at markere sig mere klart på udvalgte poli-tikområder, opfordrer Anne Grete Holmsgaard til, at SF'erne taler klart til vælgerne: »Vi skal tale op til folk. For de fleste fremstår politik i dag som noget, hvor man kaster tal i hovedet på hinanden. Mange føler sig afkoblede.«
Eksempelvis skal forslag om afbureaukratisering rettes klart til de offentligt ansatte: »Det handler ikke om teknokrati, men om, at den enkelte offentligt ansatte skal have større indflydelse og mulighed for at bruge sine kompetencer, sin viden og sine ideer  at genskabe lysten til at arbejde i den offentlige sektor. At det ikke bare handler om økonomi, men også om arbejdsglæde.«
Og netop entusiasme og glæde er kodeord for såvel de vælgere, som SF gerne skulle tilbageerobre, som for deres politikere:
»Det er jo den glæde og tro på, at man kan lave et andet Danmark, der er afgørende for, at man ikke bare kan vinde et valg, men også komme godt i gang efter det valg,« slutter Holmsgaard.


