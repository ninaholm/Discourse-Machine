Venstre-profiler: Integration er passé
Det er ikke nok, at udlændinge integrerer sig i Danmark. De skal blive rigtig danske, lyder det nu fra flere Venstre-profiler, der taler for et opgør med integrationslinjen. Skiftet hyldes af Dansk Folkeparti
Statsminister Lars Løkke Rasmussen på 'talerstolen' og på fire storskærme ved Venstres landsmøde i Odense i går formiddag.


 Statsminister Lars Løkke Rasmussen (V) talte dunder mod ghettodrenge og parallelsamfund på Venstres landsmøde i Odense i weekenden. Men han efterlyste integration - og det er en politik, som flere i Venstre nu har fået nok af.
Udviklingsminister, Søren Pind, mener, at Danmark har strakt sig så langt i forsøget på at integrere, at der må en anden linje til:
»Integration er gennem årene blevet udtryk for det, vi f.eks. ser i København, hvor 90 pct. af alle daginstitutioner ikke serverer svinekød, at der er skoler, hvor der ikke synges salmer, at der er steder, hvor der er adskilte baderum. Sådan en situation er ikke acceptabel,« siger han og opfordrer til at droppe integrationsbegrebet til fordel for »assimilation«, der betegner målet om, at indvandrere ikke blot skal fungere i det danske samfund, men være 'rigtig danske'.
»Det er et mere passende udtryk. For når folk kommer til Danmark, så kommer de selvfølgelig for at blive danskere. Det er en fusion. Men det jeg oplever i mange sammenhænge er, at dansk kultur har det med at trække et skridt tilbage. Det synes jeg, at man skal lade være med,« siger han.
Skik følge eller ...
Samme indstilling har politisk ordfører, Peter Christensen, der beskriver budskabet med den kontante melding;
»Skik følge eller land fly!« Han betoner, at »vi har vores måde at leve på i Danmark, og den skal vi ikke gå på kompromis med.«
Derfor er integration ikke hovedambitionen for Venstre længere, mener Peter Christensen og vil også hellere stræbe mod assimilation.
»Assimilation er målet. Vi kan selvfølgelig ikke lave lovgivning om, hvordan folk indretter deres liv. Men det er målet, hvis vi også i fremtiden vil kunne bygge vores samfund på fælles værdier og tillid,« siger han.
De to Venstre-profiler er dog helt galt på den, mener Venstres miljøordfører Eyvind Vesselbo:
»Hvis man snakker om assimilation, så er det enten fordi, at man bruger begrebet forkert, eller fordi man virkelig mener det - og så har man helt misforstået måden, man skaber fællesskabet på,« siger han og påpeger, at det svarer til at bede folk »udslette deres kulturelle baggrund.« At kræve det af folk, skader fællesskabet mere, end det gavner, mener han.
DF bifalder Pind
Debatten i Venstre blusser op efter en måned, hvor statsministeren har kaldt til fornyet værdikamp i forbindelse med lanceringen af regeringens ghettostrategi. På landsmødet løftede Løkke også selv sløret for yderligere stramninger af 24-års-reglen og indførslen af et nyt pointsystem for familiesammenføringer, der skal sikre 'intelligent indvandring'.
Og selv om statsministeren også talte imod DF-forslaget om at forbyde paraboler, så gjorde han meget ud af at understrege, hvordan problemerne med parallelsamfund er voksende og alvorlige.  DF-formand, Pia Kjærsgaard, bifalder Venstre-opråbet og håber ligesom Pind på et kursskifte i Venstre.
»Jeg er meget enig. Vi har talt integration, integration og integration alt for længe. Men det er de folk, der kommer hertil, som må tilpasse sig det danske samfund - ikke omvendt. Man skal gøre sig umage, hvis man kommer til Danmark,« siger hun og fremhæver ligesom Søren Pind skolen som en institution, hvor opgøret må tages snarest. Nogle skoler serverer halalkød til alle, påpeger Kjærsgaard.
»Vi vil jo gerne have, at samfundet skal hænge sammen. Og vi vil gerne have, at alle, der kommer hertil, skal føle sig som en del af Danmark. I alle årene har det været en øvelse at gøre det bedst muligt. Desværre har vi postet mange, mange, mange penge i integration, og vi har strakt os alt, alt for langt,« siger hun.
Løkke selv er mindre bombastisk i sin udlægning af Venstres mål og fastholder integrationsvisionen:
»Vi skal have en aktiv integration - og der, hvor vi kan se, at den giver succes over tid, det er der, hvor folk engagerer sig i samfundet. Det er, når man på et tidspunkt begynder at gifte sig ud af sit eget etniske miljø. Så er succesen hjemme,« siger han.
Nye udlændingestramninger forventes offentliggjort så snart, regeringen og Dansk Folkeparti afslutter forhandlingerne om finansloven, hvortil DF sædvanen tro stillede med en længere forslagsliste på udlændingeområdet.


