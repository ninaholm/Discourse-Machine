Danmarks svageste betaler regningen efter Løkkes reform
Hjælpen til Danmarks svageste er blevet dårligere efter kommunalreformen, viser ny rapport.  Da tilbuddene kom ud på det fri marked, blev kommunerne tvunget til at vægte økonomi over kvalitet, lyder det fra forskere og socialchefer Fortsat fra forsiden


 Regeringens projekt med at nedlægge amterne for at skabe bedre forhold for landets svage grupper har slået fejl. Tilbuddene til blandt andet handicappede og stofmisbrugere er - stik mod hensigten med kommunalreformen - blevet dårligere. Det viser den nye årsrapport fra Center for Alternativ Samfundsanalyse (Casa).
»Formålet med reformen var, at området skulle overlades til markedskræfterne, sådan at kommunerne skulle købe og sælge tilbud af hinanden, så man på den måde fik mest for pengene. Men det, vi ser, er, at markedsgørelsen af det specialiserede sociale område hverken har ført til bedre eller billigere tilbud. Der er sket det helt modsatte,« siger Finn Kenneth Hansen, der er forskningsleder hos Casa, og fortsætter:
»Det er ekstra bekymrende, fordi forringelserne rammer de svagest stillede grupper,« siger han.
Ønsker uafhængighed
Ifølge Claus Wendelboe, der er analysechef for Socialpædagogernes Landsforbund ser man ikke bedre tilbud, fordi kommunerne på grund af et massivt økonomisk pres på området ikke kan indrette sig efter 'markedstanken'.
»I stedet for at sende borgerne til gode tilbud i andre kommuner, så ser vi en selvforsyningstendens i kommunerne, fordi man ikke ønsker at blive afhængige af andre kommuner. Det er, fordi man oplever, at prisen på en plads i en anden kommune er uforudsigelig. Den styrbarhed, man gerne vil have under så presset en økonomi, den opnår man altså bedst ved at styre tilbuddet selv,« siger Claus Wendelboe.
Han har lavet en undersøgelse blandt næsten 60 af landets kommunale socialchefer, der viser, at  76 procent af socialcheferne ikke mener, at de kan forudse og styre udgifterne, når deres borgere er i tilbud i andre kommuner.
Kvaliteten falder
Tina Mørk, der er chef for Handicapforvaltningen i Aalborg Kommune oplever også, at det er svært at styre tallene i regnskaberne.
»Man overvejer altid, om man selv kan lave et tilbud, der er billigere, fordi økonomien bare ikke kan hænge sammen,« siger hun.
67 procent af socialcheferne laver således en øget 'hjemtagning' af borgere til egne tilbud. Men tendensen til selvforsyning betyder, at kvaliteten i tilbuddene falder.
»Man får mindre specialisering og faglighed, både fordi man ikke har ekspertisen i alle kommuner, men også fordi man samler borgere med forskellige problemer under ét tag, fordi borgergrundlaget ikke er stort nok til at have en masse forskellige tilbud - og det går i høj grad ud over borgerne,« siger Claus Wendelboe ...
... og fortsætter:
»En markedsgørelse af dette område virker derfor ikke, fordi der er brug for et tættere samarbejde frem for konkurrence,« siger Claus Wendelboe.
Faste aftaler
Undersøgelsen blandt socialcheferne viser også, at næsten halvdelen af socialcheferne mener, at ramme-aftalesystemet, hvori markedsgørelsen af området indgår, bør ændres og erstattes af faste aftaler mellem kommunerne.
Tina Mørk er enig i, at faste aftaler mellem kommunerne er vejen frem.
»Vi skal have defineret et fast serviceniveau og have nogle faste aftaler for, hvor stort borgergrundlaget skal være, før man opretter et tilbud. Samtidig skal vi i et større forum lave nogle aftaler for, hvilke kommuner der står for hvad,« siger hun.
Kurt Hjortsø, der er vicekontorchef for Kommunernes Landsforenings social- og sundhedsområde, mener, at rammeaftalerne blot skal videreudvikles.
»Området skal koordineres bedre, sådan at samarbejdet mellem kommunerne bliver mere selektivt. Nogle områder kan kommunerne ikke løfte selv, og andre kan de sagtens. Vi skal også huske på, at formålet med reformen var at få flere tilbud tættere på borgerne, og det virker tilsyneladende, når kommunerne opretter flere tilbud selv,« siger han.
Kommunalordfører Erling Bonnesen (V) ser også udviklingen som positiv.
»Vi ville gøre op med det delte ansvar mellem amterne og kommunerne, og det er lykkedes. Nu skal kommunerne bare have tid til at få tingene sat rigtigt i system, så vil vi med tiden se fordelene. Vi har givet ekstra penge til de stigende budgetter, og der er allerede muligheder i lovgivningen for mere samarbejde mellem kommunerne. Værktøjerne ligger på bordet - det er bare om at gribe dem,« siger han og fortsætter:
»Ellers må socialcheferne råbe højt til deres lokale politikere, fordi det er dem, vi lytter til i sidste ende.«
Men kommunalordfører Rasmus Prehn (S) mener, at der er brug for en tilbundsgående undersøgelse af området:
»Inden vi laver en helt ny konstruktion med mellemkommunalt samarbejde, så er det værd at undersøge de fejl, der skete med reformen. Jeg synes, vi skal overveje, at det specialiserede sociale område holdes på regionalt niveau,« siger han og understreger:
»Men vigtigst af alt skal vi lave en realistisk økonomisk ramme for området.«


