Ambassade indkaldt til kammeratlig samtale hos PET
PET har indskærpet grænsen for overvågning for den amerikanske ambassade i en kammeratlig samtale med ambassadens sikkerhedschef. Det havde næppe været nødvendigt, hvis alt var foregået efter bogen, mener flere eksperter


 Den amerikanske ambassade har overskredet sine beføjelser til at overvåge danske statsborgere til en grad, så Politiets Efterretningstjeneste blev nødt til at gribe ind.
Det må være den logiske slutning på, at PET sidste fredag indkaldte sikkerhedschefen fra den amerikanske ambassade for at indskærpe reglerne på området, mener flere jurister.
I pressemeddelelsen til PET's orientering om sagen, har PET-chef Jacob Scharf beskrevet mødet i diplomatiske vendinger:
»PET har på baggrund af den seneste tids medieomtale holdt et møde med den amerikanske ambassade i København for at sikre, at der fortsat er enighed mellem ambassaden og PET om rammerne for ambassadens sikkerhedsforanstaltninger. Ambassaden har bekræftet denne fælles forståelse og har samtidig tilkendegivet, at ambassadens aktiviteter gennemføres inden for disse rammer«, siger Jakob Scharf.
Selve indholdet af samtalen er offentliggjort i punktform i orienteringen, og det er usædvanligt for den slags møder, mener adjunkt i retshistorie ved Københavns Universitet Morten Heiberg, der sad med i PET-kommissionen.
»De har taget det, som man kalder en kammeratlig samtale med amerikanerne,« siger Morten Heiberg.
»Hvis man var 100 procent sikker på, at amerikanerne havde fulgt de gældende regler, så var der ingen grund til at offentliggøre et langt notat om det. Det er en klar tilkendegivelse fra de danske myndigheder om, hvor grænsen går, og at man ikke finder sig i, at nogen går ud over den,« siger Morten Heiberg.
Vil skride ind
Helt så klar en advarsel, læser professor i strafferet Jørn Vestergaard fra Københavns Universitet ikke i orienteringen fra PET.
»Det er nærmest en blank syndsforladelse og en venligt løftet pegefinger, som ikke kan fornærme ambassaden. Den formanende pegefinger havde dog næppe været nødvendig, hvis alt utvivlsomt var i den skønneste orden,« siger Jørn Vestergaard.
I Norge har myndighederne flere gange indskærpet reglerne over for den amerikanske ambassade i Oslo, hvis overvågningshold var alt for aktive i deres overvågning af borgere i Norge.
Det samme er så vidt vides ikke sket i Danmark, men PET-chef Jacob Scharf har over for Politiken erkendt, at en sikkerhedsvagt gik over stregen i marts 2000, da han forfulgte en bil til Lyngby.
»Det er naturligvis ambassadens ansvar at sikre lovligheden af ambassadens egne sikkerhedsforanstaltninger, men PET vil fortsat skride ind, hvis efterretningstjenesten bliver opmærksom på ulovlige aktiviteter,« siger Jacob Scharf i pressemeddelelsen og understreger, at ambassadens overvågningshold kun må operere i umiddelbar nærhed af ambassaden.
Nu hvor de danske myndigheder er fuldt opmærksomme på sagen, er Morten Heiberg helt tryg ved, at de tager hånd om den.
»Det har altid ligget danske myndigheder stærkt på sinde at beskytte dansk territorial ukrænkelighed. Gennem historien har man ikke lagt fingre imellem, hvis nogen har angrebet den, heller ikke over for tætte allierede,« siger Morten Heiberg.
Tilbage står spørgsmålet om, hvor meget og hvordan den amerikanske ambassade registrerer danske borgere. Den del af sagen kalder Morten Heiberg »noget dunkel«. Han kalder det en klassisk problemstilling mellem statens sikkerhed og borgerens retssikkerhed.
»Principielt strider det imod praksis ved menneskerettighedsdomstolen. Men der kan også være undtagelser ved særlige hensyn til statens sikkerhed, så der er gode argumenter for begge synspunkter,« siger Morten Heiberg og minder om, at amerikanerne forsøger at tage hånd om en reel bekymring, som har udgangspunkt i ambassadebombningerne i Østafrika i 1998.
Spionage
Jørn Vestergaard efterlyser derimod, at PET undersøger, hvad der reelt er foregået.
»Spørgsmålet er dybest set, om der er der tale om ulovlig efterretningsvirksomhed. I givet fald er der klart tale om en overtrædelse af de diplomatiske spilleregler, og hvis andre end ambassadens egne folk har været involveret som meddelagtige, er forholdet jo kriminelt,« siger Jørn Vestergaard og oplyser, at strafferammen er fængsel indtil seks år.
Det mener justitsminister Lars Barfoed (K) direkte er en fornærmelse at sammenligne den amerikanske overvågning med spionage.
»Vi vil ikke acceptere, at fremmede magter driver ulovlig spionagevirksomhed i Danmark. Men det er jo netop ikke det, vi taler om her,« sagde Lars Barfoed i Folketinget onsdag.
»Vi taler her om en overvågningsaktivitet, der er til for at sikre trygheden og sikkerheden omkring den amerikanske ambassade og dens personale,« sagde Lars Barfoed.
Socialdemokraternes retsordfører Karen Hækkerup har tillid til, at overvågningen sker inden for dansk lovgivning, mens SF's retsordfører Karina Lorentzen efterlyser mere kontrol.
»Det tyder på, at ikke alt er foregået efter bogen. Jeg kan ikke forstå, at man ikke vil undersøge det. Opgaven er at sikre, at overvågningen foregår ordentlig, og der er den kontrol, der skal være med det,« siger Karina Lorentzen.


