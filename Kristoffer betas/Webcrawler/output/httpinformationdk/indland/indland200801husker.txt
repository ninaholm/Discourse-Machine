Husker du...
Prisnedsættelser på den kollektive trafik vil kunne flytte passagererne tilbage til den offentlige transport, viser beregninger, som forskere på Danmarks Tekniske Universitet har lavet. Hovedstadens trafikselskaber afviser, at prisen er afgørende for, hvor mange der vælger den kollektive trafik


 Samtidig med at passagerkurven er nedadgående for den kollektive transport i hovedstadsområdet, så vil de netop indførte prisstigninger på tre procent i snit betyde, at flere passagerer vil vælge den offentlige transport fra. Det viser beregninger fra Danmarks Tekniske Universitet (DTU).
"En prisstigning på tre procent vil betyde en reducering i antallet af kollektive ture i hovedstadsregionen på ca. 11.500," siger seniorforsker Goran Vuk, fra DTU transport. 
Goran Vuk har været med til at udvikle den såkaldte OTM-model (OerestadsTrafikModel), der kan udregne adfærd ud fra forskellige variable faktorer.
"En prisstigning på 5,8 procent (hvilket svarer til stigningen på et månedskort på alle zoner) vil flytte markant på passagererne," siger Goran Vuk. 
"Særligt der, hvor udbuddet er stort, kan vi med modellen påvise, at stigning i de kollektive takster vil forringe mobiliteten."
Modellen er udviklet af forskere på DTU og bruges i dag til at beregne resultatet af de ændringer, som påvirker den trafikale situation generelt. Kort fortalt kan modellen vise forbrugernes adfærd, hvis faktorer som benzinpris, kollektive takster, rejsetid og frekvens ændres. 
Færre passagerer
Passagerkurven for bustrafikken er nedadgående i hovedstadsområdet. Det viser et notat fra trafikministeriet fra 2004. Fra 1996 til 2003 faldt passagertallet for det daværende HUR/HT med 17 procent. På det tidspunkt forventede man, at tallet for 2004 ville falde endnu mere. Flere eksperter, Information har talt med, mener, at kurven peger samme vej. 
"Set i lyset af takststigningerne, så vil det forsat falde. De kollektive takster er den overvejende grund til faldet," siger Goran Vuk. 
"Det er vigtigt for mobiliteten, at vi udvider det kollektive net. Men gevinsten ved udvidelsen bliver tabt, når den kollektive transport bliver dyrere og dyrere," forklarer han på baggrund af trafikmodellen, som netop kan vise disse tal meget præcist. 
Faktorer ændrer adfærd
Goran Vuk forklarer, at der er mange variabler, der spiller ind på folks adfærd. Hvis man skruer op og ned, så kan modellen give et meget detaljeret bud på, hvordan det vil påvirke adfærden helt ned på enkelte strækninger.
Goran Vuk bekræfter, at kurven går begge veje. 
"Det vil være samme stigning med modsat fortegn, hvis man sætter prisen ned," forklarer han.
Meldingen fra DSB, der udtaler sig på vegne af takstfællesskabet i hovedstaden, er, at priserne stadig er konkurrencedygtige, og at de er et resultat af stigende omkostninger.
"Stigningerne er under det loft på max tre procent, som vi skal holde os inden for," siger Susanne Hejlesen, der er markedschef i DSB Salg. 
"I vores optik hænger prisstigningerne godt sammen. Hvis det var store prisstigninger, var det måske noget andet," siger Susanne Hejlesen. 
Frygter ikke flugt
DSB erkender, at prisstigningerne rammer nogle hårdere end andre. Ændringerne betyder, at det med kontantbillet er 35 procent dyrere at rejse fra Roskilde til København. Omvendt er det blevet billigere på nogle strækninger, hvis man køber klippekort. 
"Kontantprisen har ingen betydning. Pendlere, der bruger os oftere, bruger klippekort eller periodekort, vi frygter ikke de vælger anden transport," siger hun.
Periodekort for de længere strækninger er blevet henholdsvis 3,4 procent og 5,8 procent dyrere. Det er noget over det gennemsnit på 3 procent, som er sikret med et takstloft. 
- Frygter I ikke at miste passagerer og dermed penge?
"Vi er opmærksomme på priserne på periodekort. Vi frygter ikke, at folk flytter til anden transport. Der er stadig en stor besparelse, hvis man sammenligner periodekort med biludgifter. Min vurdering er, at vi stadig er konkurrencedygtige."
Overfor Information påpeger trafikforsker Malene Freudendal-Pedersen, at pris spiller en stor rolle, men det får ikke DSB til at frygte kundeflugt. 
- Hvordan ser DSB og resten af takstfællesskabet på muligheden for at sænke priserne og dermed flytte flere passagerer over i den offentlige trafik?
"Det vil vi bestemt forholde os til, men der skulle foreligge en valid case fra en forsker, før vi ville overveje det," siger Susanne Hejlesen, og hun siger om OTM-modellen: 
"Der er mange forhold, der har betydning for, hvem der kommer til og falder fra. Vore erfaringer fra 1997 med ti procents nedsættelser gav kun to til tre procent flere kunder, ikke flere. Jeg tror, man skal være forsigtig med så præcise konklussioner på baggrund af en kompleks model."
Goran Vuk siger om beregningsmodellen generelt: 
"Modellen bygger på data, der strækker sig over mange år. Samtidig har der været markante prisstigninger siden 2000. Det har mange passagerer vænnet sig til."
"11.500 færre ture lyder ikke af meget, men set i lyset af det stigende fald, så er det et betydeligt fald." 


