Læger er tilbageholdende over for brug af cannabis
Man skal være påpasselig, når det handler om udbredelse af ny medicin, siger lægeforeningerne om flere sundhedsordføreres holdning til at gøre brugen af medicinsk cannabis lettere tilgængelig
Information har i løbet af sommeren beskrevet, hvordan en række danskere med kroniske sygdomme anvender cannabis som middel mod symptomerne.

Man bør være varsom med at udbrede brugen af medicinsk cannabis. Det mener både formand for Praktiserende Lægers Organisation, PLO, Bruno Melgaard Jensen og formand for Lægeforeningens lægemiddeludvalg Michael Dupont.»Som læger og som samfund bliver vi nødt til at være lidt konservative for at undgå skandaler, som nogle af dem vi har set igennem tiderne. Det er vigtigt, at man hele tiden arbejder med evidens, når man bruger medicin,« siger Bruno Melgaard Jensen.Den holdning deler Michael Dupont:»Vi skal ikke lukke et stof ud på markedet, som har så stor misbrugsrisiko, hvis der ikke er god evidens for det. Jeg synes, at sporene efter Ritalin skræmmer lidt, så det gør ikke noget, man er restriktiv,« siger han.Udtalelserne kommer, efter at flere sundhedsordførere i går udtalte til Information, at medicinsk cannabis bør være lettere tilgængeligt for danskere med uhelbredelige sygdomme.Men Michael Dupont mener ikke, at det uden videnskabelige beviser bør være muligt for flere patienter at få en recept på medicin, som indeholder cannabis.»Hvis cannabis skal registreres som et lægemiddel, skal der jo foreligge evidens og dokumentation for, at det kan bruges og har en gavnlig effekt,« siger han. Michael Dupont er dog ikke afvisende over for, at cannabis kan virke positivt for nogle patienter:»I forbindelse med nogle sygdomme kan det jo bruges ligesom andre potentielle misbrugsstoffer. Vi har brugt morfin og opium, så længe man overhovedet kan huske, så cannabis kan garanteret godt bruges til medicinsk behandling, men vores holdning er, at det skal foregå under kontrollerede omstændigheder og være på recept,« siger han.»I forhold til morfin er der mangeårige erfaringer med, hvad det kan bruges til, hvor det virker, og hvor det ikke virker,« supplerer Bruno Melgaard Jensen.»Hvis cannabis skal kunne anvendes medicinsk, kræver det undersøgelser på lige fod med anden medicin,« siger han.Streng kontrolNår sundhedsminister Astrid Krag (SF) vender tilbage fra sommerferie, vil hun blive mødt af spørgsmål fra Stine Brix, sundhedsordfører i Enhedslisten. Stine Brix ønsker at vide, hvorvidt sundhedsmyndighederne holder sig tilstrækkelig godt orienteret om andre landes erfaringer med medicinsk cannabis. Astrid Krag formoder, at Sundhedsstyrelsen holder sig opdateret.»Jeg forventer, at Sundhedsstyrelsen følger erfaringerne fra de lande, hvor man anvender cannabis til medicinsk brug i endnu højere grad, end vi gør i Danmark. Patienterne har krav på den bedste behandling, og hvis det indbefatter et medicinsk produkt, der indeholder cannabis, så må vi se fordomsfrit på det. Det er selvfølgelig vigtigt, at det af hensyn til patienternes sikkerhed kommer igennem den samme strenge kontrol som andre lægemidler,« skriver hun.
