Forældreinddragelse skaber konflikt i folkeskolen
Forældrene bliver i stigende grad inddraget i folkeskolens arbejde, men de færreste lærere og skoler er parate til et parløb med forældrene, mener eksperter. Det skaber konflikter og tvivl om, hvem der egentlig har magten i klasseværelset


 Hvis Magnus og Clara svarer læreren igen, ikke kan sidde stille eller driller de andre børn, så bliver der oftere og oftere ringet til hjem til mor og far. 
Forældrene er i de sidste fem-ti år i stigende grad blevet involveret i folkeskolen via familieklasser, trivselsgrupper og skole-hjem-samarbejde. 
Når samarbejdet mellem lærer, forældre og elever går op i en højere enhed, kan det få en klasse til at fungere bedre socialt og gøre, at eleverne får lært mere. 
Men det skaber også flere konflikter i folkeskolen, fordi lærere og skoler langt fra er godt nok rustet til at håndtere det svære samarbejde, mener adjunkt Hanne Knudsen, der har skrevet ph.d.-afhandling om skolehjem-relationer på Danmarks Pædagogiske Universitetsskole (DPU). 
"Det er helt i tidens ånd, at forældrene inddrages mere og skal tage ansvar. Men de galopperende forventninger til, hvad forældrene skal yde, skaber en afmægtig folkeskole, som forsøger at placere større og større ansvar i familien. Det er ulykkeligt for både skolen og familien, fordi det risikerer at trække handlekraft ud af skolen. Som lærer bliver det sværere at løse problem i klasseværelset nu og her, hvis familien hele tiden skal inddrages," siger Hanne Knudsen, der blandt andet har undersøgt den øgede brug af familieklasser i folkeskolen. 
Her kommer forældre til børn, der har problemer, med i skole to gange om ugen i et tolv ugers forløb.
Rammer de svage
Hanne Knudsen mener især, at det øgede forældreansvar risikerer at gå ud over de svage familier: 
"Det bliver de ressourcesvage familier, som endnu en gang bliver udpeget som forkerte, uden at de oplever, at de reelt kan løse problemerne."
Men også blandt de velfungerende familier er risikoen for frustration over skolen voldsomt til stede, fordi der nok er fulgt mere ansvar for ens børns skolegang med, men ikke nødvendigvis så meget andet.
"Forældrene skal handle, men de har ikke ret til at beskrive. De skal løse problemerne, men helst ikke komme med kritik af skolen, og det skaber konflikter," forklarer Hanne Knudsen.
Professor på Copenhagen Business School, Niels Åkerstrøm, der har skrevet om partnerskaber i det private og offentlige. siger: 
"Det, skolen vil, er et partnerskab med forældrene. Den ambition kan vi se mange andre steder i det offentlige, men problemet er ofte, at der er tale om en ensidig invitation. Når skolen tager retten til at definere, hvad skole og familie har til fælles, så bliver det vanskeligt for forældrene at komme med deres synspunkter."
Offentligt indgreb
Rektor for Professionshøjskole Metropol, Stefan Hermann, kalder forældreinddragelse i skolen 'for en kompleks størrelse': 
"Forældreinddragelse i den her form er en helt ny zone for offentlig intervention, og det kommer meget hurtigt til at gå for tæt på familien og blive en form for genopdragelse af forældre og børn, som det sker i familieklasserne. Det overordnede problem er, at ingen sørger for at sætte forældrene i en borgerrolle, hvor de krævende forældre skal forholde sig til mere almene principper for skolegang og sætte sig i klassens sted, og hvor de ressourcesvage familier bliver oplyst om, hvad der er deres pligter og rettigheder," siger Stefan Hermann.
Tendensen er, at det i dag er alt for utydeligt, hvad der er forældrenes ansvar, og hvad der er skolens pligt, og det skaber konflikter i form af forældre, der klager, lægger sag an mod skolen eller flytter skole.
"Vi skal ikke udvande lærernes rolle med familieterapikurser, men reaktualisere forældrenes rolle som borgere. Det, der sker nu handler meget om personligt ansvar, og ikke om et fælles ansvar som borgere. Borgerrollen er blevet talt ned og talt væk i mange år, men det er nødvendigt at styrke den, samtidig med at lærernes autoritet skal øges," siger Stefan Hermann.
Inddragelse er løsningen
Formand for Danmarks Lærerforening, Anders Bondo Christensen mener netop, at forældreinddragelsen kan fremme deltagelse fra forældrenes side: 
"Forældrenes opbakning til, hvad der sker i skolen har utrolig stor betydning for elevens engagement, og en del problemer løser vi kun med forældrenes inddragelse, for lærerne kan ikke magte det alene. Men vi står selvfølgelig med ansvaret for undervisningen. Det skal der ikke være tvivl om." 
Lærerformanden er enig i, at det er vigtigt at få afklaret, hvilke forventninger lærere, forældre og elever kan have til hinanden. 
"Det kan i høj grad skabe tvivl om lærerens rolle, hvis der bliver ringet hjem til forældrene, hver gang et barn har gjort noget forkert. Samtidig kan vi ikke forvente, at forældre kan opdrage til, hvordan man skal opføre sig i et stort fællesskab, som en skole eller en klasse er. Vi skal få det sociale og faglige til at fungere, fortælle forældrene, hvad der sker, men vi skal ikke fralægge os ansvaret," siger Anders Bondo Christensen.
Han mener, at der mangler uddannelse af lærerne i, hvordan de håndterer det øgede forældresamarbejde: 
"For mange unge nyuddannede lærere er det her virkelig en udfordring. Kommunikation med forældrene er et vigtigt område at få styrket enten på læreruddannelsen eller via mesterlære," mener Anders Bondo Christensen.


