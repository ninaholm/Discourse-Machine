SF ønsker handlingsplan for transkønnede
SF vil have en national handlingsplan for transkønnede: Der skal en gang for alle gøres op med diskrimination og sygeliggørelse. Både Enhedslisten og Radikale er positive over for forslaget, mens sundhedsministeren tøver
Irene Haffner er født som mand, men har i tre år levet som kvinde.


 Transkøn er blevet lidt af en seksualpolitisk kampzone, og fronterne er trukket hårdt op: På den ene side står det offentlige behandlingstilbud med krav om, at transkønnede skal lade sig tvangssterilisere og gennemføre en fysisk kønsskifteoperation, før de kan få lov til at skifte køn i juridisk forstand. På den anden side står de transkønnede, som finder systemet dehumaniserende. Derfor tager SF nu initiativ til en national handlingsplan for transkønnede, der skal gå på tværs af tre ministerier: Sundhedsministeriet, Justitsministeriet og Ministeriet for Ligestilling.
»Der er så mange spørgsmål og etiske dilemmaer i forhold til transkønnede, der kræver svar. Og vi skal insistere på at tage de drøftelser på tværs af ministerierne. Det skylder vi det transkønnede miljø,« siger SF’s sundhedsordfører, Özlem Cekic.
Hun pointerer, at det ikke er nogen let opgave, men at der er behov for at tage diskussionen, så de transkønnedes rettigheder ikke vedbliver et område, der henlægges på grund af dets komplicerede natur.
»I forhold til de transkønnede er det virkelig på tide, at vi ikke længere kører på ’plejer’. Vi er nødt til at tænke nyt. Helt grundlæggende har vi for eksempel brug for at diskutere, hvorvidt det stadig skal betragtes som en sygdom at være transkønnet,« siger sundhedsordføreren.
I dag er det nemlig fortsat sådan, at »transseksualitet« er med på det danske sundhedsvæsens officielle liste over sygdomme og helbredsproblemer. I eksempelvis Frankrig fjernede myndighederne ordet fra sin sygdomsliste i 2009.
Svensk dom som forlæg
SF’s ønske er inspireret af en dom, der netop er faldet i Sverige. Her fastslår Kammarätten, der afgør klager over forvaltningsafgørelser, at det ikke er lovligt at kræve sterilisering ved juridisk kønsskifte. Men i Danmark er der krav om et fuldstændigt fysisk kønsskifte, hvis man vil skifte køn juridisk – det vil sige ændre navn og cpr-nummer.
»Vi er nødt til at kigge på, om den svenske dom har betydning for praksis i Danmark. Vi sammenligner os altid med Sverige, og dommen kan få konsekvenser herhjemme,« siger Özlem Cekic.
Også Sundhedsudvalgetformand, Flemming Møller Mortensen (S), mener, at den svenske dom kan få indflydelse på dansk praksis:
»Konkret i forhold til den svenske dom er det min klare holdning, at hvis der er tale om en person, der hviler i sig selv og er myndig, skal vedkommende selv have mulighed for at råde over eget liv og egen krop,« siger Flemming Møller Mortensen.
Og den svenske dom kan måske inspirere til at rykke ved praksis, vurderer Mette Hartlev, professor i sundhedsret ved Juridisk Institut på Københavns Universitet.
I afgørelsen hedder det nemlig, at man tidligere i Sverige havde en opfattelse af, at det kunne være skadeligt for børn at vokse op med en forælder, der havde en »forvirrende kønsidentitet«. Men det er ikke længere et tungtvejende argument mod at foretage indgreb, og derfor fastslår den svenske Kammarrät, at det ikke er lovligt at kræve sterilisering af en transkønnet, der gerne vil skifte juridisk køn.
Professor Mette Hartlev vurderer, at dommen ikke automatisk vil få konsekvenser for dansk praksis, da der ikke henvises til et særligt hensyn til eventuelle børn, når det har været praksis herhjemme at stille krav om et fysisk kønsskifte. Men når svenskerne nu har vurderet, at gamle normer kan ændre sig i lyset af samfundsudviklingen, »kunne det tænkes, at argumenterne bag den danske lovgivnings steriliseringskrav kunne tages op til overvejelse«, siger Mette Hartlev. Det skal særligt anskues ud fra, at det ikke er ganske klart, hvad den danske lovgivnings krav om henholdsvis kastration eller sterilisering af transkønnede egentlig bygger på.
»Uanset hvad der er baggrunden, har samfundet jo udviklet sig, siden de første regler på området blev indført for mange år siden, og det taler for at give reglerne et eftersyn,« siger Mette Hartlev. Hun tilføjer, at kravet om et kirurgisk indgreb ved juridisk kønsskifte er problematisk, fordi en stor del af de estimerede 50.000 transkønnede har en flydende kønsidentitet, hvor de i perioder lever som mænd og i perioder som kvinder.
»På den måde er hele systemet meget ufleksibelt og vanskeliggør den enkeltes mulighed for at definere sin kønsidentitet,« mener Mette Hartlev.
Men selv om den svenske dom har fået regeringspartiet SF på banen med forslag om nye initiativer, står en national handlingsplan, hvor man bl.a. ser på muligheden for juridisk kønsskifte, ikke øverst på ønskelisten hos regeringen.
Sundhedsminister Astrid Krag (SF) henviser til, at regeringen allerede har nedsat en tværministeriel arbejdsgruppe, der i øjeblikket er i gang med at se på, hvordan man kan løse en række af de juridiske problemstillinger, der opstår, når en person ønsker at skifte køn. Og at man i Sundhedsstyrelsen arbejder på at præcisere kravene til behandling af transseksuelle.
»Der foregår altså et arbejde med at afklare juridiske og sundhedsfaglige spørgsmål, som det vil være naturligt at afslutte, så jeg mener ikke, der er behov for en national handlingsplan nu,« skriver Astrid Krag i en mail til Information.
Hos Radikale Venstre ved man ikke, om en national handlingsplan er vejen frem, men man er interesseret i at diskutere problemstillingerne på tværs af partierne.
»Inden for dette område er der udfordringer både inden for Justitsministeriet, Sundhedsministeriet og Ministeriet for Ligestilling, og det handler om at finde nogle sammenhængende løsninger. Og jeg bakker op om, at vi ser på området og giver det ekstra fokus. Om det er en decideret handlingsplan, der skal til, ved jeg ikke,« siger Marlene Borst Hansen, ligestillingsordfører for Radikale Venstre.
Langt mere positiv er Enhedslistens sundhedsordfører, Stine Brix, der mener, at »der i den grad er brug for handling«:
»Jeg kunne godt tænke mig, at der snart skete noget. At vi kunne rykke videre fra den fase, der handler om de gode meninger på en masse papirer, og at vi derimod får lavet nogle ændringer, der slår igennem i vores lovgivning. Kan en national handlingsplan medvirke til det, vil det være rigtig godt.«
Det glæder Irene Haffner, der er talskvinde for Foreningen af Transkønnede i Danmark (FATID). Hun har henvendt sig til både Retsudvalget og Sundhedsudvalget for at høre, om den svenske dom giver anledning til at ændre dansk praksis. Og hun kalder dommen »skelsættende« og håber, at den kan være med til at gøre op med det »rigide system«, som hun oplever i Danmark.
»Det er oplagt, at man ser på den svenske dom, så diskriminationen af transkønnede kan ophøre en gang for alle.«

