Enlig mor overvåget ulovligt i over et år
Kontrolgruppen i Holbæk  har i over et år overvåget 29-årig Sascha Nyhus og fratager hende nu sociale ydelser. For kommunen tror ikke på, at  hun reelt er enlig. Men det er ulovligt, når kontrolgrupperne overvåger borgere, som de gør her, siger eksperter


 29-årige Sascha Nyhus kigger sig altid en ekstra gang omkring, når hun står på parkeringspladsen foran sit hjem. Får hun øje på nogen, hun ikke kender, strejfer tanken hende ofte: Gad vide, om det er én fra kommunen?
»Jeg ved, det er lidt fjollet. Men så bliver jeg meget selvbevidst om, at jeg endelig ikke må gøre noget, der kunne se mistænkeligt ud,« siger Sascha, da Information besøger hende i hendes lejlighed i Holbæk, hvor hun bor sammen med sine to små børn. Kommunen tror nemlig ikke på, at det kun er hende og børnene, der bor i lejligheden.
Ifølge kontrolgruppen er faren til hendes børn også en del af husstanden, og derfor har kommunen frataget hende en lang række ydelser, som hidtil har gjort det muligt for hende at forsørge sine børn.
I over et år blev Sascha overvåget af kommunen, som gravede i hendes økonomiske forhold, hendes eks-kærestes boligforhold, tjekkede deres facebook-profiler og hendes hoveddør for at kigge efter mandesko.
Men et af de vigtigste beviser mod Sascha er ifølge kommunen det faktum, at Saschas bil stadig står i både farens og hendes navn. Derfor har kommunen systematisk kørt forbi Saschas hjem i alt ni gange for at se, om bilen holdt parkeret. Nogle gange med blot en enkelt dags mellemrum.
Men det er ulovligt, mener flere andre eksperter, som Information har bedt læse kontrolgruppens journaler.
»I denne sag rækker kontrolgruppen langt ud over det, de må i forhold til at holde øje med en borger,« siger lektor i socialret på Den Sociale Højskole i København Simon Thorbek.
For ifølge CPR-lovens paragraf om observationer og kontrolbesøg må kontrolgrupperne kun lave tilfældige observationer, og altså ikke systematiske observationer eller overvågning, som kommunen gør i denne sag.
Det var først, efter kontrolgruppen havde holdt øje med Sascha i 11 måneder, at hun fik besked om, at kommunen kørte en sag mod hende.
Nu har kommunen frataget Sascha de almindelige og ekstraordinære børnetilskud, børnebidrag, økonomiske fripladser i børnenes institutioner og en del af boligsikringen.
Desuden skal hun tilbagebetale alle de ydelser, hun ifølge kommunen har modtaget på et forkert grundlag siden 2008.
Facebook-overvågning
Da Information besøger Sa-scha, finder hun sagens flere hundrede sider frem og breder dem ud på et stort bord.
»Der er meget at holde styr på,« siger hun og finder et særligt dokument frem. For mange måneder siden lagde Saschas mor et portræt af Sascha og hendes søster op på Facebook, hvorefter børnenes far kommenterede billedet. »Kønne kvinder« skrev han under portrættet, og i kontrolgruppens sag mod Sascha vedlagde de et print af facebook-billedet med hans kommentar forneden.
»Jeg kan da ikke styre, om han får lyst til at kommentere på mit billede,« siger Sascha.
Saschas færden på internettet indgik også flere steder i sagen.
I Saschas partshøring til kommunen besluttede hun at vedlægge et print af sin dating-profil, hvor det fremgår, at den blev oprettet allerede i februar 2010.
»Hvorfor skulle jeg oprette en datingprofil, hvis jeg var kæreste med faren til mine børn?« siger Sascha om at inddrage kommunen i hendes søgen efter en ny kæreste.
Men ifølge lektor ved Aalborg Universitet Lars Uggerhøj, der forsker i myndighedernes arbejde med socialt udsatte, rækker en datingprofil og facebookbilleder langt ud over, hvad der kommer kommunen ved.
»En datingprofil er en kæmpe overskridelse af personlige oplysninger, men hun er jo tydeligvis parat til at fremlægge det, for at bevise sin uskyld. Det burde kontrolgruppen forholde sig til, men det gør de ikke,« siger Lars Uggerhøj.
Ulovligt møde
Det er ikke kun i overvågningen af bilen og internettet, at kontrolgruppen har handlet i strid med loven, mener lektor i socialret på Den Sociale Højskole Simon Thorbek.
Da Sascha efter 11 måneders efterforskning blev bekendt med, at kontrolgruppen kørte en sag mod hende, blev hun indkaldt til et partshøringsmøde. Sascha fik at vide, at de bare ville bekræfte nogle oplysninger.
Men da hun kom med sin datter under armen, blev hun med egne ord afhørt i over en time og var slet ikke klar over, hvad mødet egentlig gik ud på.
»Hvis jeg havde vidst, at det møde var så vigtigt, ville jeg jo have taget en bisidder med. Det var meget ubehageligt,« siger Sascha.
Ifølge Simon Thorbek var mødet ikke blot ubehageligt, men direkte ulovligt. For kommunen er forpligtet til at advare folk, så de ikke kommer til at inkriminere sig selv. Specifikt var kommunen forpligtet til at informere Sascha om, at hun har ret til ikke at udtale sig.
»Den lov blev lavet for at sikre, at borgeren har nogenlunde samme rettigheder som når de bliver afhørt af politiet. Politiet er forpligtet til at sige, hov hov pas nu på, at du ikke siger noget, du kan blive straffet for, og den pligt har alle offentlige myndigheder også i sådan nogle sager her,« siger Simon Thorbek.
Når kommunen ikke har gjort det, er alle de oplysninger, kontrolgruppen fik på mødet, reelt indhentet på ulovlig vis, mener han.
Meld mig til politiet
I børnetilskudsloven står der ikke noget specifikt om, hvordan man definerer et 'ægteskabslignende forhold', blot at der skal være »fælles husførelse og tale om et samlivsforhold«.
Sascha har adskillige gange bedt kommunen om at melde hende til politiet for socialt bedrageri. For så kunne hun i det mindste få en rigtig efterforskning, forklarer hun.
Men det gør kommunerne sjældent, forklarer Lars Uggerhøj. For i langt de fleste tilfælde, ville denne slags sager ikke holde vand i en rigtig bedragerisag, mener han.
»Jeg kan godt forstå, at hun anmoder at få det politianmeldt. Det her ligner jo noget privatdetektivarbejde, som i den grad har tilfældighedens præg, og hvor der ikke er nogen som helst retssikkerhed for borgeren. Retssikkerheden er generelt utrolig ringe på det her område,« siger Lars Uggerhøj.
Sascha har nu klaget til Det Sociale Nævn og har vedlagt en række skriftlige udtalelser om, at der ikke er nogen mand i hendes liv.
Fra venner og familie, men også fra hendes naboer, sønnens institution, Saschas jobkonsulent, jordmoder, sundhedsplejersken, som aldrig mødte faren, og fra hospitalet, hvor hun fødte sin datter alene.
Kontrolgruppen inddrog ikke udtalelserne i deres afgørelse, men det håber Sascha, at Det Sociale Nævn vil.
»Jeg vil bare gerne lægge det her bag mig,« siger Sa-scha Nyhus.
 

