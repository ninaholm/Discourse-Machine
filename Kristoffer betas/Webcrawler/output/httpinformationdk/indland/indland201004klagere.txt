Klageretten over eksamen er i fare
En eksamen i vinter på medicinstudiet gik helt galt. Men de studerende klagede, og fejlen blev rettet. Nu vil et flertal i Folketinget imidlertid ændre klageretten, så den studerende risikerer at dumpe, hvis hun klager


 »Det var fuldstændigt sindssygt, folk gik helt i panik, da de åbnede opgaven og så, at første spørgsmål handlede om emner, vi slet ikke har haft på semesteret. Der var flere, der begyndte at tude. Og nogle forsøgte at ringe til eksamensformanden for at høre, om det var den rigtige opgave, vi havde fået udleveret. Men han stod midt i en operation og havde bare sagt ja og lagt røret på.«
Sådan svarede min studiekammerat, da jeg en  januarkold eftermiddag mødte hende på Blågårds Plads, Nørrebro, og spurgte, hvordan eksamen var gået. Hun læser et semester over mig på medicinstudiet - og havde ikke den fjerneste idé om, hvorvidt hun var bestået eller dumpet.
Selv har jeg prøvet at gå til eksamen på medicinstudiet syv gange. Og det er ikke for sjov. Man læser sin røv i laser og forsøger febrilsk at holde styr på fire, fem og seks fag, som skal prøves af i samme omgang. At åbne en eksamensopgave med spørgsmål helt uden for pensum må være enhver studerendes mareridt: 'Shit! Jeg er færdig og skal læse hele lortet igen! Jeg løber tør for SU! Er det mig, der har misforstået det hele?' Den slags tanker er ikke det bedste udgangspunkt for seks svedende timer i selskab med 20 ark fyldt med komplicerede problemstillinger, der skal besvares uden hjælpemidler.
Klager finder fejl
126 studerende fra årgangen klagede over den pågældende eksamen i vinter. Med rette, sagde studieledelsen - der endte med at trække 55 procent af spørgsmålene helt ud af bedømmelsen.
Men den slags korrektioner af sjuskede eksamenssæt kan det være slut med. Folketinget behandler i øjeblikket en lov, som betyder, at det fremover kan koste en studerende dyrt at klage. Hvis man klager, risikerer man med den nye lov at gå ned i karakter. Hensigten er meget klar: Klagelysten skal begrænses. I bemærkningerne til loven står det sort på hvidt: »For forslaget om mulighed for nedsættelse af en karakter ved klage taler en forventning om en højere grad af bevidsthed hos den studerende om, at det ikke er omkostningsfrit at klage«.
Nu er 126 et ualmindeligt stort antal klagende studenter, men sagen fra vinterens eksamen på Medicin var også ualmindelig fejlbehæftet. Generelt er det bestemt ikke mit indtryk, at mine medstuderende klager til højre og venstre. Klageprocessen er i forvejen omstændelig, så argumentet om, at så kan vi lige lære det, holder ikke i min bog. Dertil er der simpelthen for mange andre interessante ting at bruge sin tid på.
Pas på klageretten
Det er derimod værdifuldt at sikre retssikkerheden for de studerende, som ønsker at klage over, hvad de opfatter som urimelige afgørelser. Også uden risiko for at dumpe. De studerende skal ikke være bange for at klage over de fejl, som selv professorer og bedømmere jo også begår fra tid til anden, når de retter hundredvis af opgaver. Hvis ikke der er en gratis mulighed, så tror jeg, at mange studerende, der er heldige at få deres på det tørre, vil undlade at klage over opgaver, som er formuleret tvetydigt, som falder uden for pensum eller på andre måder ikke lever op til kravene om en fair eksamen. Vi har brug for at kunne finde fejl, så tilliden til eksamens kvalitet kan opretholdes.
Derfor er det særdeles ærgerligt, at stort set alle Folketingets partier i denne sag har besluttet sig for at vægte en mindre lettelse af universiteternes administrative byrde højere end de studerendes retssikkerhed. Og det i en tid hvor undervisningen på læreanstalterne er klart underfinansieret og taber prestige. Så kære folketing: Vend rundt på en tallerken og pas på klageretten.

Stine Brix er medicinstuderende på Københavns Universitet

