Danske læger blev brugt i asbest-coverup
Ved en dansk overlæges mellemkomst blev arbejdere i en FLSmidth-kontrolleret mine på Cypern erklæret raske, selv om de i årevis var udsat for livsfarligt asbeststøv. Selv var overlægen bestyrelsesmedlem i FLSmidth og svigersøn til hovedaktionæren i den danske industrigigant


 I marts 1954 modtog overlæge og lungekirurg på Øresundshospitalet i København Tage Kjær en pakke med røntgenbilleder. Billeder, der skulle komme til at spille en vigtig rolle for asbestindustriens forsøg på at fralægge sig ansvaret for sygdomme hos sine arbejdere.
Pakken kom fra Amiandos-minen på Cypern, som danske FLSmidth drev fra 1936 til 1986, og billederne viste angiveligt 50 lokale arbejderes lunger.
Tage Kjær skulle nu sørge for, at danske specialister vurderede, om arbejderne havde taget skade af arbejdet i minen, der leverede asbest til Dansk Eternit-fabrik i Aalborg, som ligeledes var ejet af FLSmidth.
Lægevidenskaben havde for længst påvist, at asbest var stærkt kræftfremkaldende. I minen på Cypern bar arbejderne end ikke masker. Hver gang de trak vejret, fyldte de lungerne med dødsensfarlige partikler. Og som det fremgik af Information i går, er et stort antal tidligere arbejdere i minen senere døde af asbestfremkaldte kræftsygdomme.
Alligevel skulle de danske læger ende med at frifinde den FLSmidt-kontrollerede mine, men som professor i virksomhedshistorie på CBS Kurt Jacobsen afdækker i sin nye bog, Asbest – Magisk mineral og dræberstøv, tyder meget på, at der var tale om et coverup.
En klar interesse
Tage Kjær var ikke en hvilken som helst læge. Han var gift med Karen Elisabeth Kjær, og hun var datter af Poul Larsen, der frem til sin død i 1935 sad tungt på magten i FLSmidth som administrerende direktør, formand for bestyrelsen og hovedaktionær. Og Tage Kjær, der er far til FLSmidth-arvingen Christian Kjær, Prins Henriks jagtkammerat og Janni Spies’ eksmand, sad vel at mærke selv i bestyrelsen for koncernen fra Poul Larsens død til 1974.
Det var altså ikke en uvildig læge, der modtog røntgenbillederne af de cypriotiske asbestarbejderes lunger. Tage Kjær havde derimod en klar interesse i, at arbejderne ikke blev diagnosticeret med asbestfremkaldte sygdomme. Det ville kunne besværliggøre forsyningen af asbest fra Cypern til fabrikken i Aalborg, der leverede eternitplader til udbygningen af det danske velfærdssamfund og tjente millioner af kroner til FLSmidth.
Tage Kjær ekspederede røntgenbillederne videre til en bekendt af sig, Jørgen Frost, der var læge på Rigshospitalets Arbejdsmedicinske Klinik og samtidig arbejdslæge i Arbejdstilsynet.
Over for myndighederne på Cypern havde ledelsen af minen forklaret, at de 50 arbejdere havde været ansat i minen i mellem 15 og 42 år. Men om Tage Kjær fik samme besked og gav den videre til Jørgen Frost, er uvist, eftersom flere dokumenter i sagen er forsvundet.
Raske arbejdere?
Sikkert er det, at Jørgen Frost viste billederne til ledende overlæge på Rigshospitalets røntgenafdeling, professor Flemming Møller og til endnu en overlæge på samme afdeling ved navn Gregers Thomsen.
Det fremgår af et brev fra Jørgen Frost til Tage Kjær, som Kurt Jacobsen har fundet i engelsk oversættelse i det cypriotiske minedepartement i forbindelse med sit arbejde på bogen om asbestindustrien, og som Information har fået adgang til sammen med de andre centrale dokumenter i sagen.
De tre læger konkluderede enstemmigt, at røntgenbillederne »ikke viste sikre forandringer og ingen åbenlyse tilfælde af pneumoconiose (støv-indåndingssygdom, red.)«. Med andre ord så det ifølge lægerne ud til, at arbejderne ikke havde lidt skade af arbejdet i asbestminen. Der var end ikke tegn på den hyppigt forekommende asbestfremkaldte lungesygdom asbestose, der ofte går forud for kræft.
Men spørgsmålet er, om det er sandsynligt, at der blandt 50 arbejdere, der havde været ansat i en asbestmine mellem 15 og 42 år, ikke var en eneste, der var blevet syg af arbejdet. Røntgenbillederne eksisterer ikke længere, men al forskning tyder på, at en stor del af de 50 arbejdere måtte formodes at have udviklet lungelidelser.
Senere undersøgelser af arbejderne i den cypriotiske mine har således også dokumenteret, at de udviklede asbestrelaterede lidelser, skriver Kurt Jacobsen i sin bog og bemærker: »At billederne stammede fra en anden gruppe personer, synes der da heller ikke at være tvivl om.«
Information har desuden forelagt sagen for forskningsansvarlig overlæge i arbejdsmedicin på Aalborg Universitet, Øyvind Omland.
»At der ikke var forandringer i lungerne, som kunne tolkes som følger af asbestudsættelse blandt nogen af arbejderne, der har arbejdet i minen så længe, er ikke sandsynligt,« siger Øyvind Omland og henviser til undersøgelser af arbejdere i tilsvarende miner: »Typisk har man fundet, at der var forandringer i mellem en tredjedel og halvdelen af tilfældene.«
Overlægen understreger desuden, at røntgenmetoderne i 1950’erne tillod en opløsning, der var høj nok til, at asbestfremkaldte lungeforandringer tydeligt skulle kunne ses på billederne.
Ført bag lyset
Jørgen Frost havde som arbejdslæge beskæftiget sig indgående med asbestfremkaldte sygdomme og burde derfor have undret sig, hvis han havde fået besked om, at røntgenbillederne viste lungerne på arbejdere, der gennem så mange år havde været direkte udsat for asbeststøv. Sandsynligheden taler således for, at han ikke fik den besked fra Tage Kjær, og selv hvis han havde fået den, »havde han ingen garanti for, at røntgenbillederne rent faktisk stammede fra 50 minearbejdere – her måtte han have tillid til Tage Kjær«, skriver Kurt Jacobsen.
Under alle omstændigheder sendte Tage Kjær, der altså selv sad i bestyrelsen for FLSmidth, vurderingen fra Jørgen Frost og de to andre læger videre til ledelsen af den FLSmidth-kontrollerede mine på Cypern, og her gjorde man god brug af de danske lægers udsagn.
Mineselskabets administrerende direktør, Hr. Koukulas, ekspederede en oversættelse videre til det cypriotiske minedepartement og skrev i et følgebrev: »Som det fremgår, er der ingen asbestose i vores mine.«
Ingen fare
Få dage senere sendte minedepartementet en skrivelse om sagen til den britiske viceguvernør på øen.
»Fra tid til anden har mange spekuleret over, om asbeststøvet i minen er sundhedsskadeligt for arbejderne,« stod der.
Dernæst forklarede den cypriotiske mineinspektør om røntgenbillederne, som nu var blevet »undersøgt af 3 fremtrædende danske lungekirurger«, og skrivelsen sluttede med det glædelige budskab: »De vil uden tvivl være interesseret i at høre, at Hr. Koululas nu har oplyst, at intet spor overhovedet af asbestose blev fundet i noget tilfælde«.
Resultatet var, at minedriften fortsatte, uden at det lokale arbejdstilsyn gjorde noget for at mindske mængderne af asbeststøv, som arbejderne blev udsat for. For asbest var jo ikke farligt, havde den danske undersøgelse vist.
Bogen 'Asbest – magisk mineral og dræberstøv' af Kurt Jacobsen er netop udkommet på Informations Forlag. Du kan finde mere information om bogen og asbest-sagen på Facebook.

