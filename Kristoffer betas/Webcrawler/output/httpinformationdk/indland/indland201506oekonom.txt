Økonomer dumper boligskattestop
Socialdemokraterne vil gerne være med til at forlænge skattestoppet på boliger til 2025, siger Bjarne Corydon


 Det er både uheldigt og ærgerligt, at Venstre og Socialdemokraterne er enige om at forlænge skattestoppet på boliger til 2025. Det siger direktøren i Arbejderbevægelsens Erhvervsråd, Lars Andersen.
»Vi synes, at det vil være en langt bedre idé at droppe skattestoppet på boliger. Så vil man kunne sætte skatten ned på arbejde i stedet for,« siger Lars Andersen. Han fremhæver bl.a., at boligbeskatningen for eksempel kan være med til at stabilisere boligmarkedet og mindske uligheden i samfundet.
»Når boligpriserne stiger, så stiger skatten og omvendt. Boligbeskatningen er samtidig den mindst forvridende. Den fungerer jo sådan, at de bredeste skuldre bærer det tungeste læs, fordi folk jo køber bolig efter deres indkomst,« siger Lars Andersen. Det er Venstres finansordfører, Peter Christensen, der i går slog til lyd for, at den fastfrysning af ejendomsværdiskatten, som en bred forligskreds indgik en aftale om i 2012, skal forlænges yderligere fem år frem til 2025. Socialdemokraterne vil gerne være med til at forlænge skattestoppet på boliger til 2025, siger Bjarne Corydon.
Ritzau

