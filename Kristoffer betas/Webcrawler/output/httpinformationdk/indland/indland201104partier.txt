Partier vil ændre kommunernes ulovlige praksis i sociale sager
Oppositionen minus Socialdemokraterne vil lave om på, at det ikke har konsekvenser, når kommunerne bruger ulovlige metoder til at indsamle beviser i sociale sager. Oplysningerne kan alligevel bruges mod borgeren


 Når kommunernes kontrolgrupper ulovligt overvåger borgere i sociale sager eller opretter falske Facebook-profiler for at lokke oplysninger ud af folk, har det ingen konsekvenser for kommunen. For uanset om kontrolgrupperne indsamler oplysninger på lovlig vis eller ej, kan informationerne bruges mod borgeren alligevel. Men det vil flere partier nu lave om på. Liberal Alliance, Radikale Venstre, Enhedslisten, SF og Kristendemokraterne kræver nu, at ulovligt indhentede oplysninger kasseres, så de ikke kan bruges mod borgeren.
»Det offentlige skal selvfølgelig bare overholde reglerne. Men i de tilfælde hvor kommunerne indhenter oplysninger med ulovlige metoder, skal de oplysninger naturligvis ikke bruges. Det er direkte forkasteligt, at det ikke allerede forholder sig sådan,« siger retsordfører for Liberal Alliance, Simon Emil Ammitzbøll.
Retsordfører for SF, Karina Lorentzen, vil gå endnu længere og indføre økonomiske sanktioner mod kontrolgrupperne, hvis de bruger ulovlige metoder til at indhente oplysninger.
»Som minimum skal de oplysninger slettes og selvfølgelig ikke bruges i sagerne. Men dernæst skal der være økonomiske sanktioner i gentagelsestilfælde,« siger Karina Lorentzen, som netop har stillet spørgsmål til justitsministeren om sagen.
Retsordfører for Socialdemokraterne, Karen Hækkerup, mener derimod ikke nødvendigvis, at kommunerne skal kassere en relevant oplysning, hvis den er vigtig for sagen.
»Det er et svært dilemma. For hvis kommunen bliver vidende om, at en person har snydt, skal man så ikke kunne bruge de oplysninger? Normalt ville ulovligt indhentede oplysninger ikke kunne bruges, f.eks. i en straffesag, men det er altså noget andet i en socialsag,« siger Karen Hækkerup. Derfor skal man nærmere fokusere på, hvilke beføjelser kommunerne reelt har brug for for at kunne gøre deres arbejde på lovlig vis.
»Det er klart, vi skal have borgernes retssikkerhed for øje, så vi må jo kigge på, hvordan vi kan ændre reglerne, hvis kontrolgrupperne har brug for større beføjelser, så de kan arbejde lovligt,« siger Karen Hækkerup.
Gratis omgang
Information har tidligere dokumenteret, hvordan det er en »gratis omgang« for kommunerne at bryde reglerne i deres jagt på sociale bedragere, netop fordi informationerne alligevel kan indgå i sagerne.
Og det er et direkte incitament til at se stort på loven, mener flere eksperter i offentlig forvaltning.
»Hvis kommunerne ikke kunne bruge de ulovligt indhentede oplysninger i sagerne, så ville det jo fratage kommunerne ethvert incitament til at bruge den slags metoder. Men som det er nu, er det jo fuldstændig gratis at gøre det,« siger jurist og lektor i offentlig forvaltning ved Aalborg Universitet Nina von Hielmcrone.
Også kommitteret hos Folketingets ombudsmand, Jon Andersen, som længe har beskæftiget sig med retssikkerhedsloven og socialforvaltningsret, ser, hvordan det kan betale sig for kontrolgrupperne at indhente ulovlige oplysninger mod borgerne.
»Den retsbeskyttelse, man prøver at give borgerne med reglerne, er jo overhovedet ikke effektiv, fordi ulovligt indhentede oplysninger godt kan bruges alligevel. Hvis kommunen ikke overholder reglerne, jamen hvad så? Der sker sådan set ikke andet, end at det er en fejl. Men det har ingen konsekvenser,« siger Jon Andersen.
Ulovligheder
I den seneste tid har Information kunne afdække, hvordan kommunerne på flere områder efterforsker borgere på kant med loven. Blandt andet med sagen om den 29-årige mor til to Sascha Nyhus. I alt ni gange har Holbæks kontrolgruppe ulovligt overvåget hendes bil — langt over, hvad man kan kalde 'tilfældige observationer', som er det eneste, kontrolgruppen reelt må.
Information har også afdækket, hvordan kommunerne næsten konsekvent glemmer at oplyse kvinderne om deres rettigheder, når kontrolgruppen indkalder til partshøringsmøder. Og i januar kunne man i lokale medier læse om, hvordan flere kontrolgrupper opretter falske facebookprofiler for at få adgang til borgeres private oplysninger ad den vej.
Også Den Sociale Retshjælp, som hjælper borgere over hele landet, genkender tendensen til, at kontrolgrupperne nogle gange indsamler oplysninger med ulovlige metoder.
Men det skal være slut med at kunne bruge de oplysninger, mener også Per Ørum Jørgensen fra Kristendemokraterne.
»Jeg er lidt rystet over, at det her overhovedet finder sted. Falske Facebookprofiler? Det ligner jo stasi-metoder, og den slags oplysninger skal selvfølgelig ikke kunne bruges mod en borger,« siger Per Ørum Jørgensen.
Klag til kommunen
Venstres retsordfører Kim Andersen mener derimod, at borgeren må klage til kommunen eller i værste fald anlægge sag mod kommunen, hvis borgeren føler sig uretmæssigt behandlet.
»Jeg kan ikke gøre mig til dommer over, hvordan kommunen har indhentet forskellige oplysninger. Hvis det er sådan, at en person føler sig uberettiget overvåget, så må de jo klage til kommunen. Men jeg har slet ikke grundlag for at vide, om kommunerne overhovedet overtræder loven,« siger Kim Andersen.
Retsordfører for Konservative, Tom Behnke, vil ikke forholde sig til sagen, inden der i foråret bliver fremsat et nyt lovforslag, der skal give kontrolgrupperne yderligere beføjelser.
Det har ikke været muligt at få en kommentar fra Dansk Folkepartis retsordfører.


