Kommuneøkonomi
S utilfredse med Løkkes løsning om flere penge


 Det er ikke godt nok, at kommunerne får lov til at bruge flere af deres egne penge, mener Socialdemokraterne. Mange kommuner har ifølge Socialdemokraterne for lidt på kistebunden. Når finansminister Lars Løkke Rasmussen (V) onsdag gav kommunerne håndslag på, at de må bruge yderligere to milliarder kroner mere på kommunalt anlæg, er det et lille skridt i den rigtige retning. Men i betragtning af den hastigt stigende ledighed, er det for uambitiøst, mener socialdemokraterne.
"Der er jo stadig kun tale om, at kommunerne får lov at bruge deres egne penge. Ikke om en reel vækstpakke med nye menneskepenge. At kommunerne langt om længe får lov at igangsætte nogle af de mange anlægs- og renoveringsopgaver, de har ønsket i lang tid, er naturligvis et skridt i den rigtige retning, men et lille et af slagsen," siger Rasmus Prehn, der er kommunalordfører for Socialdemokraterne. 
Ifølge Rasmus Prehn er der brug for "en mere ambitiøs vækstplan".
"Det er langt fra alle landets kommuner, der har penge på kistebunden til at sætte nye anlægsprojekter i gang. I Aalborg, hvor der er særdeles voldsomme ledighedstal, har de ifølge borgmesteren ingen penge til nye initiativer."

