Borgmester vil gøre op med støtten til privatskoler
Støtten til privatskolerne skal skæres ’markant’, medmindre de påtager sig et større socialt ansvar. I hvert fald hvis det står til børne- og ungdomsborgmester Anne Vang, der nu fremlægger et forslag til en ny finansieringsmodel, som også undervisningsministeren er positiv over for
15-årige Katinka Albrectsen (ternet skjorte) går i 9. klasse på privatskolen Ingrid Jespersens Gymnasieskole. Hun og flere af hendes klassekammerater kan godt se det rimelige i, at der flyttes penge fra de private til folkeskolerne.


 »Det er svært at argumentere for, at jeg skal have ret til en bedre uddannelse end andre børn, bare fordi min familie har penge,« siger 15-årige Katinka Albrectsen, der er trukket ud på gangen i spisepausen mellem to dansktimer. Klokken er halv tolv på privatskolen Ingrid Jespersens i København, og mens lugten af madpakke begynder at sive ud på gangen fra klasselokalet, tilføjer hendes klassekammerat 15-årige Albert Pederson:
»Jeg er tilfældigvis heldig nok til gå her. Men selvfølgelig skal vi forbedre folkeskolen, og vi kan sagtens undvære lidt for at bidrage.«
I begyndelsen af næste uge vil børne- og ungdomsborgmester Anne Vang (S) fremlægge et nyt forslag om en »markant« sænkning af støtten til de private skoler, der ikke påtager sig et tilstrækkeligt socialt ansvar ved at optage elever med sproglige eller sociale udfordringer. Og hos 9. a på Ingrid Jespersens grundskole er der tilsyneladende opbakning til borgmesterens forslag.
Sammenhængskraft
Ifølge Anne Vang er omfanget og fordelingen af de offentlige midler til de private skoler skæv i forhold til de store udfordringer folkeskolen står over for:
»I dag er det fuldstændig omkostningsfrit for privatskolerne at vælge de ressourcesvage børn fra. De får det samme fra staten, uanset hvor stort et socialt ansvar de påtager sig. Og det er en meget skæv måde at skrue finansieringen sammen på,« siger Anne Vang.
Men det handler ikke kun om pengene:
»Vi har en situation i København, hvor en fjerdedel af børnene vælger privatskolerne. Og det er uholdbart, hvis man tror på en folkeskole, der skaber sammenhængskraft, hvor børn møder hinanden på kryds og tværs. Vi skal skabe en folkeskole, der er så god, at alle forældre trygt kan vælge den til, og det bliver vanskeliggjort af, at de velstillede privatskoler har så mange flere ressourcer i forhold til den sociale udfordring, de løfter.«
I dag får folkeskolerne midler, alt efter hvor stor en social byrde de løfter — det vil sige jo flere elever med sproglige eller sociale vanskeligheder, skolen har, desto flere penge får skolen fra staten.
Privatskolerne derimod får det samme beløb fra det offentlige, uanset hvor stor en social byrde de løfter, og det ønsker Anne Vang at ændre.
Sænkes markant
I dag får privatskolerne et beløb pr. barn, der svarer til 73 procent af, hvor meget en gennemsnitsfolkeskoleelev koster på landsplan, og forældrene betaler så de resterende 27 procent.
Står det til Anne Vang, skal de 73 procent sættes »markant« ned for alle privatskoler, og kun til de børn med særlige behov skal statens finansiering igen op på de 73 procent. Det er ikke første gang Københavns Kommune har forsøgt at få en større social spredning i privatskolerne. Daværende overborgmester Ritt Bjerregaard (S) iværksatte i 2007 et projekt for at få flere tosprogede ind i privatskolerne, men der var næsten ingen tosprogede elever, der søgte om optagelse. Anne Vang anerkender, at det tilsvarende i dag ville være svært for privatskolerne at fylde særlig mange pladser med tosprogede elever og på den måde komme op og få den nuværende finansiering på 73 procent.
»Jeg siger gerne helt åbent, at, ja, det her er også en manøvre for at flytte midler fra privatskolerne over til folkeskolen, som for eksempel kan gå til en to-lærerordning. Middelklassen skal tilbage til folkeskolen, og det gør vi kun ved at styrke den,« siger Anne Vang.
Forskellige værdier
Mens eleverne i 9. a på Ingrid Jespersens grundskole mener, at en privatskole som deres egen sagtens kan undvære lidt for at bidrage til en bedre folkeskole, bliver borgmesterens forslag mødt med kritik to etager længere nede på rektors kontor.
»Jeg bakker op om at styrke folkeskolen, men kan det virkelig være rigtigt, at det skal ske på bekostning af privatskolerne? De frie grundskoler er jo oprettet ud fra tanken om at lave skoler med forskellige værdier, hvilket er noget helt særegent i Danmark, og det bliver betragtet som en fornem tradition. Det her er jo et opgør med den tanke,« siger inspektør for Ingrid Jespersens grundskole Bent Colerick. Også hos Danmarks Privatskoleforening er man imod forslaget.
Børne- og undervisningsminister Christine Antorini (S) derimod er positiv overfor ideen om en social omfordeling af midlerne.
»Jeg er fuldstændig enig i, at vi bør have en grundskole, der afspejler befolkningssammensætningen, og det bør naturligvis også gælde for privatskolerne. Jeg følger til fulde Anne Vangs bekymring,« siger ministeren.
Regeringen har netop nedsat en arbejdsgruppe, der skal kigge på mulighederne for at indføre et lignende socialt taxameter for de selvejende institutioner. Christine Antorini ser derfor positivt på forslaget fra Københavns Kommune og vil nu overveje også at kigge på en ny socialt bestemt finansieringsmodel for privatskolerne.
»Vi vil bestemt tage forslaget med til overvejelse, når nu vi alligevel er i gang med de selvejende institutioner.«

