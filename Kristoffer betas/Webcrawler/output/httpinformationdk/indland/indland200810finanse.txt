Finanseksperter til politikere: Brug ikke finanskrisen til politisk plat
Politikerne gør mere skade end gavn, når de melder sig med hurtige løsninger på finanskrisen, siger eksperter. Forslag om bankindgreb fra S møder hård kritik


Mens politikerne på Christiansborg i går skændtes om, hvem der var mest uansvarlige midt i finanskrisen, så lyder der en klar opfordring fra flere af landets førende bank-eksperter: Slå koldt vand i blodet, politikere."Det handler i allerhøjeste grad om at holde tungen lige i munden og sørge for, at vi kommer igennem det her uden meget store ulykker. Så skal vi ikke have gang i mudderkastning og politisk kævleri," siger den uafhængige finansekspert Bjarne Jensen.Samtidig med, at den nyudnævnte økonomi- og erhvervsminister Lene Espersen var i samråd om finanskrisen og om dens betydning for dansk økonomi, var diskussionen stor om et udspil fra Socialdemokraterne. Partiet foreslår allerede nu en række opstramninger i finanssektoren for at undgå flere danske bankkrak.Men planen skydes ned af flere eksperter: "Det grænser næsten til det populistiske, at man skal vise folk, at man gør noget og er handlekraftig. Men der er ikke samlet overordnede erfaringer eller analyser af, hvad der egentlig gik galt her. Det er alt for tidligt," siger Professor Per H. Hansen fra Copenhagen Business School (CBS). Han kritiserer blandt andet skarpt et forslag om, at Finanstilsynet skal offentliggøre navnet på banker, der er under skærpet tilsyn. Det vil gøre mere skade end gavn, frygter han.Bankerne vil lukke"Det vil være det samme som at lukke banken - for så vil folk lige med det samme begynde at sælge deres aktier og trække deres penge ud," siger Per H. Hansen.Han er også betænkelig ved et forslag om, at bankerne selv skal lægge mindst 10 mia. kr. i en 'nødfond', der skal træde til for skatteyderne, når banker krakker. Sikkerhedsnettet vil være en sovepude for alt for risikovillige banker."Og så er der et problem i, at de banker, der er sunde og veldrevne, ville skulle betale for de banker, der ikke er det. Bankerne vil prøve at videreføre omkostningerne til nogle andre - og det vil være bankkunder som dig og mig. Det er jo samme problematik, som at skatteyderne skal dække det," siger Per H. Hansen.Hans professorkollega fra CBS, Ken Bechmann, er en af landets førende eksperter på aktieoptionsprogrammer.Han vender tommelfingeren nedad til S-forslaget om at forbyde optionsordninger for bankdirektører. Flere af de krakkede banker havde slet ikke sådanne ordninger, siger han."Bank Trelleborg, der var den første til at have problemer, har ikke haft optionsordninger overhovedet. Hvis man endelig skulle i gang med lovregulering, så skulle man prøve at afdække problemerne lidt mere dybdegående end bare lige at sige, at man vil forbyde optioner," siger Ken Bechmann - og betegner forslaget som en panikreaktion.Mangel på tillid"Man vil gerne vise handlekraft - men baserer det på enkelte cases. Jeg vil sætte spørgsmålstegn ved, om det har den ønskede effekt," siger Ken Bechmann.På et enkelt punkt er politikerne dog slet ikke vidtgående nok, siger både Bjarne Jensen og John Norden, der er direktør i Mybanker. Det er i den indskudsgaranti, som erhvervsminister Lene Espersen vil sætte op fra 300.000 til 375.000 kr. - mens Socialdemokraterne siger 400.000 kr."Det skal vi have op på to millioner i en periode, indtil der er ro igen. Det er kundernes mangel på tillid til bankerne, der er nøglen - og hvis kunderne på grund af usikkerhed i stor stil flytter deres penge, så kan endog meget veldrevne banker meget hurtigt få problemer. Hvis det banksystem, som vi kender i dag, ikke skal bestå af ti store banker i 2010, så kan det ikke gå hurtigt nok," siger John Norden.
