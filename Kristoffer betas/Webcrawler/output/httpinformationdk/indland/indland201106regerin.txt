Regeringen betalte Per Ørum med gamle penge
Per Ørum Jørgensens 'ja' til grænseaftalen blev betalt med en udviklingsaftale til landbruget. Men landbruget havde i forvejen adgang til de 10 mia. kr. risikovillig kapital, som aftalen omtaler. Per Ørum Jørgensen har ikke fået nogle konkrete, nye løfter, mener Bæredygtigt Landbrug


 I 11. time sikrede kristendemokraten Per Ørum Jørgensen sidste fredag regeringen og Dansk Folkeparti flertal for den stærkt omdiskuterede grænseaftale, og betalingen var en 'Aftale om landbrugets udviklingsmuligheder'.
Per Ørum Jørgensen konkluderede selv, at han nu havde sikret bedre forhold for især de unge landmænd, der ville få lettere ved at låne penge. Men det passer ikke. Store dele af landbrugsaftalen består af i forvejen vedtagne ordninger, og der er ingen løfter om lettere adgang til at låne penge.
»Der er mange fugle på taget og ikke ret mange i hånden for den kære Per Ørum Jørgensen i den her sag,« siger direktør i foreningen Bæredygtigt Landbrug, Vagn Lundsteen.
Aftalens hovedpunkt er, at landbruget får adgang til 10 milliarder kroner risikovillig kapital, som det blev aftalt at oprette i forbindelse med finansloven i januar. Men det havde landbruget også i forvejen, siger cheføkonom Hans Fink fra LRØ Landbrugsrådgivning.
»Sådan som jeg kan se det, der er vedtaget i januar, så kunne landbruget søge på lige fod med alle andre erhverv. De var ikke ekskluderet i den oprindelige aftale,« siger Hans Fink.
Per Ørum fastholder sejr
Vækstfonden, der agerer sekretariat for de kommende investeringsfonde for risikovillig kapital, kan ikke forklare det nye i aftalen og henviser til Økonomi- og Erhvervsministeriet. Det samme gør Finansministeriet, hvor aftalen er indgået, da den ligesom grænseaftalen er en del af regeringens økonomiske forlig om en 2020-plan.
Information har siden tirsdag forsøgt at få Økonomi- og Erhvervsministeriet til at forklare, hvorved den nye aftale adskiller sig fra den gamle, men ministeriet har ingen kommentarer til aftalen.
»Landbruget havde ikke adgang før,« insisterer Per Ørum Jørgensen selv. Men han kan ikke forklare, hvorfor landbruget hidtil skulle have været ekskluderet fra investeringsfondene.

