Den skjulte DF-vælger og den ærlige Alternativet-vælger
Mens meningsmålingsinstitutterne ramte Alternativets vælgertilslutning ved torsdagens folketingsvalg ganske præcis, kneb det mere med at finde ud af Dansk Folkepartis opbakning. Men hvorfor er det efter 20 år med Dansk Folkeparti stadig svært for institutterne at måle partiets opbakning?
Trods valgsejr efter valgsejr og støt stigende tilslutning har meningsmålingsinstitutterne fortsat svært ved at ramme dem, der stemmer på Dansk Folkeparti. Det skyldes tilsyneladende, at mange fortsat ikke vil fortælle, at de stemmer på partiet.

21,1 procent af vælgerne eller omregnet til faktiske antal stemmer: 741.746 krydser ud for liste O, Dansk Folkeparti. Det tal er markant højere, end nogle af de mere end 130 meningsmålinger undervejs i løbet af valgkampen havde spået Kristian Thulesen Dahl og hans tropper. Men hvorfor har meningsmålingsinstitutterne stadig svært ved at forudsige opbakningen til Dansk Folkeparti?&raquo;Vores hovedtese er, at Dansk Folkepartis vælgere ikke har villet sige, at de stemte på partiet. Det så vi også for 10-15 år siden, hvor Dansk Folkeparti også blev kraftigt undervurderet i målingerne. Dengang voksede partiet også, og det samme gjorde sig gældende denne gang, så de nye DF-vælgere vil tilsyneladende ikke fortælle os det. Vi troede, at den fejlkilde var elimineret, men den er åbenbart kommet tilbage denne gang på grund af partiets mange nye vælgere,&laquo; siger Anna Midtgaard Christensen, analysechef hos Voxmeter, som leverer målinger til nyhedsbureauet Ritzau.Ifølge Anna Midtgaard Christensen adskiller Dansk Folkepartis vælgere sig ikke fra andre vælgere ved eksempelvis at være sværere at få kontakt med.&raquo;Vi har ingen oplysninger, der tilsiger, at vi skulle have sværere ved at fange Dansk Folkeparti-vælgerne. De skiller sig ikke ud på andre måder, end at de er sværere at få til at fortælle os, hvad de stemmer. Når vi ser i forhold til demografi og andre parametre, kan vi se, at vi rammer befolkningen præcist,&laquo; siger Anna Midtgaard Christensen.Gennem hele valgkampen har Jens Olav Dahlgaard, ph.d.-studerende ved Københavns Universitet, sammen med en række kolleger intenst fulgt med i meningsmålingernes udvikling og sammenholdt de vægtede partiresultater med det faktiske valgresultat. Her viser det sig, at målingerne omkring valgdagen spåede Dansk Folkeparti en tilslutning på omkring 18 procent. Den faktiske tilslutning viste sig at være hele 3,1 procentpoint større.&raquo;Overordnet har institutterne ramt valgresultatet ret godt. Samlet set skyder de blå blok lidt lavere, men Dansk Folkepartis resultat springer i øjnene. Det ligner, at man systematisk har undervurderet opbakningen til Dansk Folkeparti. Efter i mange år at have undervurderet Dansk Folkeparti ramte institutterne egentlig partiets opbakning fint ved forrige folketingsvalg, mens de ved valget til Europa-Parlamentet sidste år ramte lidt under. Derfor er der sket noget usædvanligt ved dette valg,&laquo; siger Jens Olav Dahlgaard.&raquo;En forklaring kan være, at der formentlig er omkring 10 procent af vælgerne, som stemmer på Dansk Folkeparti for første gang ved et folketingsvalg. Partiet gik frem med 8,8 procentpoint, og så er der nogle, som er faldet fra, så omkring 10 procentpoint har formentlig stemt DF for første gang ved et folketingsvalg. De nye vælgere underrapporterer måske i højere grad til institutterne end de gamle DF-vælgere. Dem, der har stemt DF i mange år, har vænnet sig til at sige det, og det er helt okay at sige det, mens de nye vælgere ikke vil stå ved det,&laquo; siger Jens Olav Dahlgaard.Anna Midtgaard Christensen peger også på en anden mulig fejlkilde i meningsmålingerne: Tvivlerne.&raquo;Dagen før valget var der en stor gruppe af tvivlere. Hos os var der omkring 14 procent af vælgerne, som vi ikke havde held til at få til at sige, hvor de havde tænkt sig at sætte deres kryds. De ved end ikke, hvilket parti de hælder til at stemme på. Derfor er tesen, at der formentlig i den gruppe har været en stor del DF-vælgere. Men alt det er vi i gang med at undersøge, så på nuværende tidspunkt er det gisninger,&laquo; siger Anna Midtgaard Christensen.Voxmeter er blandt andet i gang med at ringe til alle dem, der i onsdags sagde, at de var i tvivl for at finde ud af, om det er tvivlerne, der er gået til Dansk Folkeparti.Ramte AlternativetMens institutterne ikke havde så stort held med at finde frem til mængden af DF-vælgere i vælgermassen, var der noget større succes med at ramme antallet af nye vælgere til Alternativet. Folketingets yngste parti fik i alt 4,8 procent af stemmerne eller i alt 168.788 stemmer.&raquo;Metodisk er det ikke sværere at ramme et præcist tal for et nyt parti end for et gammelt parti. Den statistiske usikkerhed er mindre for mindre partier, så vi burde ramme godt,&laquo; forklarer Anna Midtgaard Christensen. Ifølge Jens Olav Dahlgaard kunne institutterne ellers godt være udfordret af det nye partis indtog på den politiske scene.&raquo;Institutterne har været udfordret på, hvordan de har skullet korrigere deres vægte op eller ned i forhold til Alternativet, så det er godt ramt, at de så præcist fik forudsagt deres valgresultat. Selv om det er et kedeligt svar, er mit bedste bud på årsagen, at meningsmålingsmetoden faktisk er ret god i langt de fleste tilfælde. Medmindre man måske er konventionel landmand, er det åbenbart ikke så kontroversielt at sige, at man stemmer på Alternativet, som det stadig er kontroversielt at sige, man stemmer på Dansk Folkeparti. Dér er man mindre tilbøjelig til offentligt at stå ved sit partivalg,&laquo; siger han.
