Farlig forbindelse
Danmarkshistoriens største byggeprojekt, Femern-forbindelsen, blev i går vedtaget i Folketinget. Politikerne bag understreger, at det ikke kommer til at koste skatteyderne penge, men det er mildest talt usikkert


 Femern-forbindelsen bliver brugerfinansieret og er tilbagebetalt på 36 år. Det lyder jo helt fantastisk – og i går stod glade politikere fra det brede flertal i Folketinget stolt frem og fortalte om den store beslutning. Desværre er det usikkert, om det passer.
Politikerne – som tæller alle partier undtagen Enhedslisten og Alternativet – nævner konstant Storebæltsbroen og i lidt mindre grad Øresundsbroen i deres argumentation. Det er sandt, at Storebæltsbroen er en kæmpe succes – den er blevet brugt langt mere end forventet, og de færreste danskere ville i dag undvære den.
Øresundsbroen er blevet brugt markant mindre end forventet i de oprindelige beregninger og datoen for, hvornår forbindelsen er tilbagebetalt, er blevet skubbet. Om den er en succes eller ej er svært at svare entydigt på – man kan godt argumentere for det. Men skal man drage en lære fra de to broer, så må det være, at det er umuligt at forudsige trafikken – man har regnet markant forkert begge gange.
Da Information skrev om forbindelsen i sommer sagde Socialdemokraternes transportordfører Rasmus Prehn: »Man kan sige, at hvis den ene var for negativ, og den anden var for positiv, så er der måske en chance for, vi kan ramme rigtigt denne gang.«
