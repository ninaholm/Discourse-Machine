Skandalen skete på TV 2
Når DR føler sig kaldet til at offentliggøre en optagelse med en minister, der går amok over uforberedte spørgsmål, peger pilen tilbage på TV 2. Det var her, den egentlige skandale fandt sted


Det er et lidet flatterende billede, der tegnes af indenrigs- og sundhedsminister Bertel Haarder (V), som kalder DR's journalist for både 'et dumt svin' og det, der er værre. Klippet florerer nu for fuld skrue på nettet, og DR har forklaret offentliggørelsen med, at scenen er et eksempel på politisk styring af medierne. Og sådan kan det også sagtens ses. Ministerens temperament kommer nemlig først i kog, da han bliver stillet et kritisk spørgsmål om, hvorfor han træffer beslutninger uden at vente på et udspil fra den arbejdsgruppe i Sundhedsstyrelsen, der beskæftiger sig med sagen.Omvendt er det en velkendt sag, at Haarder har et hidsigt temperament. Det undskylder dog ikke, at han forsøger at spille bolden videre til sin pressechef og beder journalisten kontakte hende for en forklaring på, hvorfor hun ikke har briefet sin minister om netop det spørgsmål. Haarder må stå til ansvar som minister - han er den folkevalgte og den hovedansvarlige for sit område. Det samme er statsminister Lars Løkke Rasmussen (V).Men Løkkes hidsige temperament og håndtering af pressen i en for ham ugunstig situation fik vi ikke at se.Ja, pressen jagter digI oktober valgte TV 2 som bekendt at slette et klip af en vred statsminister, der efter sigende først skulle have lavet 'en Birthe Rønn' - altså stirret tavst på TV 2's journalist så længe, at det blev pinligt (for begge parter), og dernæst været gået til angreb med ytringer om, at pressen er på evig jagt efter ham. Sagen drejede sig om overbetalingen af privathospitalerne og den rapport, som i månedsvis blev holdt hemmelig for offentligheden. Og ja, pressen er på evig jagt efter statsministeren. Ikke mindst fordi han var hovedansvarlig for de beslutninger, der blev truffet om betalingen til privathospitalerne. Naturligvis skal statsministeren have lov at trække vejret uden for TV 2's redaktionslokaler efter sin deltagelse i et andet program, men at en journalist dernæst - også uden forudgående aftale - henvender sig til Lars Løkke Rasmussen, kan ikke overraske. Det må faktisk henhøre under betegnelsen 'at passe sit journalistiske arbejde'.Efter sit vredesudbrud indvilger statsministeren da også i at svare på spørgsmålene fra journalisten, og stationen beslutter sig ifølge Informations oplysninger for at bringe Løkkes svar samt klippet med hans Birthe Rønn-ageren som udtryk for, hvordan en vrangvillig politiker opfører sig.I løbet af dagen og efter sigende med mellemkomst af statsministerens tidligere spindoktor, som nu er redaktør på TV 2 NEWS, omgøres beslutningen. Med undtagelse af klippet med en statsminister, der har besindet sig og svarer nøgternt, slettes mødet mellem Løkke og pressens repræsentant.TV 2's redaktionschef forklarer sig efterfølgende med, at klippet ikke skulle ende på YouTube - hvorfor ikke? I hvis interesse er det, at en tv-station sletter et klip med en hidsig statsminister? Ikke i seernes, ikke i tv-stationens - det kan kun være i statsministerens interesse. Og netop den er pressen i hvert fald ikke sat i verden for at tilgodese. Man kan diskutere, hvorvidt Bertel Haarders flip er udtryk for et forsøg på at styre pressen, men eksemplet på pressen, der styrer sig selv på magthavernes vegne og i deres interesse, er den egentlige skandale.Det famøse klip med Bertel Haarder kan ses her:
