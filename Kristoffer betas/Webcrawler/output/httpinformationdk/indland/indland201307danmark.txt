Danmark stopper psykisk syge serbiske asylansøgere
En ny praksis gør det hurtigere og lettere at afvise serbere, som søger om humanitær opholdstilladelse med henvisning til psykiske sygdomme. Ændringen støttes af politikere fra Enhedslisten til Dansk Folkeparti
Det er især serbiske romaer, der i stort tal er rejst til Danmark og efter at have fået afslag på asyl har søgt humanitær opholdstilladelse med henvisning til psykisk sygdom. Nu gør justitsminister Morten Bødskov (S) det nemmere at afvise ansøgerne.


 
	Danmark forsøger nu at stoppe serbiske asylansøgere, der kommer til landet og søger om såkaldt humanitær opholdstilladelse på grund af psykiske sygdom.

	Justitsminister Morten Bødskov (S) indfører nemlig en »særlig praksis«, efter at der har været en kraftig stigning i antallet af sådanne ansøgninger fra særligt serbiske romaer.

	»Der vil på den baggrund som udgangspunkt skulle gives afslag til ansøgninger fra serbiske statsborgere om humanitær opholdstilladelse begrundet i en meget alvorlig psykisk sygdom med henvisning til, at der er behandling tilgængelig i hjemlandet,« skriver justitsministeren i et notat til Folketingets integrationsudvalg.

	Den nye praksis kommer, efter Morten Bødskov har undersøgt behandlingsmulighederne i Serbien, der er et kandidatland til EU-medlemskab. Undersøgelsen viser, at nok er behandlingen af psykiske syge i Serbien ikke på højde med behandlingen i Danmark, men der er »relevant tilgængelig behandling« af de alvorlige psykiske sygdomme til at begrunde afslaget.

	Antallet af asylansøgere fra Serbien voksede i årets første måneder til 159 i februar (ud af i alt 587 ansøgere den måned) for siden dog at falde til 20 ud af 470 asylansøgere i maj.

	Selv om det tager få dage at behandle – og afvise – serbiske asylansøgninger som såkaldt »åbenbart grundløse«, har ansøgernes ophold i de danske asylcentre trukket ud i månedsvis. Årsag: Efterfølgende søger de ofte om humanitær opholdstilladelse, hvilket i hvert enkelt tilfælde har krævet undersøgelser i hjemlandet af behandlingsmulighederne (ingen serbere har foreløbig fået asyl eller humanitær opholdstilladelse i år).

	Nu skærer justitsministeren imidlertid dette sagsbehandlingsskridt væk og vil kun i helt særlige tilfælde sætte den danske ambassade i den serbiske hovedstad, Beograd, på arbejde.

	Bred støtte

	Beslutningen støttes af Enhedslistens integrationsordfører, Johanne Schmidt-Nielsen:

	»Det er klart, at hvis der ikke er grundlag for ophold i Danmark, så giver det ikke mening, at man sidder lang tid i det danske asylsystem. Det er fornuftigt at stræbe efter, at behandlingen går så hurtigt som muligt, samtidig med at man sikrer kvalitet i sagsbehandlingen. Der er ikke tvivl om, at det danske behandlingssystem er bedre end i Serbien. Men det problem mener jeg ikke, at man hverken kan – eller skal – løse gennem det danske asylsystem«.

	Det er første gang, at justitsministeren på den måde undersøger de generelle behandlingsmuligheder i et land og konkluderer, at disse altså er så gode, at der som udgangspunkt ikke kan gives humanitær opholdstilladelse til ansøgerne.

	Formanden for Folketingets integrationsudvalg, Trine Bramsen (S), forudser, at det sidste gang.

	»Når der er nogle udfordringer – som der for eksempel har været med de mange serbere, der søger opholdstilladelse på baggrund af de samme præmisser – så er det klart, at det effektiviserer sagsbehandlingen, når man går ind og vurderer, om der generelt er mulighed for få behandling i hjemlandet. Så man kan sagtens forestille sig, at hvis vi oplever en lignende tendens, så vil man gøre det samme. Det er enormt ressourcekrævende at skulle ind og vurdere hver enkelt sag i forhold til generelt at kunne slå fast, at man kan få en tilsvarende behandling i hjemlandet,« siger Trine Bramsen.

	Dansk Folkepartis integrationsordfører, Martin Henriksen, kalder den nye praksis »noget som trækker i den rigtige retning«. Integrationsordføreren mener dog stadig, at serberne bør afskæres fra overhovedet at søge om humanitær opholdstilladelse.

	Tidligere har Udlændingestyrelsen indført en såkaldt catering-ordning, så de serbiske asylansøgere ikke længere får kontante ydelser, men kun bliver bespist i Center Auderød i Frederiksværk, hvor flertallet af familierne bor, hvilket også skal gøre det mindre attraktivt at komme til Danmark.

	»Men denne her konsekvente linje over for de serbiske asylansøgere bør udbredes til andre grupper af ansøgere som for eksempel de russiske. Så kan vi diskutere, hvordan vi strammer op i forhold til disse grupper, hvis bare viljen er der. Efter at vi er begyndt at stramme op over for de serbiske asylansøgere, er tallet jo faldet. Hvilket viser, at det nytter, hvis viljen er der,« siger Martin Henriksen.

