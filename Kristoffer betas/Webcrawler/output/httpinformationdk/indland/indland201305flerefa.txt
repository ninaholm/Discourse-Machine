Flere får dansk statsborgerskab efter ny aftale
Der er udsigt til, at flere udlændinge i fremtiden vil få dansk statsborgerskab efter, at regeringen sammen med Enhedslisten har indgået en ny aftale, som lemper kravene. Enhedslisten og forsker ønsker yderligere lempelser
Søndag den 14. april var der statsborgerdag på Christiansborg. Nye statsborgere blev inviteret til at komme inden for i Folketinget. På billedet hilsen DF’s Pia Kjærsgaard på nye danske statsborgere. I går indgik regeringen og Enhedslisten en aftale, der gør det nemmere at blive dansk statsborger.

Når nye regler for tildelingen af dansk statsborgerskab træder i kraft den 15. juni i år, bliver det nemmere for udlændinge at få statsborgerskab.Det er konsekvensen af den aftale, som regeringen har indgået med Enhedslisten.»Tidligere havde man regler, som udelukkede store grupper af ansøgere, uanset om de har været her i længere tid i landet og var integrerede. Nu er det klart, at mange flere kan komme i betragtning til dansk statsborgerskab. Navnligt fordi sprogkravet og forsørgelseskravet nedsættes,« siger Eva Ersbøll, seniorforsker ved Institut for Menneskerettigheder.Aftalen betyder, at blandt andet kravene til ansøgernes danskniveau lempes, at indfødsretsprøven laves om til en statsborgerskabsprøve, som vil blive lettere at bestå, samt at perioden, hvor ansøgeren skal have været selvforsørgende, bliver reduceret.»Mange flygtninge, som har begrænsede skolefærdigheder, har haft meget svært ved at leve op til de krav, der blev stillet i den gamle prøve. Derfor er vi glade for, at regeringen er gået med til at lempe på kravene,« siger Johanne Schmidt-Nielsen, politisk ordfører for Enhedslisten.Særligt at blive danskJustitsminister Morten Bødskov (S) håber, at den nye aftale kan være med til at motivere de udlændinge, som ønsker dansk statsborgerskab, til at gøre en ekstra indsats for at blive integreret i det danske samfund.»Det er noget særligt at blive dansk statsborger, og derfor skal kravene være høje men også realistiske at leve op til. Med den nye aftale har vi givet den enkelte en bedre tilskyndelse til at integrere sig, fordi kravene nu er mere realistiske. Det er min forventning, at det vil give et positivt bidrag til at sikre en god integration,« siger Morten Bødskov i en pressemeddelelse.Enhedslisten havde dog gerne set, at aftalen havde lempet endnu mere på kravene for at få dansk statsborgerskab.»Vi mener, at man burde have afskaffet indfødsretsprøven helt. Det er tåbeligt at sætte danskhed på formel. Men nu bliver det en ny prøve, hvor man ikke lægger vægt på enevælden og Struensee. Det gør det både nemmere og mere relevant,« siger Johanne Schmidt-Nielsen og understreger, at partiet også har fået lempet beståelseskravet, så det fremover kun er nødvendigt at svare korrekt på 22 ud af prøvens 30 spørgsmål.Hos Institut for Menneskerettigheder havde Eva Ersbøll også gerne set, at politikerne var gået endnu længere.»Der er selvfølgelig forbedringer i den nye aftale, men det er langt fra de forbedringer, der burde være. Der vil fortsat være eksempelvis analfabeter eller folk med dårligt sprogøre, som måske bare ikke kan bestå danskprøve 2, og de vil fortsat være udelukket fra at få dansk statsborgerskab, og det, mener jeg, er forkert,« siger Eva Ersbøll og fortsætter:»Gør man, hvad man kan få at blive integreret, og har man tænkt sig at blive her resten af livet, så bør der også være en mulighed for at få statsborgerskab. Derfor er det uheldigt, at der fortsat vil være en gruppe, som er udelukket fra at få dansk statsborgerskab – uanset om de gør deres bedste som samfundsborgere i Danmark,« siger Eva Ersbøll.Hurtigere sagsbehandlingIndholdet i den nye aftale matcher ifølge udlændinge- og indfødsretsordfører for Radikale Venstre, Zenia Stampe, det, som regeringen allerede tilbage i efteråret 2011 skrev i regeringsgrundlaget.»Nåleøjet, man skulle igennem for at få statsborgerskab, var tidligere simpelthen for lille. Lige nu er vi meget godt tilfredse med resultatet, men jeg tror, at vi løbende skal forholde os til, om vi har fundet det rette niveau. Vi er ikke i tvivl om, at før var det for stramt, men nu skal vi se, hvor mange flere der får statsborgerskab,« siger Zenia Stampe.Udover at lempe på kravene til dansk statsborgerskab betyder aftalen også, at der bliver sat yderligere syv millioner kroner af til hurtigere sagsbehandling af statsborgerskabsansøgningerne.I øjeblikket varer sagsbehandlingen mellem 14 og 16 måneder, men med den nye aftale håber regeringen og Enhedslisten, at sagsbehandlingstiden kan være nede på syv måneder inden udgangen af 2014.
