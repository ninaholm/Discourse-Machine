Juraprofessor: UVVU er et retsligt misfoster
Den udbredte kritik af Udvalgene vedrørende Videnskabelig Uredelighed (UVVU) skyldes, at man har skabt et umuligt system, der i stedet for at afslutte stridigheder, generer flere, mener juridisk ekspert


 
	To aktuelle sager ved Udvalgene vedrørende Videnskabelig Uredelighed (UVVU) har ført til hård kritik fra både klagere, indklagede og forskerkolleger, og det er langt fra første gang, at udvalgenes arbejde er under angreb. Problemet er ifølge juraprofessor Peter Pagh, der tidligere har beskæftiget sig med UVVU’s arbejde, at man har skabt et system, som genererer flere og flere sager i stedet for at afslutte stridigheder.

	»Meningen med domstole og klagenævn er at finde en afslutning på stridigheder, men UVVU skaber kun mere konflikt, fordi det bygger på forståelse af videnskab, som er hentet fra skolastikken og inkvisitionen om, at nogen kan sige, hvad der er sandt og rigtigt. Men hvis man tror på det, så bliver al moderne erkendelse forkert,« siger Peter Pagh.

	Moderne videnskab handler om at udfordre gængse opfattelser, opstille hypoteser og nå frem til nye indsigter, og i den proces vil der ske fejl, men det har intet med uredelighed at gøre, men er derimod en fast bestanddel af forskernes arbejde.

	»Men når du laver en retslignende instans, hvis legitimation er, at vi ellers ikke kan stole på forskningen, så er det en misforståelse, fordi forskningen aldrig bliver færdig, og hele tiden ændrer sig,« siger Peter Pagh og tilføjer, at selv om UVVU’s uredelighedsstempel har meget stor betydning for en forskers karriere, så er det ikke nogen objektiv instans.

	»Med UVVU har du fået et sted, hvor du kan klage, hvis der er nogen, du ikke kan lide, men forskningsverdenen er et hårdt sted med masser af konkurrence. Derfor bliver det meget nemt et sted, hvor man kan kaste med smuds og finde fejl, men hvis en forsker påstår, at han aldrig har lavet fejl, så må det være en meget doven forsker,« siger Peter Pagh med henvisning til Bente Klarlund Pedersen, hvor to kolleger i kølvandet på Penkowa-sagen har klaget over professorens arbejde, og hvor UVVU foreløbigt har stemplet Penkowas arbejde uredeligt på grund af en række fejl.

	Peter Pagh mener, at der er udmærkede regler omkring ophavsret, bedrageri og lignende til at tage sig af den egentlige uredelighed, mens fejlfinding og dårlig videnskab burde være noget, der blev taget hånd om på universiteterne og i videnskabelige tidsskrifter.

	»UVVU er et retsligt misfoster, som man burde se at få begravet hurtigere end stærkt,« siger Peter Pagh.

	Elite over moral

	Tidligere UVVU-medlem Jørgen Dalberg-Larsen, der er professor emeritus i retssociologi og har undervist i videnskabelig uredelighed på Aarhus Universitet, erkender, at UVVU’s arbejde altid har skabt splid. At UVVU skulle have fået antallet af klager til at eskalere, mener han dog ikke er rigtigt.

	»Hvis der blot er tale om fejl, så skal sagerne afvises. UVVU skal ikke bruges til at statuere eksempler på helt almindelig dårlig forskning. Det handler jo om moral, og et af problemerne med UVVU er, at der generelt er meget lidt fornemmelse for, hvad der er god og dårlig forskning – også i forhold til moralske standarder, hvor UVVU burde medvirke til at udbrede et større kendskab til og interesse blandt forskerne, om hvad normerne er,« siger Jørgen Dalberg-Larsen. Han mener dig ikke, at UVVU’s oprettelse i starten af 1990’erne har ført til større viden om og interesse for gode videnskabelige normer.

	»Det er meget afhængigt af forskningsmiljøer, men begreber som excellent og elite styrer meget af forskningsudviklingen, og her lægger man mere vægt på at komme til tops, end at være moralsk og sikker på det, man siger,« siger Jørgen Dalberg-Larsen.

