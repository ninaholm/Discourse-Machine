’De konservative har ikke udvist rettidig omhu’
Mens konservatismen oplever en ideologisk opblomstring og står stærkt i andre europæiske lande, er det partiets krise, der sender Konservative i valgkamp med den ottende nye leder på bare 20 år, mener konservative debattører
Den nye formand for Konservative, Søren Pape Poulsen, kan omsætte konservatismens succes til fremgang for partiet. Det mener lektor ved Syddansk Universitet Kasper Støvring.


 Nogle daterer Konservatives forlis til tiden med tamilerne under gulvtæppet, der førte til Schlüterregeringens fald. Andre hæfter sig ved, at det var de konservative, der mistede vælgere og tabte magten til oppositionen i 2011, ikke Venstre. Hvorom alting er, så har hver ny formand, siden Schlüter overlod magten til Henning Dyremose i 1993, oplevet nedgang i vælgertilslutningen.
Men forklaringen på partiets nedtur, som onsdag førte til endnu en ny mand i formandsstolen, kan ikke blot koges ned til et spørgsmål om partiets skiftende formænd , mener kendere af partiet og konservative debattører.
Christian Egander Skov, der er ekstern lektor ved Institut for Kultur og Samfund på Aarhus Universitet og har skrevet ph.d. om dansk konservatismes historie, peger på, at der er »sket en opblomstring af den konservative idédebat blandt yngre konservative«. Han henviser til det voksende Konservativ Ungdom, avisernes debatspalter og årsskriftet Critique, redigeret af ham selv, som fora, hvor den moderne konservatisme siden 00’erne er blevet genopfundet.
I lande som Norge, Tyskland og til dels Storbritannien, Sverige og USA går det da også godt for konservatismen. Men det danske paradoks er ifølge Christian Egander Skov, at Konservative som parti »har været meget dårlig til at skabe en forbindelse til denne intellektuelle opblomstring«.
En manglende forbindelse, der dog ikke alene kan forklare vælgernes flugt fra partiet, der med Lars Barfoed som formand har været nede på under tre procent i menings- målingerne, understreger Christian Egander Skov.
Konkret konservatisme
Også Kasper Støvring, ekstern lektor ved Syddansk Universitet, forfatter og konservativ debattør, hæfter sig ved de konservatives forvaltning af konservativt tankegods. Problemet er ifølge Støvring, at partiet ikke har formået at omsætte konservativ ideologi til konkret politik.
»Liberalismens kerneværdi er markedet, mens det for en konservativ er civilsamfundet. Men man har ikke formået at gøre en styrkelse af civilsamfundet, foreningslivet og familien som et alternativ til velfærdsstaten til konkret politik,« siger Kasper Støvring som et eksempel på konservativt tankegods, der ikke allerede er samlet op af enten Dansk Folkeparti (det nationalkonservative forsvar for nationalstaten) eller Liberal Alliance (reformdebatten om velfærdsstaten).
Heller ikke den stigende skepsis i befolkningen i forhold til nationalstatens erodering som følge af globaliseringen har de konservative forsøgt at gøre til en politisk platform.
»Som EU udvikler sig, går det imod en afvikling af nationalstaterne, og det er stik imod konservative kerneværdier. Der kunne partiet passende alliere sig med Cameron i Storbritannien i hans stærke EU-skepsis, som også giver vind i sejlene i andre europæiske lande. Bendt Bendtsen markerede retorisk EU-skepsis under europaparlamentsvalgkampen, men det var langt hen ad vejen en form for opportunisme, for de konservative i parlamentet er meget begejstrede for at drive EU-projektet fremad,« siger Kasper Støvring, der også peger på, at Storbritanniens konservative leder, David Cameron, til trods for aktuelle vanskeligheder har haft succes med en konservatismen, der ud over EU-skepsis netop indbefatter, hvad torylederen har kaldt Big Society – et opgør med velfærdsstaten til fordel for en styrkelse af civilsamfundet.
Anstændighed
Lande som Norge, hvor Høyre for øjeblikket leder regeringen med en populær Erna Solberg i spidsen, og Sverige med Moderaterne, der ganske vist står til at miste magten til Socialdemokraterne ved det kommende Riksdagsvalg, er andre eksempler på lande, hvor konservatismen står styrket i europæisk sammenhæng.
Men man skal passe på med sammenligningerne af vestlige konservative partier, mener professor i statskundskab på Københavns Universitet Peter Kurrild-Klitgaard.
Tyskland har sin egen specielle aftapning af konservatismen, og i Storbritannien betyder valgsystemet for eksempel, at der reelt kun er to partier, der kæmper om magten, mens Konservative herhjemme konkurrerer med flere andre borgerlige partier om vælgere og mærkesager.
Men det kunne være undgået, påpeger Kurrild-Klitgaard, hvis partiet havde »udvist rettidig omhu« – en ellers ærkekonservativ dyd.
»I Sverige omdøbte det gamle Höger sig til Moderaterna og gjorde sig selv til et mere liberalt konservativ parti, dvs. at det minder mere om Venstre herhjemme, mens de danske konservative har holdt fast i en mere eksplicit konservativ profil. Derfor har Moderaterna været i stand til at favne bredere, selv om de har et valgsystem, der minder om vores,« siger Peter Kurrild-Klitgaard.
End ikke en kernekonservativ dyd som den borgerlige anstændighed har man kunnet få til at passe ind i den moderne konservatisme, påpeger Kurrild-Klitgaard:
»Hvad betyder borgerlig anstændighed i praksis? Når man tale om lavere skatter eller udgifter til velfærd, hvad er er borgerlige anstændighed så i den sammenhæng? Det er heller ikke noget, der vinder vælgerne.«
Desuden lider partiet under, at dets traditionelle vælgere blandt grossister, embedsmænd og majorer i provinsbyerne er en uddøende skare.
»Det er ikke LA og DF, der snupper kernevælgere fra de konservative, men kirkegården,« siger Kurrild-Klitgaard.
Christian Egander Skov mener, at Konservative skal opgive drømmen om at være et bredt, altfavnende parti: »Det er i virkeligheden det, der gør partiet til et snævert midterparti. Man bliver nødt til at identificere nogle kontroversielle platforme, som ikke nødvendigvis samler alle folk. Der har den borgerlige anstændighed, som er en del af partiets kultur, stået i vejen.« Og den nye formand, Søren Pape Poulsen, kan omsætte konservatismens succes til fremgang for partiet, mener Kasper Støvring:
»Blandt dem, der tænker rigtige tanker om konservatisme, har han i hvert fald en stor stjerne,« siger han.

