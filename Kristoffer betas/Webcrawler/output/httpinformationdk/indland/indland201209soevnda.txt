Søvndal gik på det forkerte tidspunkt
Udenrigsminister Villy Søvndal burde have ventet med at gå af som SF-formand. Partiledelsen har mistet kontrol over et formandsvalg, som nu har fået sit eget liv i medierne


 Han var glad og lettet. Han havde smidt slipset, og smilehullerne var tilbagehos udenrigsminister Villy Søvndal, da han for to uger siden meddelte, at han trådte tilbage som formand for SF. Det lignede et godt træk – en fornuftig beslutning på baggrund af partiets elendige meningsmålinger og genvordigheder med regeringssamarbejdet.
I dag begynder beslutningen at ligne en mindre katastrofe. Hvis Villy Søvndal dengang havde kunnet se i krystalkuglen, hvor det parti, som han selv flere gange har fortalt, at han meldte sig ind i 1977, ville stå 14 dage efter hans afgang, havde han formentlig valgt et andet tidspunkt. For alle og enhver, der befinder sig på Christiansborg i disse dage, kan se konturerne af et grimt og råt formandsopgør tegne sig.
Den kommende formand for SF skal først kåres på et konvent lørdag den 13. oktober. Kandidaterne er som bekendt sundhedsminister Astrid Krag og folketingsmedlem Annette Vilhelmsen.
Grædende SF’ere
Siden offentliggørelsen af kandidaterne er det løbet ind med støttemeldinger fra nær og fjern, mens medierne har lavet rundringninger i det kommunale bagland – et forløb som i sagens natur er med til at understrege den kløft, der måtte være mellem dele af partiledelsen og dele af baglandet – en kløft som også var synlig på partiets landsmøde i foråret, hvor Villy Søvndal & Co. fik slået modstanden effektivt ned. På landsmødet blev kritikerne isoleret i partiet, men især håndteringen af næstformandsvalget, hvor folketingsmedlem Meta Fuglsang blev ofret til fordel for makkerparret Mattias Tesfaye og Mette Touborg, har skabt vrede i dele af baglandet.
Meta Fuglsang blev trods et flot stemmetal fra de delegerede vraget på det efterfølgende landsledelsesmøde, som hun grædende forlod. Og for mange var dråben, da en SF’er for anden gang i løbet af kort tid måtte gå grædende fra et møde i partiet: I forbindelse med aftalen om skattereformen måtte folketingsmedlem Lisbeth Bech Poulsen i sommer gå fra et gruppemøde med tårer i øjnene – efter hun var blevet forklaret, at hun ikke kunne være SF’er, hvis hun stemte imod aftalen, sådan som hun havde bebudet. Den daværende socialordfører Özlem Cekic mistede samtlige af sine ordførerposter for at gøre netop det. Det er en gammel sandhed i politik, at man finder sine værste fjender i sit eget parti og ikke blandt de politiske modstandere. Og ingen partier understreger i øjeblikket denne sandhed mere end SF.
Politisk kommentator på TV2, Henrik Qvortrup, beskrev det malende i en klumme i MetroXpress i går:
»Jeg tør godt sige så meget, at det i disse dage vælter ind med SMS’er fra håbefulde SF’ere, der udspreder giftigheder om modparten. Formandskandidat Astrid Krag er således ’umoden’, ’magtsyg’, ’elevrådsformands-agtig’ og en ’marionet’. Alt sammen betegnelser fremsendt med venlig hilsen fra SF’ere. Omvendt er modkandidat Annette Vilhelmsen – ifølge andre SF’ere – ’et fynsk overklasseløg’, ’en politisk amatør’, ’naiv’, men samtidig også ’uansvarligt kynisk’,« fortalte Qvortrup.
Det er sandt. Pressen er pt. vidne til to fløje, der i frustration over modparten forsøger at forklare, hvorfor deres kandidat er bedre end den anden.
Og det sker på et tidspunkt, hvor regeringen har problemer nok i forvejen. Ikke mindst med et forestående kommende finanslovsforløb, der rummer flere vanskelige forhandlingsforløb med Enhedslisten. I horisonten anes også en reform af kontanthjælpen og SU-systemet, som SRSF-regeringen ventes at ville gennemføre til foråret. Hvor vil alt dette stå, hvis SF’erne vælger Annette Vilhelmsen som formand, spørger man sig selv hos regeringspartnerne?
Han glemte at rydde op
Annette Vilhelmsen har gjort klart, at hun støtter regeringsgrundlaget – men at hun mener, at man på sigt bør kunne tale om f.eks. boligskat, europæisk finansskat og ændrede dagpengeregler. Og hvorfor er det egentlig en forbrydelse som SF’er? SF ligner et parti, der er gået så meget på kompromis, at det ikke længere kan kommunikere sin egen politik.
Socialdemokraterne og Radikale Venstre ser måbende til. Og man begynder at spekulere på, om det, der i første omgang lignede en planlagt aktion fra Søvndal, nu kan ende i det rene kaos.
Villy Søvndal erklærede ved sin afgang, at han havde indfriet sine mål som SF-formand ved at skabe foryngelse, fornyelse og fremgang for SF – det sidste i al fald i en periode. Men han glemte, at man plejer at rydde op efter sig, når man går.

