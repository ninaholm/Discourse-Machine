Thorning frygter, at Lars Løkke vil løbe med reformgevinsterne
Både Socialdemokraterne og Radikale Venstre erkender, at de økonomiske gevinster af regeringens mange reformer i løbet af dens første tre år muligvis først kan hentes efter et folketingsvalg, hvor Lars Løkke Rasmussen kan have fået regeringsmagten. Et stort fokus på 2020-målene  er årsagen, vurderer økonomiprofessor
 Krisen har kostet mange arbejdspladser, bl.a. på slagteriet Danish Crown (billedet). I de tre år ved magten har regeringen trods et hav af reformer ikke været god nok til at skaff e vækst og nye arbejdspladser og dermed holde beskæftigelsen oppe, mener bl.a. Enhedslistens gruppeformand, Stine Brix.


 »Vi gjorde det,« sagde Helle Thorning-Schmidt, da hun den 15. september 2011 stod på talerstolen på spillestedet Vega i København og fejrede, at for første gang i 10 år tegnede der sig et centrum-venstre flertal i dansk politik.
Men hvad har den socialdemokratisk ledede regering så gjort i de tre år, den har siddet ved magten? Med præcis et år til, at der senest skal være afholdt valg til Folketinget, har centrum-venstre tænketanken Cevea i et nyt notat set på udviklingen over de seneste tre år på en lang række økonomiske parametre. Det gælder blandt andet udviklingen i bruttonationalproduktet fra tredje kvartal i 2011 til tredje kvartal i 2014 samt udviklingen i arbejdsløsheden og det økonomiske forbrug.
Selv om der har været udsving i de enkelte nøgletal undervejs i løbet af de tre år, konkluderer Cevea i notatet, at »nøgletallene tyder på en vis positiv udvikling, især i forhold til arbejdsmarkedet. Men det er ikke en overbevisende positiv udvikling, og for en række nøgletal er vi tættere på stagnation.«
»Regeringen overtog nærmest et konkursbo, som de har været i stand til at istandsætte og bygge videre på. Der er væsentlige succeser gennem de seneste tre år. Især at regeringen har været i stand til at få flere i arbejde og færre arbejdsløse. Ud fra hvad regeringen overtog fra Venstre og Konservative, er de på lange strækninger lykkedes med at vende nedturen. Pilen peger ikke længere nedad. Nu peger det lige ud og på enkelte områder er det sågar begyndt at gå fremad,« siger Jens Jonatan Steen, analysechef hos Cevea.
Fokus på reformer
Økonomiprofessor ved Aarhus Universitet, Bo Sandemann Rasmussen, genkender det billede af den økonomiske politik gennem de seneste tre år, som Cevea fremlægger i notatet, og han mener, at de stagnerende nøgletal skyldes regeringens store fokus på de mellemlange økonomiske prognoser.
»Regeringen har hovedsageligt fokuseret på reformsporet for at sikre, at den offentlige sektor på længere sigt er i balance med indtægter og udgifter, og derfor har man ikke forsøgt at gøre så meget ved økonomien på kort sigt. Vækst på den korte bane har ikke været øverst på regeringens agenda. Det har handlet mere om 2020-planer som har været dominerende. Men det er et problem for regeringen nu, fordi man gerne nu ville kunne vise mere fremgang i økonomien,« vurderer Bo Sandemann Rasmussen.
Ifølge Jens Jonatan Steen kunne regeringen have gjort mere for at øge væksten på kort sigt:
»Nu har regeringen søsat den politik, som skal til for at kunne skabe vækst og fremgang i Danmark fremover. Man skal altid diskutere, om der skulle være gjort mere. Man kunne godt have håbet, at fremgangen i eksempelvis BNP havde været større. Og man kunne have håbet på mere aktivitet på hjemmemarkedet, indenlandsk forbrug og private investeringer. Men der er først nu, at man for alvor har fået gang i de positive tendenser. Regeringen har valgt at holde igen med at øge de offentlige investeringer og prioriteret de stramme budgetter. Det gør man først op med i finansloven for næste år, og det kunne man nok godt have gjort tidligere. Det er dér, vi har brug for indsatsen,« siger han.
Bo Sandemann Rasmussen mener, at regeringen har håbet på, at et opsving allerede var på vej, da den trådte til:
»Der er næppe ret mange stemmer i at have et fokus, der er så langsigtet som 2020, hvorimod der måske er flere stemmer i at have en god økonomi, når man nærmer sig valgdagen. Der har regeringen måske forregnet sig, fordi man måske har håbet på, at der ville komme et opsving af sig selv, men så har det vist sig, at det europæiske opsving har været mere skrøbeligt, end man turde frygte,« siger Bo Sandemann Rasmussen.
 Krisen har kostet mange arbejdspladser, bl.a. på slagteriet Danish Crown (billedet). I de tre år ved magten har regeringen trods et hav af reformer ikke været god nok til at skaff e vækst og nye arbejdspladser og dermed holde beskæftigelsen oppe, mener bl.a. Enhedslistens gruppeformand, Stine Brix.
Jakob Dall
Løkke må ikke formøble det hele
Med den strategi er der ifølge Jens Jonatan Steen sandsynlighed for, at det bliver en borgerlig regering med Lars Løkke Rasmussen (V) som statsminister, der kan få gevinsterne af regeringens reformer.
»Reformregeringen, som den jo kaldes, har gjort mange rigtige ting, men spørgsmålet er, om man først vil komme til at høste frugterne af det arbejde på den anden side af et folketingsvalg. Det er der en overhængende risiko for. Den ansvarlighed, regeringen har stået for, vil nok først vise sig på lidt længere sigt end det næste år,« siger Jens Jonatan Steen.
Den frygt deler finansordførerne fra både Socialdemokraterne, Jesper Petersen, og Radikale Venstres Camilla Hersom.
»Nu går det igen fremad, og frugterne af regeringens politik begynder at vise sig. Det vil simpelthen være så træls, hvis Løkke skal have lov til at komme tilbage og formøble det hele, uden atdet kommer fællesskabet til gode. Det skal blive løgn,« siger Jesper Petersen, mens Camilla Hersom mener, at regeringspartierne »kan være stolte af det, vi har bedrevet«, og »vi har ikke tænkt os at tabe næste valg«.
»Der er selvfølgelig forskel på, hvor det går godt, og hvor det går godt lidt langsommere. Det går jo fremad med det hele. Måske ikke så hurtigt, som vi kunne ønske, men trods alt fremad,« siger hun.
Ifølge Jesper Petersen gemmer der sig dog en langt mere positiv historie om regeringens politik de sidste tre år, end nøgletallene fra 2011 og frem til i dag viser. En faldende olieproduktion giver ikke vækst til BNP-tallet, mens beskæftigelsen har været stigende de seneste fem kvartaler.
»Vi har ført en væsentlig mere ansvarlig økonomisk politik end tidligere. I begyndelsen brugte vi meget tid på at genoprette landet. Vi har haft et målrettet fokus på at øge beskæftigelsen. Det er lykkedes. Med historisk store offentlige investeringer har vi holdt hånden under beskæftigelsen på den korte bane, samtidig med at vi har lavet langsigtede reformer, som begynder at komme os til gode. Allerede nu kan vi jo se, at der er et råderum, som vi skal forhandle om i finanslovsforhandlingerne,« siger Jesper Petersen.
Har øget fattigdommen
»Vi kom til i en afgrundsdyb krisetid, hvor der ikke var styr på noget som helst. Vi var nærmest sat under administration af EU, hvor vi skulle lægge masser af penge i kassen, så vi kunne genoprette tilliden til vores økonomi ude i omverdenen. Det har vi gjort, og det har været hårdt arbejde,« siger Camilla Hersom.
Helt så positivt læser Enhedslistens gruppeformand, Stine Brix, ikke tallene.
»På grund af krisen er der et meget stort behov for at skabe flere arbejdspladser, og det har regeringen ikke været god nok til. Jeg hæfter mig ved, hvor lavt det private investeringsniveau er. I en sådan situation er det helt oplagt, at det offentlige spiller en langt større rolle i at skabe beskæftigelse. Og så valgte regeringen jo at bruge fire mia. kr. på selskabsskattelettelser, som ikke bidrager til at skabe mere beskæftigelse. De kunne have skabt beskæftigelse i det offentlige, hvis regeringen ville,« siger Stine Brix.
Hun tror heller ikke, at regeringen med dens mange reformer vil få succes i det sidste år af valgperioden.
»Der er intet, der tyder på, at reformerne har virket. Af tallene kan man jo se, at der eksempelvis er kommet flere kontanthjælpsmodtagere. Samtidig har regeringen selv indrømmet, at deres reformer øger fattigdommen med knap 6.000 mennesker. Det er et stort problem i forhold til at øge den indenlandske efterspørgsel, at flere bliver fattige, fordi de bliver skubbet længere ud,« siger Stine Brix.

