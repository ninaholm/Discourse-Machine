Milena Penkowas samlede forskning skal granskes
Alle Milena Penkowas publicerede, videnskabelige artikler bliver nu gransket af et uvildigt panel


 Kan man over hovedet stole på noget som helst videnskabeligt arbejde fra den svindelanklagede hjerneforsker Milena Penkowa?
Københavns Universitet er nu kommet så stærkt i tvivl, at et uvildigt panel af internationale eksperter skal granske de knap 100 videnskabelige artikler, som Milena Penkowa enten er hoved- eller medforfatter til. Det skriver Ekstra Bladet lørdag.
Mindst fem forskere
Undersøgelsen skal iværksættes af Det Frie Forskningsråd.
»Universitetet har bedt forskningsrådet skrive et kommissorium for en sådan undersøgelse. Det er tæt på at være færdigt,« siger forskningsrådets formand, professor, dr.med. Jens Christian Djurhuus fra Skejby Sygehus til avisen: »Vi anbefaler, at samtlige hendes videnskabelige artikler efterprøves af mindst fem udenlandske forskere, som ventes at være tre måneder om det,« siger han.
Thomas Bjørnholm, der er prorektor ved Københavns Universitet, bekræfter, at man vil følge forskningsrådets kommissorium.
Han er ganske klar over, at den kommende undersøgelse vil kunne mangedoble den allerede omfattende skandale, som Milena Penkowa, og det ellers berømte universitet, er kastet ud i.
»Der er eksempler på, at man har måttet trække 20-30 videnskabelige artikler tilbage efter lignende sager i udlandet,« siger Thomas Bjørnholm.
Reelt har kritikken af to af Milena Penkowas forskningsprojekter allerede miskrediteret hele hendes forskning, erkender Thomas Bjørnholm. ritzau


