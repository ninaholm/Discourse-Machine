’Sprogvurderingerne af børn gør det ikke alene’
Hvis man vil spotte de børn, der har brug for en særlig indsats for at kunne klare sig bedre i livet, er sprogvurdering af 3-årige det rigtige redskab, mener professor Dorthe Bleses, efter at regeringen har foreslået, at samtlige børn i daginstitutioner skal sprogvurderes
Det kan ende med at blive dyrt for samfundet, hvis børn ikke så tidligt som muligt får et godt sprog, fordi de ender med at få det sværere gennem uddannelsessystemet.


 Da regeringen med statsminister Helle Thorning-Schmidt (S) og økonomi- og indenrigsminister Morten Østergaard (R) i spidsen fremlagde sit udspil til en bedre hverdag for samfundets yngste, var der stort fokus på antallet af pædagoger og normeringer. Men forslaget indeholder også et andet, ganske vidtgående element: Regeringen ønsker, at samtlige børn i daginstitutionerne skal have deres sproglige færdigheder vurderet som 3-årige.
»Det kræver i særdeleshed, at vi styrker arbejdet med børnenes sprog. Derfor skal der være et nationalt udviklingsmål for sprog, og alle børn i treårsalderen skal have vurderet deres sprog. Målet er, at børnenes sproglige vanskeligheder opdages i tide,« sagde Thorning ved pressemødet om den sammenhæng, regeringen ønsker der skal være mellem daginstitutionerne og overgangen til skolen.
Ifølge professor og leder af Center for Børnesprog ved Syddansk Universitet, Dorthe Bleses, er netop sproget altafgørende, hvis man vil sikre børnene de bedste vilkår for at få en uddannelse senere i livet.
»Fra både forskningen og hverdagen i børnehaverne ved vi, at der er nogle børn, som er sprogligt udfordrede. Dem er det vigtigt at finde så hurtigt som muligt, fordi et tidligt sprog selvfølgelig gør trivslen i daginstitutionen bedre, men det er faktisk også med til at bestemme, hvor hurtigt og godt børnene lærer, når de kommer i skole,« siger Dorthe Bleses.
Center for Børnesprog har for nylig offentliggjort et nyt studie, som viser, at antallet af ord, som børn kan mellem otte og 30 måneder, kan forklare op til 25 procent af variationen i de nationale læsetest 10 år senere.
»Et godt sprog har altså virkelig stor betydning for børns livsmuligheder. Det er bare ikke særlig nemt at finde de børn, som har et behov. Det er ganske enkelt svært at høre, hvem der har et utilstrækkeligt sprog. Hvis det typiske ordforråd, når man er tre år, er 1.500 ord, hvornår kan man så for lidt? Forskning peger på, at det kan være meget svært at fange de børn med sproglige udfordringer, hvis man ikke går systematisk til værks,« siger Dorthe Bleses.
Alenetid med pædagog
For Dorthe Bleses er det dog afgørende, at hvis sprogvurderingerne skal have den fornødne effekt på både sproget og barnets trivsel, så skal de ikke blot ende som yderligere bureaukrati i pædagogernes hverdag.
»Det vigtige er, at sprogvurderingerne bliver brugt. De skal ned fra hylden, så resultatet kommer ud og omsættes i praksis. De må ikke blot blive til papirer, der aldrig bliver brugt. Resultaterne skal omsættes til handling. Sprogvurderingerne gør det ikke alene. Kun sammen med en pædagogisk indsats efterfølgende kan man forbedre børnenes sprog,« siger Dorthe Bleses.
Ifølge Dagtilbudsloven fra 2010 er det i dag op til de enkelte pædagoger at vurdere, hvem og hvor mange børn der skal sprogvurderes: De skal sprogvurdere de børn, som de vurderer har brug for en efterfølgende indsats.
»Hvis man mener, at dagtilbuddet skal være et tilbud for alle børn – både de sprogligt udfordrede børn men også dem, der har gode sprogfærdigheder – så er det stadig vigtigt, at pædagogerne får et kendskab til, hvor børnenes styrker og udfordringer er. Det er heller ikke så tit, at et barn og en voksen får 20 minutter sammen, hvor de i fred og ro kan sætte sig ned og tale sammen. De minutter sammen med barnet giver en indsigt i sig selv i barnet, som ligger ud over selve sprogvurderingen,« siger Dorthe Bleses.
I regeringens børneudspil er der i årene frem mod 2020 samlet sat ekstra 200 mio. kr. af til at foretage sprogvurderinger af samtlige 3-årige børn i daginstitutionerne. Den indsats forventer Dorthe Bleses vil være givet godt ud på længere sigt.
»Man er nødt til at se sprogvurderinger i det perspektiv, at jo bedre et sprog børn har, jo bedre fundament har de til at lære senere i skolen. Det vil sige, at det kan ende med at blive dyrt for samfundet, hvis børnene ikke så tidligt som muligt får et godt sprog, fordi de ender med at få det sværere gennem uddannelsessystemet – og her kan sprogvurderingen hjælpe med at tilpasse indsatsen til det enkelte barn, så deres sprog understøttes bedst muligt. Allerede nu ved vi, at børn af forældre med korte uddannelser har en forhøjet risiko for at få et dårligere sprog, så det er vigtigt, at der bliver sat ind så tidligt som muligt. En af de store fordele ved at have børn i børnehave i dag er ikke længere bare, at forældrene skal have mulighed for at gå på arbejde. Det er også en erkendelse af, at daginstitutionerne kan spille en vigtig læringsrolle i børnenes liv. Det potentiale skal udfoldes, og her kan sprogvurderinger spille en særlig vigtig rolle, fordi de øger sandsynligheden for, at vi finder alle dem, der har behov for en særlig indsats,« siger Dorthe Bleses.

