’Herfra møder Ungarn ingen kritik’
Flygtningekrisen var det altoverskyggende tema på Dansk Folkepartis årsmøde i weekenden, hvor der også var plads til en mand klædt ud som hund, musikalske indslag fra hele Heick-familien og masser af stående ovationer til formand Thulesen Dahl


 Nogle hundrede personbiler og 10 autocampere holder foran Jyske Bank Boxen. Solen skinner, en rød løber er rullet ud, og i tre af de fire flagstænger er der hejst kongeblå DF-flag. I det sidste er der dannebrog.
Indenfor i foyeren er der sejr i luften. Folk går rundt og griner og hilser på hinanden og siger tillykke. De har i den grad også noget at fejre. Det er Dansk Folkepartis første sommergruppemøde siden folketingsvalget, hvor partiet tog fusen på de fleste og blev Danmarks største borgerlige parti. Og så er det nu 20 år siden, at en flok politikere – Pia Kjærsgaard, Kristian Thulesen Dahl, Poul Nødgaard og Ole Donner – rev sig løs fra Fremskridtspartiet og dannede deres eget parti.
Partiets karismatiske pressemand, Søren Søndergaard, bevæger sig rundt i periferien og ser lettet ud. En flok unge DFU’ere står rundt om et cafébord og drikker øl i lyntempo, mens de snakker om forsvarsminister Carl Holst (V) og hans gerninger.
»Han skal bare ud, hvis han ikke kan sige sandheden,« lyder det fra en ung mand med glatte kinder og smalt slips. »Ja, den var ikke gået med os i regering!« I den store sal, der normalt bruges til elitesportsarrangementer og koncerter med verdenskendte popmusikere, er der stillet borde op til de 1.600 deltagere.
Astrid Dalum
Langs tribunen glider en lysavis med teksten »Dansk Folkeparti – 20 år for Danmark« med dannebrog forbi, og rundt i salen hænger enorme bannere med Tulle, der iført poloskjorte og pullover over skuldrene siger: »Du ved, hvad vi står for«.
På fjerde række sidder en mand iklædt en bluse med ordet ’Hungary’ og et hjerte trykt på ryggen.
’Pretty Woman’
Egentlig ville det være velgørende, hvis denne reportages fokus var et andet sted end på flygtninge og indvandrere. Nu da Dansk Folkeparti er Folketingets næststørste parti og sin bloks største, er partiet i højere grad end tidligere nødt til at forholde sig til mange andre emner.
Ikke desto mindre overskygger én politisk dagsorden alle andre i Europa lige nu: flygtningesituationen. Og den er også altdominerende på det årsmøde, hvis officielle program begynder med »Der er et yndigt land«. Lene Siel synger for, og de mange delegerede rejser sig og stemmer i. Ved sidste vers finder de små papirflag frem og kipper løs.
»Boksen har lagt gulv til mange rocksangere gennem tiden,« indleder dagens ordstyrer, organisationskonsulent Steen Thomsen, »derfor kan jeg ikke lade være med at spørge: Er I der, Dansk Folkeparti?!«
Folk brøler: »Ja!«.
»Sådan dér,« svarer han begejstret. Så fortæller han, hvor der kan findes teleslynge, og præsenterer en video, der er lavet i anledning af, at partiet fylder 20 år. Det er et potpourri af private optagelser, pressemateriale og klip fra medierne, der tilsammen skal indkapsle partiets historie. I baggrunden kører Roy Orbisons sang »Oh, Pretty Woman«.
Astrid Dalum
Et i dag berømt tv-klip fra 1999 med Poul Nyrup Rasmussen på Folketingets talerstol toner frem, og musikken skrues ned: »Derfor siger jeg til Dansk Folkeparti: Uanset, hvor mange anstrengelser, man gør sig – set med mine øjne – stuerene, det bliver I aldrig.«
Der opstår en kollektiv buhen så høj, at mislyden drukner den daværende statsministers ikoniske ord. Videoen fortsætter og glider over i et diasshow til H.C. Lumbyes »Champagnegaloppen« med gamle fotos af partitoppen til gallafester og tøndeafslagning. Det slutter med partiets nye valgvideo »Tryghed og tillid«, skrevet og fremført af transportordfører Kim Christensen.
Lige før guitarsoloen synger han linjerne: »Der var engang et lille land/ et rigtigt kongerige./ Og man ku’ sige lige det/ man havde lyst til at sige/ Det var der nogen, der ikke ku’ li’/ Måske sku’ de rejs’/ I stedet for at bli’«.
»Hørt!« råber en mand med røde bukser.
Danmark trygt for danskere
Efter den lange videosekvens går formand Kristian Thulesen Dahl på scenen, som er pyntet med så mange blomsterdekorationer, at man skulle tro, det var et royalt bryllup.
»Nogle gange er det bare rigtig træls at få ret,« indleder han.
»Vi har længe sagt, at den lemfældige og uforsvarlige håndtering af grænsekontrollen rundt om i Europa vil forårsage katastrofer. Vi har fået mere ret, end vi bryder os om.«
Igen og igen vender han tilbage til forskellige versioner af formuleringen: »I ved, hvad vi står for.«
Astrid Dalum
Astrid Dalum
»Journalister rapporterer fra Ungarns grænse, som om grænsebetjente er slyngler og banditter, og stenkastende unge er helte. Lad mig slå fast: Meget kan man kritisere Ungarn for, men herfra møder de ingen kritik for, at de sikrer deres grænser. Ethvert land har ret til at forsvare sine grænser og bestemme, hvem man vil åbne dørene for. Det står vi for – det ved I.«
Folk jubler, som var han rockstjerne. Formanden taler om EU, Angela Merkel, flygtningekrisen og landegrænser, og stort set hver gang han nævner grænsekontrollen, indkasserer han begejstrede tilråb. »Vi vil have kontrol med Danmarks grænser. Vi ønsker et Danmark trygt for alle danskere. Et Danmark for de udlændinge, vi selv vælger, og som positivt kan være med til at udvikle vores land.«
Endnu mere jubel.
»Vi ønsker nemlig mere Danmark og mindre EU.«
Der opstår lidt forvirring efter talen, og Kristian Thulesen Dahl omdanner sig selv til en stand up-komiker. Han fortæller, at der er sket en fejl – »det er ikke alting, der kan lykkes« – så nu må han stå for underholdningen.
Astrid Dalum
Frem finder han en elektrisk guitar, der ikke er sat til, og går i gang med Shu-bi-duas »Vuffeli-vov« og dernæst »Fed rock«. Det viser sig, at han rent faktisk er akut pauseunderholdning, for Keld og Hilda Heick er forsinket.
Generelt er stemningen blevet mere afslappet efter talen. En mand er klædt ud som den nuttede hundehvalp, der stammer fra et kuld af hvalpe fra en af udenrigsordfører Søren Espersens hunde, og som på den famøse valgplakat hviler poterne på O’et fra partiets logo. Jim Lyngvild er her også. Han er klædt ud som sig selv. En forpustet Keld Heick halser omsider til scenen. Der stod 13:30 i kontrakten, undskylder han. »Hilda, løb, for satan!«
Folk er færdige af grin.
Parret optræder med en række sange af Four Jacks, Grethe Ingmann og Elvis Presley. Efter en halv times tid slutter de med en sang, der egentlig skulle være blevet brugt til et håndboldmesterskab, men som aldrig blev spillet. »Så kan de lære det.«
De delegerede rejser sig og kipper igen med deres papirdannebrog.
Kæmp for det
I mellemtiden er der fri debat, og en række menige partimedlemmer går på talerstolen. Den første er Christian Frei, der blev adopteret fra Sri Lanka, da han var halvandet år. Han har jeans og grå habitjakke på og sit sorte hår redt ned i panden.
»Som I nok kan se, kommer jeg sydfra. Det er nemlig rigtigt, jeg kommer helt nede fra Sønderjylland,« siger han, og folk griner.
»Siden jeg blev adopteret, er der sket meget. Alt er ikke så lyserødt, som jeg har troet, og jeg er blevet mere opmærksom på min identitet, og at jeg ikke ser dansk ud, selv om jeg føler mig dansk.«
Astrid Dalum
Det er hans andet DF-sommermøde, fortæller han. Sidst han var med, var der mange, der ville vide, hvor han var fra – nogle spurgte tilmed, om han var muslim. Men han er også godt klar over, at det ikke må være nemt, for der er »mange primitive typer« og kriminelle indvandrere, der skal have modspil.
»Derfor var det dejligt befriende at være med sidste år, for endelig følte jeg, at jeg havde fundet folk med politisk mod og vilje til rent faktisk at gøre noget i stedet for at være passive. Det handler jo ikke om racisme eller fremmedfjendskhed. Det handler om vores fælles fremtid og land, der er under større og større pres fra den massive indvandring fra ikke-vestlige lande. Vi skal naturligvis hjælpe andre og folk i nød, men ikke på bekostning af vores egne værdier. Vi skal kæmpe for det, vi har kært.«
Herefter taler en om faren ved at tildele statsborgerskab til statsløse, der er potentielle terrorister, en om ældreområdet, en om retsforbeholdet og en om, hvordan det er EU’s skyld, at der er store muslimske flygtningestrømme fra muslimske lande.
Så tager Palle Würtz fra Holstebro ordet. Han er veteran og har været i Afghanistan tre gange, fortæller han.
»Vi soldater drog ud i den store verden med Dannebrog på vores skulder. Ud i nærområderne. Vi prøvede at redde kvinder og børn fra frygtelige ting og sager. Det lykkedes til dels, fordi vi havde folkets opbakning. Men det er umuligt at styre vores grænser sydover, ligesom det var i 1940. Men vi hjælper ikke ved at køre til Rødby. Vi hjælper ved at støtte i nærområderne.«
Klapsalver.
»I Camp Bastian byggede vi en lejr. Hvis vi kan slå en lejr op i en ørken, så kan vi dæleme også gøre det i nærområderne og hjælpe de folk, der flygter. Jeg har stået vagt ved skoler og hjulpet syge børn – det gør man ikke ved at lægge billeder op på Facebook.«
Lange, stående ovationer.
DF er ikke vendekåber
Foran hallen står John Lars Peter Johannesen fra Skive og nyder et stykke tobak. Han er blevet slæbt med af sin kone, og egentlig er han ikke meget for at binde sig til et parti. Det er usundt, mener han, men nu er han så alligevel blevet medlem af DF, for dem er han mest enig med. Dem og Enhedslisten.
»Det eneste parti, jeg ikke kan lide, er Socialdemokraterne. De er nogle vendekåber. DF siger, hvad de mener – og står ved det,« siger han på vestjysk.
Astrid Dalum
Han føler ikke, at Kristian Thulesen Dahl svigter, når han pludselig åbner for at forhandle topskat eller vil øge flygtningebistanden. For selvfølgelig skal man hjælpe folk i nød, men John Lars Peter Johannesen føler, at medierne glemmer at spørge, hvad en rigtig flygtning er.
»Er det de rigtige flygtninge, der kommer herop, eller er det dem, der har lidt penge i baglommen? Ham, der kommer susende med et tog og har råd til at købe en billet og en guide og en smugler, han er i min verden ikke flygtning,« siger han.
Han tænder en cigaret mere.
»Som Kristian Thulesen siger, og som veteranen sagde: Lad os hjælpe dem i nærområderne. Lad os bygge lejre og stå vagt ved skolerne. Det er tusind gange bedre end at bruge pengene på de få, der selv har kræfter til at komme herop.«
Astrid Dalum
I et af aftenens andre musikalske indslag er det Annette og Keld Heick, der optræder.
Repertoiret bliver vildere og vildere, nu svinger de fra Bodil Kjær til Beyoncé, og Keld Heick opildner folk til at klappe med: »Vi har det – åh, åh – så dejligt.«
Nej, nej, nej, siger hans datter og indleder en lille monolog om, hvordan man skal klappe. At danskere altid klapper på 1. og 3. takt, selv om man skal gøre det på 2. og 4. »Svenskere er faktisk rigtig gode til at klappe,« tilføjer hun belærende.
»Vi gider ikke klappe på svensk! Overhovedet ikke. Hvis vi endelig skal klappe udenlandsk, så skal det være irsk,« siger Keld Heick drillepindagtigt og sætter gang i »Whisky in the Jar«.
Hele salen synger og klapper og morer sig.
»Der kan du da bare se, Annette,« siger han med et skævt smil, da sangen er overstået.
»Ja, o.k.,« svarer Annette Heick. »Men det er heller ikke så svært at blive enige, hvis man ligner hinanden.«
Astrid Dalum

