Teknisk usikkerhed delte nævninge i Danmarks største hackersag
Der var splittelse blandt nævninge og tvivl om, hvorvidt hackeren Gottfrid Svartholm Warg havde ladet sine computere fjernstyre, da retten i går kendte ham og en ung dansker skyldig i det, der er blevet kaldt Danmarks største hackersag


 Svenskeren Gottfrid Svartholm Warg sagde farvel til sin mor og forlod i går lokale 001 i Retten på Frederiksberg iført en blå dynejakke og med en udgave af magasinet The Economist i hånden.
Tre dommere og fire ud af seks nævninge havde forinden fundet ham skyldig i at have tilegnet sig adgang til den offentlige it-leverandør CSC’s it-systemer.
På en af Wargs computere blev der blandt andet fundet data fra det danske kriminalregister med over 90.000 personnumre, og på en anden computer data om navne og oplysninger om efterlyste personer fra det såkaldte Schengen-register, som stammede fra CSC’s systemer.
To nævninge mente imidlertid, at der fortsat udestod en »ikke ubetydelig usikkerhed« om, hvorvidt andre personer end Warg havde fjernstyret hans computere. Det fremgår af rettens kendelse.
Warg har selv forklaret, at en af hans computere var sat op nærmest som et laboratorium, som kunne tilgås af andre personer, så de havde adgang til at bruge computere til forskellige eksperimenterende formål. Netop det forhold, at andre angiveligt havde adgang til computeren, har den amerikanske hacker Jacob Appelbaum, som tidligere har været indkaldt som ekspertvidne af Wargs forsvarer, problematiseret uden for retslokalet.
»Din computer er ikke dig. Og Gottfrids computer er ikke ham. Hans computer blev delt af mange mennesker, fysisk i et rum hvor mange havde adgang, og det ser også ud til at være tilfældet, at den kunne fjernstyres. Hvis ikke vi skal konkludere, at vi ér vores maskiner, så skal han ikke gøres ansvarlig for det,« sagde Jacob Appelbaum i september.
Ingen tegn på fjernstyring
Dansk og svensk politi samt det såkaldte Center for Cybersikkerhed under Forsvarets Efterretningstjeneste har ikke fundet »spor eller tegn på« fjernstyring af en af Wargs computere, fremgår det af rettens kendelse. Men retten mente til gengæld heller ikke, at der var »fuldt tilstrækkeligt grundlag« for at afvise, at det havde været muligt at fjernstyre Wargs computere. Årsagen til tvivlen er, at det ikke har været muligt at genskabe opsætningen af de computere, som Warg brugte.
Men dommerne og et flertal af nævningene fandt det »usandsynligt«, at andre end Warg skulle have brugt hans computere i forbindelse med hackingen af CSC. De forkastede derfor Wargs forklaring om, at hans computere har været fjernstyrede i forbindelse med hackerangrebene. Det skete dels på grund af, at Warg tidligere er dømt for lignende it-kriminalitet i Sverige, og dels på baggrund af en chatlog mellem to personer om muligheden for at hacke sig ind på CSC’s systemet. Warg nægter at være den ene af personerne i chatloggen, hvor begge optræder med pseudonymer, mens en dansker, der også blev fundet skyldig i sagen, erkender, at han var den ene af de to personer, der optræder i chatloggen.
Straf afgøres i dag
Senioranklager Maria Cingari mente i går, at Warg skulle idømmes mindst fem års fængsel. Strafferammen er på op til seks års fængsel i sagen, som hun betegnede som Danmarks vel nok største hackersag. Den straf fandt Wargs forsvarer, advokat Luise Høj, urimelig.
Efter domsfældelsen betegnede Luise Høj selv Wargs handlinger som ’grove drengestreger’. Et udtryk, som hun dog samtidig erkendte ikke var særligt velvalgt sagens alvor taget i betragtning.
Luise Høj mente desuden, at retten ved sin strafudmåling bør lægge vægt på, hvilke motiver Warg havde for at bryde ind i CSC’s it-systemer. Hun pegede på, at der ikke var et økonomisk motiv i form af videresalg af oplysningerne, men at der nærmere var tale om et forsøg på at »udfordre egen tekniske formåen«. En 21-årig dansker, der er beskyttet af navneforbud, blev som nævnt også kendt skyldig i sagen, men udelukkende i medvirken til Wargs forsøg på at tilegne sig adgang til CSC’s it-systemer. Han er nu løsladt. Rettens udmåling af straf til både Warg og den 21-årige foregår fredag eftermiddag.

