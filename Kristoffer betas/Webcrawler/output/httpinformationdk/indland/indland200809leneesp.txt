Lene Espersen kan genrejse De Konservative



 Med valget af Lene Espersen som ny formand for De Konservative, vil partiet kunne nå nogle af fortidens højder og ændre på styrkeforholdet mellem Venstre og Konservative. 
Ikke blot tegner det til, at generationsskiftet er sket uden de store sværdslag og med opbakning fra en næsten enig folketingsgruppe. Lene Espersen er også den, der mest tydeligt tegner en kerneborgerlig profil for partiet. 
Tidligere formandsskifter i Konservative har altid været præget af magtkampe, knive i ryggen og dybe sår, som har haft svært ved at hele, selv mange år frem.  Lene Espersen kommer tilsyneladende til som formand uden dette handicap. 
Til gengæld betyder valget af Lene Espersen - frem for den mere midtersøgende Connie Hedegaard - at partiet næppe kan hente stemmer over midten. Det er fortsat overladt til Venstre at strides med Socialdemokraterne og SF. 
Det afgørende for Lene Espersen er, at hun formår at profilere De Konservative på andre områder end lavere skat. For at De Konservative for alvor skal rykke ud af Venstres skygge, skal Lene Espersen markere en stærkere konservative profil, som spiller på borgerlige værdier, der fortsat kan udfordre dansk Folkepartis nationalkonservatisme.

