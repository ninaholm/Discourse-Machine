Finn Rudaizky går fra S til DF



Den 66-årige Finn Rudaizky melder sig ind i Dansk Folkeparti og går med i partiets gruppe i Københavns Borgerrepræsentation. Han har været løsgænger, siden han den 2. december 2005 forlod Socialdemokraterne, fordi hans nyvalgte partifælle, Sikandar Malik Siddique, havde deltaget i et møde med den islamistiske organisation Hizb-ut-Tahrir. Derfor ville Finn Rudaizky ikke sidde i gruppe med ham. Rudaizky er tidligere formand for Mosaisk Trossamfund og Folkebevægelsen mod Nazisme. I Borgerrepræsentationen har han været socialordfører for Socialdemokraterne og næstformand i familie- og arbejdsmarkedsudvalget. ritzau
