Teologi får færre studerende



 På et år har teologistudierne i Århus og København fået en tredjedel færre nye studerende, og det vil føre til besparelser. Dekanerne på de to fakulteter mener dog ikke, at udviklingen kommer til at føre til fyringer, skriver Kristeligt Dagblad. Fakulteterne vil have ministeriet til at slække på adgangskravene om, at nye studerende skal have historie på højt niveau for at komme ind på teologiuddannelsen. Samtidig ønsker de latin og græsk genindført i gymnasiet. Det har ifølge fakulteterne skræmt studerende væk fra studiet, og svækket deres forudsætninger for at søge ind. På Aarhus Universitet skal teologi spare op imod en mio. kr. ud af et budget på godt 60 mio. kr. Fakultetet ønsker ikke at sætte tal på besparelserne, før forhandlingerne om næste års budget er overstået.

