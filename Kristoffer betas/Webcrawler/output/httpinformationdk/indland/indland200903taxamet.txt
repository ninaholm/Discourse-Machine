Taxametersystem tilsidesætter mønsterbrydere
Unge fra ikke-uddannede hjem vælger ofte at tage hhx i stedet for en almindelig studenter-eksamen. Men uddannelsesstederne får meget mindre i taxameter for hhx-studerende – og det kan i sidste ende gå ud over de studerende, mener eksperter


 Der er brug for flere mønsterbrydere, hvis regeringens målsætning om, at 95 procent af en årgang skal have en ungdomsuddannelse. Men taxametersystemet modarbejder dette mål, konkluderer en ny rapport fra FUHU - Foreningen til Unge Handelsmænds Uddannelse.
Taxameter
Grunden er, at en studerende på en almindelig gymnasieuddannelse (stx) udløser omkring 10.000 kroner mere i taxametertilskud end en studerende, der læser den såkaldte højere handelseksamen (hhx) - en ungdomsuddannelse, som er meget populær blandt netop studerende med forældre uden uddannelse:
"Det er direkte asocialt," siger Martin Lauth, der er administrerende direktør i FUHU.
"Det er i forvejen underligt at taxameteret er lavere på hhx. Og set i forhold til at skaffe flere mønsterbrydere, er det endnu mere underligt. For hhx får flere mønsterbrydere ud i uddannelsessystemet," tilføjer Martin Lauth, der mener, at det på sigt vil gøre det mindre attraktivt for uddannelsesstederne at udbyde hhx, fordi der er flere penge i at uddanne almindelige studenter. 
Samme holdning har Eva Hofman-Bang, som er direktør for uddannelsesinstitutionen CPH WEST, hvor man både har hhx og stx:
"Der er ubetinget flere mønsterbrydere på hhx-uddannelsen. Det appellerer mere til den målgruppe. Men taxameterne er lavere - og det kan jo være svært at forstå," siger hun. 
Undervisningsminister Bertel Haarder mener, at forklaringen primært er, at der er mere naturvidenskab på det almene gymnasium - og at man derfor har færre udgifter til laboratorier mm. Men det forklarer langt fra det hele, fortæller Eva Hofman-Bang:
"Selv når man regner udgifterne til laboratorier fra, så tilgodeser man det almene gymnasium," siger hun. 
Ifølge rapporten om mønsterbrydere, er der stadig en forskel i taxametertilskuddet på 7.500, når man har fraregnet udgifter til laboratorier.
Videreuddannelse
Bertel Haarder fastholder, at forskellen i taxametrene er 'begrundede':
"Vi har lavet et nyt system, hvor hhx har fået mere og forskellen er blevet udjævnet. Jeg ved, at der er nogle handelsskolefolk, der mener, at de beregninger mangler et eller andet. Men det er dygtige mennesker, der har lavet dem. Og i stedet for at blive ved at vende hver en femøre, så synes jeg hellere, at man skulle glæde sig over det historiske løft, som hhx har fået," siger ministeren. 
Rapporten om mønsterbrydere påpeger også, at det faldende taxametertilskud til efter- og videreuddannelse er problematisk. Mange mønsterbrydere bruger netop disse tilbud til at komme videre i uddannelsessystemet, og derfor er det et problem, at brugerbetalingen på efteruddannelseskurserne er steget markant i takt med de faldende taxametre, mener Martin Lauth:
"I forhold til mønsterbrydere, er det meget vigtigt at opprioritere efter- og videreuddannelserne, for de er med til at løfte folk ind i uddannelsessystemet. Derfor anbefaler vi i rapporten direkte at regulere taxametrene tilbage, så priserne igen kan falde," siger Martin Lauth. 
I følge rapporten er egenbetalingen for videreuddannelse steget fra omkring 20 procent i starten af 90'erne til 70 procent i dag. Den del af problematikken vil Bertel Haarder gerne være med til at kigge på:
"Billiggørelse af de supplerende uddannelsesforløb og eksempelvis merkonomuddannelsen står øverst på min ønskeseddel. Jeg vil meget gerne være med til at sænke deltagerbetalingen - også når det kommer til de mange suppleringskurser. I virkeligheden er det paradoksalt, at den slags koster penge i land, hvor uddannelse er gratis," siger Bertel Haarder.


