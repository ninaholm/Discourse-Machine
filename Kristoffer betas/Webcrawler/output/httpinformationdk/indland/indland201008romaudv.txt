Roma-udvisninger truer EU's fri bevægelighed
Grundlæggende EU-principper er i fare, når Europa vil udvise egne EU-borgere for at tilhøre det svært-definerbare roma-mindretal, advarer roma-foreninger


 Besværlighederne med at definere, hvornår en person er roma, bliver problematiske i bredere forstand, når der opstår en politisk stemning for at komme af med romaer, som det er tilfældet i en række europæiske lande i øjeblikket.
Det mener Robert Kushen, som er direktør for European Roma Rights Centre i Budapest:
»Da Canada besluttede, at det havde et sigøjnerproblem, der stammede fra Tjekkiet, endte de canadiske myndigheder med at lave visumrestriktioner for alle tjekkiske statsborgere, fordi de måtte indse, at de ikke effektivt kunne screene romaer fra resten af tjekkerne. Så lige pludselig var alle tjekker, der kom til Canada, nødt til at have et visum,« siger Robert Kushen. Derfor mener han, at det politiske pres på romaer, burde bekymre alle EU-borgere, romaer som ikke-romaer.
»Hvis de (danske myndigheder, red.) går efter romaer fra Rumænien, hvordan vil de så skelne mellem romaer og ikke-romaer? Problemet kan sprede sig til forskellige grupper, som for eksempel ikke arbejder inden for det organiserede arbejdsmarked eller ikke er i stand til at forsørge sig selv. Så jeg tror, at truslen mod den fri bevægelighed vil påvirke mange mennesker, og ikke kun romaer,« siger Robert Kushen.
10 romaer lægger sag an
Når politikerne taler om, at romaerne skal udvises, hvem er det så, de taler om? De fleste romaer er EU-borgere, og der findes ikke regler, der eksempelvis tilsiger, at hvis din mor er roma, så er du det også. Robert Kushen, peger på to måder, myndighederne rundt om i verden typisk fastslår om personer er roma, når de eksempelvis skal udvises fra et land.
»Enten identificerer folk sig selv som roma, eller også bliver de identificeret på baggrund af nogle fællestræk, som for eksempel, om de har tilknytning til nogle lejre, som bredt anerkendes som roma-lejre,« siger Robert Kushen.
Lederen af den danske romaforening Romano, Erik Støttrup Thomsen, slår fast, at hvis man nægter at være roma, så er man det heller ikke.
Han henviser til Europarådets rammekonvention om beskyttelse af nationale mindretal, hvori der står, at »enhver person, der tilhører et nationalt mindretal, skal have ret til frit at vælge at blive behandlet som tilhørende et sådant mindretal eller ej (...)«.
Robert Kushen oplyser, at European Roma Rights Centre foreløbigt har aftale om juridisk at repræsentere 10 ud af de 23 romaer, som planlægger at lægge sag an mod den danske stat, efter de i juli blev udvist af Danmark for at have overnattet ulovligt på Amager Fælled og i et nedlagt postkontor.

