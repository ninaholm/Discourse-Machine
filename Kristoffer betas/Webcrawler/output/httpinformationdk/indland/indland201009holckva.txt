Holck: Våben var nødværge mod tyranner
På andet retsmøde i udvisningssagen forklarede Niels Holck, hvordan han i en fredelig demonstration blev beskudt af Vestbengalens politi. Den oplevelse førte til våbensmulgeriet


 Den danske våbensmugler Niels Holck, der i december 1995 deltog i omfattende våbensmugling til fattige landsbyer i den indiske delstat Vestbengalen, fik i går lejlighed til at forklare sine motiver. Våbennedkastningen var sket som nødværge mod kommunistiske banditter, der på vegne af delstatsregeringen gang på gang angreb de fattige landsbyer i bjergene, hvor Holck og andre tilhængere af en religiøs sekt støttede bl.a. skolebyggeri.
Landsbyerne havde organiseret nogle vagthold med unge mænd, men da de kun var bevæbnet med kæppe, havde de ikke meget at skulle have sagt. Derfor indvilligede Holck på opfordring fra et medlem af det indiske parlament i at forsøge at skaffe op mod 300 AK 47-stormgeværer.
På spørgsmål fra sin forsvarer, Tyge Trier, om hvad han præcist havde lovet at skaffe, svarede Holck:
»To ting: Dels fortsat træning af vagtværnet, dels bevæbning med håndvåben.«
Holcks rolle var at være paymaster, mens det praktiske var overladt til andre. At den endelige sending kom til at indeholde en del mere, bl.a. raketstyr og granater, kunne Holck kun forklare med, at våbenhandleren Bleach, der skulle skaffe et såkaldt end user certificate fra hæren i Bangladesh, havde proppet flere våben ind i sendingen.
»Bagefter kunne jeg se, at Bleach havde været nødt til at variere pakken, så det mere lignede en leverance til en hær-enhed,« som Holck forklarede.
Det var først efter våbennedkastningen den 17. december 1997 - >som i øvrigt mislykkedes - at Holck på BBC så indiske soldater fremvise de beslaglagte våben. Først der blev han klar over, at containerne havde indeholdt meget andet end 250-300 AK 47-geværer.
Guldsmugleri i propelfly
Holck havde på nærmeste hold oplevet, hvordan politistyrker i den kommunistisk regerede delstat havde skudt mod en fredelig folkemængde. En person tæt på Holck blev dræbt. Det havde været med til at overbevise ham om, at håndvåben var nødvendige til nødværge, forklarede han.
Anklageren Birgitte Bundgaard borede i, hvem der havde finansieret ind- købet såvel af våben som af det russiske propelfly, der havde været benyttet. Ifølge Holck var det en tidligere forretningsforbindelse fra Hong Kong, der havde købt flyet for en kvart million dollar, fordi han senere kunne bruge flyet til sin import- eksport-virksomhed. Pengene til våben stammede derimod fra det guldsmugleri, som Holck og andre side- løbende var involveret i for at finansiere udviklingsarbejde og såkaldt nation building i landsbyerne.
Bundgaard udtrykte sin tvivl om, at »en tilfældig dansker« som Holck kunne få donorer til at betale så meget til våben, selv om hun, som hun sagde, »fuldt ud respekterer din idealisme«. Tilsyneladende brød anklageren med de formuleringer sit i går udtrykte ønske om, at retten i Hillerød hverken skal vurdere skyldspørgsmålet eller Holcks mulige forsæt.
Tyge Trier lagde vægt på at påvise, at hvis det danske politi havde villet det, havde de haft mulighed for at komme i kontakt med Holck. Tidligt i 2000 fik politiet et præcist tip om, hvor Holck boede. Det fulgte man ikke op på, selv om Holck var efterlyst af Indien via Interpol.
Til sidst blev Holck udspurgt om forholdet til sine to børn. Den ældste er ner- vøst anlagt, og det har været nødvendigt med psykologhjælp. Trier spurgte ind til, hvordan det kan tænkes at påvirke barnet, hvis Holck udleveres til Indien på ubestemt tid. Grædende og med lav stemme fortalte Holck, at da hans kone også er skrøbelig, er det i høj grad ham, der er ankeret i børnenes tilværelse.
Holcks kone vidnede om samme emne. Selv om de som forældre ikke har fortalt børnene om risikoen, sagde hun om den senere tids påvirkning:
»De ved godt nu, at der er noget, der hedder alvorlig voksensnak.«
Til sidst bekræftede Holcks mor, at hvis politiet havde henvendt sig til hende, havde hun været i stand til at formidle kontakt. Den ene gang, hvor politiet havde gjort det, havde Holck allerede næste dag ringet til politiet.
Birgitte Bundgaard blev til sidst af dommeren pålagt at finde den besked, hvormed indiske myndigheder via Interpol blev fortalt, at Holck ikke kunne udleveres. Det var før ændringen af udleveringsloven i 2002.
»Hvor skal jeg spørge,« spurgte Bundgaard efter et længere replikskifte.
Dommeren svar var:
»Spørg Justitsministeriet.«
Retssagen fortsætter den 25. oktober.


