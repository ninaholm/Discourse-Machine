Manila Ghafuri

 Manila Ghafuri, 22 årStuderer dansk på KUAFra Afghanistan.


 Manila Ghafuri, 22 år, studerer dansk på KUAFra Afghanistan.
Skal vi mon til Bollywood? Jeg var syv år gammel, da min familie og jeg flygtede fra Taliban. Dengang troede jeg, vi bare skulle på ferie. Det skulle vi ikke.
Jeg kan huske bomberne, der tvang os ned i kælderen. Fra den ene dag til den anden var vi tvunget til at vende hele vores liv ryggen og flygte fra vores hjem.
Sammen med sin mor, far og seks søskende flygtede jeg fra det Nordlige Afghanistan, hvor Taliban var ved at overtage vores by.
Jeg husker tydeligt, hvordan mit liv ændrede sig. Hvordan vi delte vores ejendele og tog ud på den lange tur. På det tidspunkt vidste jeg ikke, at det var for evigt.
Måske skulle vi bare på ferie, tænkte jeg.
Det skulle vi ikke.
Jeg kan fortælle om at flygte fra et barns perspektiv. Hvordan vi gik det meste af den lange vej gennem de mange lande, frygten, overnatningerne i mørke skove og uvisheden, der fyldte hvert et skridt på den lange flugt.
Da vi kom til Danmark, var vi splittet fra min mor og mine tre søskende. I næsten to år boede jeg med min far, og mine tre resterende søskende på asylcentre i Danmark. Min far klarede det rigtig godt. Først boede vi i Sandholmlejren så på et asylcenter i nærheden af Odense. Sandholm var ikke så rart. Der var alting nyt, og jeg forstod ikke, hvorfor vi skulle være der. Det sted vi kom til nær Odense, var rart. Der var masser af aktiviteter for os børn, og jeg startede både til svømning og fodbold. Men jeg manglede min mor.
Min mor er min helt store rollemodel, og min store helt. Hun har oplevet så meget, og formår alligevel altid at have et smil på sine læber. Da vi var splittet, formåede hun altid at sende pakker på vores fødselsdag fyldt med kager og legetøj.
Der gik næsten to år, før min familie blev genforenet.  Vi var blevet splittet i Polen, og min mor og mine søskende var endt i Tyskland. Der var nogen, der ikke troede på, at hun var vores mor, og fordi hun havde fået taget fingeraftryk i Tyskland, skulle mine søskende og hende blive der. Da de tog blodprøver på os, fandt de ud af, at hun var vores mor, og endelig fik vi alle opholdstilladelse i Danmark og kunne flytte ud af asylcentret. Jeg kan huske, hvordan det føltes at være en af de eneste flygtningefamilier i Vordingborg, hvor vi flyttede til. Hvordan naboerne tog godt imod os, og var nysgerrige på den gode måde.
Det har længe været min drøm at skrive en bog om min rejse herop. Det er så meget mere end en flugt. Det er noget, der har defineret hele mit liv, og det er forfærdeligt, men det er noget, jeg ikke kan flygte fra.
I dag er jeg ikke længere på flugt, alligevel vil jeg altid være flygtningebarn, og forstå det traume som de børn, der kommer nu, har med sig.
»For mig er det både en drøm og en pligt at være med til at lave denne avis. Fordi jeg brænder for journalistikken og de gode historier. Men også fordi, jeg kan gøre noget for dem, der er i samme situation. Nemlig give dem en følelse af ikke at være alene med deres oplevelser.«
- Manila Ghafuri, fortalt til Johanne Ramskov Erichsen. Foto: Sigrid Nygaard

