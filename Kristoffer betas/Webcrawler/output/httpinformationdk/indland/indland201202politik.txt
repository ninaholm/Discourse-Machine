Politikere vil have åbenhed om prioriteringer
Sundhedsordførere fra begge fløje er klar til at tale åbent om, hvordan man bedst prioriterer sundhedsvæsnets begrænsede midler f.eks. ved at oprette et nationalt prioriteringsinstitut på sundhedsområdet. Eksperter bakker op
Samtlige sundhedsordførere på Christiansborg mener, at der bør være åbenhed om prioriteringer i sundhedsvæsnet, og flertallet ser positivt på ideen om at oprette et prioriteringsinstitut efter udenlandsk forbillede .


 Valg i det danske sundhedsvæsen, der påvirker liv og død, bliver ikke altid lagt klart frem for borgerne.
Som Information har beskrevet i de seneste dage, bliver en række patientgrupper glemt og nedprioriteret, og det er svært at gennemskue, hvem der træffer beslutninger om til- og fravalg af behandling. Det gælder blandt andre lungepatienter, som bliver diagnosticeret meget sent og ikke får tilbudt specialiseret hjælp ved livets afslutning.
Samtlige sundhedsordførere på Christiansborg mener, at der bør være åbenhed om prioriteringer i sundhedsvæsnet, og flertallet mener, at tiden er inde til at diskutere, hvordan man bedst prioriterer de begrænsede midler f.eks. ved at oprette et prioriteringsinstitut efter udenlandsk forbillede.
»De seneste dages mediedækning af området viser, at der er behov for handling. Min forventning er, at vi kommer til at tage fat på det i sundhedsudvalget og med ministeren. Vi er tvunget af nøden til at handle, fordi der ikke er råd til at tilbyde alle patienter det bedste,« siger de radikales sundhedsordfører, Camilla Hersom. Også Socialdemokraternes ordfører, Sophie Hæstrup Andersen, er tilhænger af et institut, der prioriterer sundhedsudgifter.
»Vi har allerede en del organer, som prioriterer på forskellige områder i sundhedsvæsnet i dag – for eksempel inden for den dyre sygehusmedicin og den dyre kræftbehandling. Men de tænker ikke deres indsatser sammen, og et nationalt prioriteringsinstitut ville være en god idé. En anden mulighed er at styrke Dansk Sundhedsinstitut eller styrke de medicinske teknologivurderinger. Både Norge og England har spændende initiativer, som man kunne lade sig inspirere af,« siger hun og understreger, at det stadig er politikernes ansvar i regioner og Folketing at træffe de overordnede prioriteringer.
Politikerne bør vælge
En lang række læger, sundhedsøkonomer og etikere, som Information har talt med, peger på, at den bedste vej til større åbenhed netop er et samlet, uafhængigt prioriteringsorgan, altså en institution med uafhængige lægefaglige eksperter, der vurderer ny medicins effekter i forhold til prisen.
Eksperterne skal rådgive politikerne, som i sidste ende skal foretage åbne til- eller fravalg, og forbilledet skal ifølge ekpsertflertallet findes i Norge.
»En samlet prioriteringsinstitution kan formodentlig bedst leve op til betingelsen om åbenhed om beslutningerne og deres begrundelser,« siger Peter J.H. Rossel, lektor i medicinsk videnskabsteori og ansvarlig for medicinsk etik ved lægestudiet på Københavns Universitet.
For direktøren i Dansk Sundhedsinstitut, Jes Søgaard, er det vigtigste, at de læger, der vurderer de enkelte behandlinger, også har prisen for øje. Ellers vil man udelukkende se på sundhedsfordelen, uanset hvor høj prisen er.
»Vi skal fra starten afveje pris og kvalitet, og det har man blandt andet sat strategier op for i Norge og Storbritannien. Der kommer et prioriteringsorgan ind som et filter og laver den afbalancerede vurdering. Astrid Krag ville jo aldrig komme tilbage fra barselsorlov, hvis hun gik ud og sagde, at den dyre kræftmedicin, som lægerne anbefaler, har vi ikke råd til,« siger Jes Søgaard.
 Savner klar udmelding
Dansk Folkepartis sundhedsordfører Liselott Blixt vil nu stille spørgsmål til sundhedsministeren om, hvordan man konkret vil imødegå prioriteringsspørgsmålet.
»Ministeren er nødt til at melde helt klart ud, hvordan hun vil håndtere udfordringerne, og det vil jeg nu spørge hende eller hendes vikar Pia Olsen Dyhr (SF) om,« siger Liselott Blixt, der også er tilhænger af ideen om et nationalt prioriteringsinstitut, dog i form af den britiske model. Venstres Hans Andersen vil endnu ikke vil tage stilling til et institut, men efterlyser en mere åben dialog om prioriteringerne i sundhedsvæsnet.
Det samme lægger medlem af Etisk Råd Mickey Gjerris stor vægt på:
»Det er helt afgørende, at vi får større åbenhed omkring beslutningerne i sundhedsvæsnet, for det vil gøre det muligt for den enkelte borger at lade være med at støtte de politiske værdier, som ligger til grund for et givent valg eller fravalg af behandling, og i stedet stemme på et andet politisk parti.«
Fungerende sundhedsminister Pia Olsen Dyhr (SF) er bortrejst for øjeblikket, men sundhedsminister Astrid Krag (SF) skrev, kort før hun gik på barsel, til Information, at hun ikke er afvisende over for ideen.
»Vi er meget optaget af at sikre det bedst mulige samlede sundhedstilbud til danskerne. På den baggrund er det helt naturligt at overveje, hvilken beslutningsstruktur og organisering, som f.eks. et prioriteringsinstitut, der bedst kan understøtte en fornuftig prioritering og kvalitetsudvikling på sundhedsområdet. De overvejelser har vi påbegyndt, og dem vil vi arbejde videre med.«

