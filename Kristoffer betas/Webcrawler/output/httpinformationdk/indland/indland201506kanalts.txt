’Jeg kan altså godt få mere end et par sko for 2.000 kr.’
Betina Hansen fra Vollsmose var arbejdsløs og på kontanthjælp indtil for et par måneder siden. Selv om hun i dag får under 2.000 kr. mere ud af at arbejde, mener hun, at det sagtens kan betale sig for hende
Betina Hansen, som bor i Vollsmose har skiftet en tilværelse som kontanthjælpsmodtager ud emd et job som buschauffør. For Betina Hansen har det dog aldrig været lønnen, men derimod karakteren af arbejdet og mulighederne for at få et job, som har spillet en rolle – så længe hun ikke kom til at tjene mindre, end hun fik i kontanthjælp.


 Øverst i en af Egeparkens treetagers boligbyggerier bor 43-årige Betina Hansen med udsigt over de grønne arealer i midten af Vollsmose.
»Jeg var faktisk overrasket over, hvor grønt der er her, da jeg flyttede hertil,« siger Betina Hansen, som står blandt vasketøjet ude på den lukkede altan og spejder ud over området.
Til daglig er Betina Hansen chauffør i Odenses bybusser, men jobbet er kun knap tre måneder gammelt. I mange år arbejdede hun på fabrik, men for nogle år tilbage begyndte hun på lærerseminariet. Hun droppede dog ud igen i 2010 og endte derfor på kontanthjælp.
»Det var ikke, fordi teorien ikke interesserede mig, men jeg kunne bare ikke se mig selv som lærer,« fortæller Be tina Hansen over en kop te i køkkenet.
De næste fem år var hun på kontanthjælp, dog afbrudt af et år på teknisk skole hvor hun begyndte uddannelsen som teknisk designer. Men da hun ikke kunne få nogen praktikplads, endte hun med at ryge ud af uddannelsen og tilbage på kontanthjælp.
Det ville hun stadig være i dag, hvis ikke hendes mentor fra Vollsmose Sekretariatet, der arbejder med at løse bydelens boligsociale problemer, en dag viste hende en brochure. Odense Kommune og byens busselskaber efterlyste potentielle buschauffører, og mentoren spurgte, om det ikke var noget for Betina Hansen.
»Jeg havde overhovedet ikke forestillet mig, at jeg skulle ud og køre bus. Men jeg tænkte, at jeg da godt kunne se, hvad det var for noget. Og så syntes jeg egentlig, at det lød meget interessant.«
Betina Hansen blev kaldt til samtale samme dag, som hun var til informationsmøde, og to dage senere ringede selskabet og sagde, at de gerne ville hyre hende. Efter otte ugers AMU-kursus, hvor hun bl.a. fik taget kørekort til bus, blev hun ansat i en 37-timers stilling som chauffør ved bybusserne i Odense.
»I starten er det rigtig stressende. Der er mange ting at holde styr på: trafikken, kunderne, billetter. Men det giver en tilfredsstillelse at tjene sine egne penge, og det passer mig rigtig godt at være buschauffør,« siger Betina Hansen.
»Det er også lige så meget, det med at være fri af systemet. Det er ikke bare sådan, at man sidder på sin flade røv på kontanthjælp, og så går der penge ind på kontoen. Der er jo hele tiden et pres. Hvornår ringer de og siger, at man skal ud og ordne nogle haver, som man dybest set overhovedet ikke har forstand på eller interesse i, eller skal på et kursus af en art.«
Betale sig at arbejde
I Vollsmose er knap halvdelen af beboerne uden for arbejdsmarkedet, og hver femte beboer er på kontanthjælp. Det er langt over gennemsnittet for hele Odense, og det er med til at placere Vollsmose på regeringens liste over særligt udsatte boligområder – det der også er kendt som ’ghettolisten’.
Både Socialdemokraterne og Venstre har i løbet af valgkampen lagt vægt på, at det skal kunne betale sig at arbejde, og at der derfor skal være en betydelig økonomisk gevinst ved at arbejde, hvis flere skal flyttes fra arbejdsløshed over i beskæftigelse. Men vejen dertil er de to partier ikke enige om.
Socialdemokraterne har sænket skatten på arbejde for de lavest tjenende og har indført de såkaldte nyttejob, så kontanthjælpsmodtagere nu skal arbejde for ydelsen. Samtidig har de imidlertid også afskaffet det hidtidige kontanthjælpsloft, men samlet set er det blevet mere attraktivt at tage et arbejde, mener partiet.
Venstre vil derimod genindføre et »moderne kontanthjælpsloft« og samtidig sænke skatten på arbejde. For som det ser ud i dag, er der for lille økonomisk gevinst ved at arbejde, mener partiet.
Under 2.000 kr.
Da Betina Hansen fik sit kørekort og begyndte som buschauffør, var det til 137 kr. i timen. Lønnen varierer lidt fra måned til måned afhængigt af aften- og weekendarbejde, men Betina Hansen vurderer selv, at hun får udbetalt 15.000 kr. om måneden. Det er markant mere end de 11.000 kr., hun havde til rådighed på kontanthjælp, men til gengæld får hun 2.000 kr. mindre i boligsikring og betaler nu også fagforeningskontingent hver måned.
Det betyder ifølge Betina Hansen, at hendes egentlige fortjeneste ved at gå i arbejde er på under 2.000 kr. om måneden. Dermed er hun en del af den gruppe, som ifølge politikerne ikke får særlig meget ud af at arbejde. Hun har det, som Økonomi- og Indenrigsministeriet kalder en »svag økonomisk tilskyndelse til at arbejde«, fordi der ikke er særlig stor forskel på hendes løn og det, hun fik i kontanthjælp.
For Betina Hansen har det dog aldrig været lønnen, men derimod karakteren af arbejdet og mulighederne for at få et job, som har spillet en rolle – så længe hun ikke kom til at tjene mindre, end hun fik i kontanthjælp.
»Jeg vil ikke ødelægge mig selv og mit helbred, for der kommer dæleme ikke nogen og siger tak bagefter,« siger Betina Hansen. Hun har derfor ikke søgt job, der involverer hårdt fysisk arbejde, ligesom hun har holdt sig fra rengøringsjob.
»Jeg har ikke noget imod at få en lav løn, hvis jeg er tilfreds med det, jeg laver, og er glad, både når jeg tager på arbejde, og når jeg har fri. Det kan godt være, jeg ikke får flere penge til mig selv, men det giver en tilfredsstillelse på et andet plan.«
Og så er 2.000 kr. altså ikke småpenge, understreger Betina Hansen. Tværtimod er det en væsentlig stigning i rådighedsbeløbet for folk, der tjener som hende.
»Det kommer an på, hvad man er vant til, og 2.000 kr. er rigtig mange penge for mig. Jeg kan altså godt få mere end et par sko for 2.000 kr. Det er lige før, hele familien kan få sko for de penge,« siger Betina Hansen med henvisning til Lars Løkke Rasmussens berømte bemærkning i Folketinget om, at 2.000 kr kun er nok til at dække indkøbet af et par sko.
Flere fattige
På en reklametavle på Vollsmose Allé hænger en stor plakat af Konservatives leder, Søren Pape, der kræver »mere respekt for hårdt arbejde«. Ligesom Venstre vil Konservative have et nyt kontanthjælpsloft, og konkret vil partiet sikre, at der altid er mindst 3.000 kr. i forskel på offentlig forsørgelse og arbejde. Det vil ifølge Søren Pape betyde, at en enlig forsørger med børn vil miste 2.000-3.000 kr. om måneden efter skat.
Som omtalt her i avisen i går viser en analyse fra Kontanthjælpsalliancen, at Konservatives forslag vil føre til, at særligt enlige forsørgere med ét barn vil lide sociale og materielle afsavn.
Tilsvarende viser en ny analyse fra Arbejdernes Erhvervsråd, at en genindførelse af fattigdomsydelserne, heriblandt kontanthjælpsloftet, vil føre til øget fattigdom og særligt flere fattige børn.
Den nuværende regering afskaffede i 2012 de såkaldte fattigdomsydelser, der dækker over starthjælp og lav introduktionsydelse til udlændinge samt et loft over, hvor meget man kan få i kontanthjælp. Samtidig blev loftet over børnechecken afskaffet, og det har alt sammen ført til, at der i dag er færre fattige i Danmark, konkluderer analysechef Jonas Schytz Juul for AE-rådet, der står bag analysen.
»Op igennem 00’erne i Danmark var der er en stigning i fattigdom i Danmark. Den kurve har man fået knækket i løbet af de sidste par år. Genindfører man fattigdomsydelserne, vil det betyde, at der vil komme 7.000 flere fattige, hvoraf mange er børn,« siger Jonas Schytz Juul.
Analysen viser således, at en genindførelse af fattigdomsydelser vil resultere i 3.700 flere fattige børn, som også på på lang sigt vil mærke konsekvenserne, påpeger Jonas Schytz Juul.
»Man ved, at børn, der vokser op i fattigdom, også har det sværere, når de bliver voksne. De klarer sig dårligere uddannelsesmæssigt og på arbejdsmarkedet. En genindførelse af fattigdomsydelserne vil derfor også have en effekt på lang sigt for de børn, som vokser op i familier, der er fattige, fordi de vil få det sværere – både i deres opvækst, men også når de selv bliver voksne,« siger han.
Leverpostejmadder
Betina Hansen er selv enlig mor til to og ville derfor med de konservatives forslag skulle klare sig for i hvert fald 2.000 kr. mindre om måneden på kontanthjælp. Hendes børn er i dag 17 år og 19 år, men hun kan godt sætte sig ind i, hvordan det ville have forandret familiens hverdag.
»Det ville i hvert fald betyde, at vi skulle have haft leverpostejmadder nogle flere gange om ugen. Det ville også betyde, at jeg ikke ville have haft råd til at lægge en lille smule til side, så vi kunne tage til Sjælland en gang om året og besøge min søster, som vi har gjort. Eller at vi en gang imellem kan tage på Jensens og spise eller bestille en pizza. Det ville der overhovedet ikke være plads til,« siger Betina Hansen.
Læs også: Analyse: Konservatives kontanthjælpsloft vil betyde sociale afsavn
Hun siger selv, at det også handler om, hvor god man er til at »sætte tæring efter næring«. Men kontanthjælp handler ikke kun om at overleve, mener hun.
»Et eller andet sted handler det jo også om livskvalitet. At man har det der lille pusterum, hvor man ikke behøver at vende hver en krone. Hvor man kan spare lidt sammen, så ungerne kan få nyt tøj, fordi der har været noget at spare lidt sammen af,« siger Betina Hansen.
Hjælper ikke at skære
Selv vil Betina Hansen ikke betegne sig som doven, selv om der er job, hun ikke har søgt, fordi det ikke var noget for hende. Men når hun dagligt tænder for P1 og hører politikerne debattere, får hun følelsen af, at de mener, at arbejdsløse, som hun selv var, ganske enkelt ikke tager sig sammen.
»Politikerne siger ikke direkte, at arbejdsløse mennesker er dovne. Men jeg vil da vove den påstand, at det lidt er det indtryk, folk får,« siger Betina Hansen. Godt nok vil der altid være »mennesker, som egentlig ikke har lyst til at lave noget«. Men det er forkert at skære alle over én kam, mener Betina Hansen, for mens nogle få måske ikke gider, er der andre, der slet ikke kan på grund af psykiske eller fysiske problemer.
»Men langt de fleste vil jo rigtig gerne have et job og den tilfredsstillelse, det giver at klare sig selv og tjene sine egne penge, uanset om det er lidt eller meget. Det selvværd og den selvtillid det giver, kan ikke gøres op i penge,« siger Betina Hansen.
Og det vil ikke hjælpe noget at skære i ydelserne, mener hun. Tværtimod.
»Du kan også gå hen og gøre livet så surt for folk, at man puffer til dem, der er på vippen til at gå ned med flaget, og som måske ikke har det så godt psykisk, fordi de er ledige. Og for dem der allerede er røget ud over vippen, er det lidt at sparke på folk, der allerede ligger ned,« siger Betina Hansen og tilføjer:
»At tage penge fra folk betyder jo ikke, at de får mere overskud, livsmod eller selvtillid til at søge et job. Folk kommer ikke i arbejde ved, at man tager penge fra dem. Det tror jeg simpelthen ikke på.«
Læs også: Fordel og hersk: Hvor meget skal en kontanthjælpsmodtager have?

