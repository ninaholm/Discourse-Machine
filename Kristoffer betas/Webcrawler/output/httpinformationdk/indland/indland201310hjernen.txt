Hjernen bliver vasket mens vi sover affaldsstoffer
Din hjerne slammer til i affaldsstoffer, hvis du ikke får søvn nok, viser ny banebrydende forskning. Hjernen har nemlig ikke energi nok til at være vågen og gøre rent på samme tid. I yderste konsekvens kan det være en årsag til Alzheimers, slagtilfælde og demens
 
	Søvn genoplader hjernen, men nu ved vi, at den også renses for affaldsstoffer, mens vi sover.


 
	Vi tilbringer omkring en tredjedel af vores liv på langs, men vi ved meget lidt om hvorfor. Nu har et amerikansk forskningshold ledet af den danske hjerneforsker Maiken Nedergaard måske fundet et af søvnens vigtigste biologiske formål: Hjernen skal bogstaveligt talt vaskes ren for affaldsstoffer.

	»Hjernen har to forskellige tilstande: Når vi er vågne, arbejder hjernecellerne hårdt på at bearbejde alle de informationer, vi får fra vores omgivelser. Mens når vi sover, arbejder hjernen hårdt på at fjerne alt det affald, vi oparbejder, mens vi er vågne,« siger Maiken Neder­gaard, professor i neurologi ved University of Rochester i New York, i en video­præsentation af resultaterne, der netop er blevet offentliggjort i det videnskabelige tidsskrift Science.

	Forskningen har i forvejen påvist, at søvn påvirker vores evne til at huske og lære, men det er første gang, at forskningen kan sige noget om, hvad der sker rent fysisk i vores hjerne, mens vi sover.

Giftigt affald

	Som alle levende organismer producerer hjernen affald, og noget af det affald er giftige proteiner, som er svære at nedbryde.

	Maiken Nedergaard og hendes forskerhold påviste allerede sidste år, at hjernen har et særligt system, der renser hjernen for affaldsstoffer, døbt det glymfatiske system.

	Via et rørsystem pumper det væske ind mellem hjernecellerne, så affaldet fysisk bliver skyllet væk og over i det almindelige lymfesystem, hvor det bliver transporteret ned til leveren.

	Den nye opdagelse er, at det glymfatiske system er 10 gange så aktivt, når vi sover, som når vi er vågne. Nogle af hjernens celler krymper under søvnen, så der er mere plads til, at væsken kan pumpe igennem.

	Forklaringen er formentlig, at hjernen ikke har energi nok til at gøre rent, mens den er vågen, siger Maiken Nedergaard.

	»Så vi har brug for at sove på grund af det her mikroskopiske rengøringssystem, der fjerner de giftige affaldsstoffer,« siger hun.

	For at måle aktiviteten i det glymfatiske system har en ph.d.-studerende fra forskerholdet brugt to år på at træne mus til at kunne sove på et særligt mikroskop.

	Dernæst sprøjtede hun grøn farve ind i hjernesystemets særlige ’rensevæske’ og fulgte dets vej gennem hjernen med mikroskopet. Efter en halv time vækkede hun musene og gentog øvelsen med en rød rensefarve. Forskellen var slående. Den grønne rensevæske skyllede hurtigt igennem hjernecellerne, mens den røde ikke skyllede hjernen særlig godt, fordi musen blev vækket i sin søvnperiode.

Kan skade hjernen

	For at afgøre den fulde betydning af de nye fund, skal forsøget først gentages på mennesker. Men det vil være relativt simpelt, siger Maiken Nedergaard til BBC.

	Hun har dog en tese om, at søvnmangel direkte kan skade hjernen, hvis affaldsstofferne får lov til at hobe sig op. Blandt andet ved man, at Alzheimers, slagtilfælde og demens er forbundet med søvnforstyrrelser, noterer Maiken Nedergaard sig.

	»Det kunne åbne for en stor debat om skifteholdsarbejdere, der arbejder om natten. Du bliver formentlig skadet, hvis du ikke får sovet,« siger hun til BBC.

	Forskningsresultaterne er banebrydende, siger flere søvnforskere til Science.

	Men der er formentligt også andre årsager til, at vi sover.

