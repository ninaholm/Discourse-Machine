Muhammedkrise II lammer Helle Thorning
Under den første Muhammed-krise for to år siden dykkede Helle Thorning-Schmidt til katastrofalt lave opinionstal. Da gik DF og de radikale frem. Denne gang tager SF kegler på hård retorik, der fordømmer fanatisme og udråbes til oppositionens leder
Socialdemokraternes formand, Helle Thorning-Schmidt, oplever for tiden, at enigheden i den socialdemokratiske folketingsgruppe har sprækker: S-linjen når ikke -ud over rampen-, fordi Thorning afstår fra at formulere sin enighed med Fogh i stærk og selvstændig tale modsat SF-s Villy Søvndal.


 Helle Thorning-Schmidt har ikke haft nogen god uge. Hun er blevet offentligt hånet for at lade sin blog gå i stå med et "god jul og godt nytår" for to måneder siden.
Samtidig med at Villy Søvndahl igen af et kor af lederskribenter, kommentatorer og politiske modstandere udnævnes til at være oppositionens leder.
Thorning er havnet i en rigtig dårlig situation, som hun og hendes rådgivere længe har frygtet: En relancering af Muhammed-krisen.
Under den første Muhammed-krise for to år siden dykkede Thorning til katastrofalt lave opinionstal, de værste hun har oplevet, under 20 procent - på niveau med Nyrups katastrofetal under efterlønskrisen i 1999.
Dengang steg Dansk Folkepartis og de radikales tilslutning til et historisk højt niveau. Et halvt år senere havde billedet ændret sig dramatisk: De radikale var da begyndt at gå pop i limningen og Thorning havde fremgang på sin velfærdsdagsorden. 
Men dykket under Muhammed-krisen var så chokerende og smertefuldt, at S-ledelsen var dybt optaget af at kalkulere risikoen for, at Muhammed-krisen igen skulle erobre dagsordenen - inden valget.
S er handlingslammet
Det skete ikke, men nu er det sket. Og Socialdemokraterne synes som første gang handlingslammede: Situationens objektive vanskelighed blev demonstreret gennem en Megafon-undersøgelse udført for tv 2 og offentliggjort onsdag.
Den viste, at forslaget om at gøre forældre til uromagere under 18 økonomisk ansvarlige for børnenes hærværk har støtte blandt 71 procent af befolkningen og kun 18 procent er imod. 
Det er færre end SF's, de radikales og Enhedslistens vælgere efter seneste målinger. Over halvdelen af vælgerne støtter forslag om nedsættelse af den kriminelle lavalder fra 15 til 13 år. 39 procent er imod.
Disse to forslag er lanceret af Dansk Folkeparti, og regeringen har tøvende bakket op om at gøre forældrene økonomisk ansvarlige.
Også Søren Pinds forslag om udstyre de unge lovbrydere med en elektronisk fodlænke har tilslutning fra et absolut flertal af vælgerne, ifølge Megafon.
Samtidig viser de seneste meningsmålinger markant fremgang til SF og DF, mens Thorning går tilbage og nu er markant under det elendige valgresultat.
Fogh-kritik vs. frihed
Som under den første Muhammed-krise har medier og kommentatorer efter PET's erklæring om mordplaner mod Jyllands-Postens karikaturtegner delt sig i første omgang, så de regeringskritiske medier fokuserede på kritik af regeringen og PET for udvisning af de to tunesiske formodede mordplanlæggere uden domstolsprøvelse, mens andre fokuserede på attentatet mod ytringsfriheden og på de imamer og islamister, der igen udtrykte vrede og fordømmelse af profettegningerne, danske medier og den forfulgte tegner. 
Men alt tyder på, at den til tider dominerende regeringskritik i denne sag som under første Muhammed-krise har meget beskeden opbakning i befolkningen.
Den mere eller mindre diffuse sammenhæng mellem Muhammed-sagen og den hidtil usete bølge af uro samt bil-, bus-, skole- og skurafbrændinger har udvidet det værdipolitiske opgør om tegninger, islamisme og indvandrerunge.
Under den første Muhammed-krise forsøgte Thorning sig med en fast linje, der bakkede regeringen op og nedtonede den i andre dele af oppositionen yndede kritik af Fogh Rasmussens håndtering af krisen.
Men eksformændene Lykketoft og Auken var dengang illoyale og dyrkede deres egne soloangreb på Fogh og regeringen. Resultatet var en uklar socialdemokratisk linje.
Sprækker i S-enighed
I dag synes folketingsgruppen at stå nogenlunde samlet bag Thorning og eksformændene holder lav profil, ja støtter Thorning overfor Ritt Bjerregaards kritik.
Men enigheden i den socialdemokratiske folketingsgruppe har sprækker: Thornings og partiledelsens beslutning om at stå bag regeringen i udvisningen af de to tunesere og vedstå fadderskabet til terrorloven har været svær for et frustreret mindretal.
Men selv om S-linjen har været klar, kommer den ikke "ud over rampen", fordi Thorning afstår fra at formulere sin enighed med Fogh i stærk og selvstændig tale.
Til gengæld har Søvndal søgt at udnytte situationen med et usædvanlig hårdhændet formuleret angreb på Hizb-ut-Tahrir og meningsfæller på sin blog.
Den politiske, islamistiske og demokratikritiske organisation er naturligvis med omhu valgt som hovedfjende i den spændte situation. 
For her har vi mennesker der åbent bekender sig til idéer om afskaffelse af vestligt demokrati og indførelse af 'kalifatet', synspunkter, der møder massiv kritik over en meget bred kreds, selv om de faktisk i modsætning til andre spiller med åbne kort, tager konsekvent afstand fra vold og i deres demokratikritik og utopiske idealer ikke principielt er særligt forskellige fra kommunistiske og venstresocialistiske partier i  en ikke så fjern fortid.
Men det markante ved Søvndals blog-indlæg er en retorik, der svarer til Pia Kjærsgaard, når den er værst: Grovkornede formuleringer antyder, at "de skal ud", "hvad skal de her?", de kan "gå ad helvede til".
Kjærsgaard bruger samme retoriske markeringer, men går direkte efter ballademagerne. 
Det er formentlig helt i tråd med meget udbredte holdninger blandt vælgerne som Megafon-målingen viser.
SF har vundet ved at være det mest overbevisende repræsentant for det betydelige, men ikke meget store mindretal, der først og fremmest ser spændingerne omkring tegninger og bilafbrændinger som regeringens ansvar.
Om Søvndal så også kan få andel i de vælgere, der er vrede over uromagere og islamister, skal vise sig.
Naser Khader giver den hele armen i sit opgør med imamerne og kritiserer frontalt den dialogivrige integrationsminister Birthe Rønn Hornbech. 
Han synes ved at være klar til forståelse med Pia Kjærsgaard om en markant indsats mod 'radikalisering' under de finanslovforhandlinger der begyndte i går.
Fogh sidder stadig sikrere i sin saddel.


