På yderkanten



 Hykleri er magtens pyntedragt. Partiet Venstre fører sig nu frem med forslag om at styrke 'Udkantsdanmark' ved at flytte statslige myndigheder til nødlidende provinsområder. Du store spindoktor! Det er jo Venstre selv, der som regeringsparti de seneste ni år har gennemført Danmarks-historiens mest omfattende centraliseringer. Som forfatteren Lars Olsen fastslog i weekendens Information:
»Kommunalreformen har nedlagt kommunerne, politireformen har nedlagt politistationer, domstolsreformen har nedlagt domhusene, og på uddannelsesområdet har man nedlagt seminarer, mens sygehusudviklingen har båret mod massenedlæggelser og oprettelsen af supersygehuse.«
Man kan tilføje, at VKO-vanrøgt af offentlig transport har svækket tog- og busforbindelser, og at eftergivenhed over for mega-indkøbscentre har knækket lokal handel. Plus at 'reformer' af landbrugslovene begunstiger stadigt større bedrifter.
I tidligere tider roste Venstre sig selv for at være værneren af 'det nære samfund'. Som regeringsparti har Venstre forgudet 'stordriftens fordele'. Når Venstre skoser de nye storkommuner for ikke at 'hente de potentielle rationaliseringsgevinster', er det en opfordring til at lukke endnu flere lokale skoler, biblioteker og servicefilialer.
Til sin skræk har Venstre på det seneste oplevet kraftigt medlemsfrafald i de provins-områder, hvor partiet har sin magtbase. Det synes at være dæmret rundt omkring, hvem der står bag afviklingen af livet på landet. Og når det altså nu ikke lykkes at blive ved med at narre folk, må Venstres spinafdeling have skønnet, at der er behov for at narre folk på en ny måde.
Og narreværk er forslaget om statslig udflytning. Landets regeringsby er København. Statslige myndigheder, der flyttes ud, bliver svækket ved isolering og mangel på at kunne tiltrække kvalificeret arbejdskraft.
Men en svækket stat er måske noget, som Venstre vil sætte på programmet. Igen.

