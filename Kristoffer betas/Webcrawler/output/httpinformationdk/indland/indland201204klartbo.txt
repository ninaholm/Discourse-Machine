Klart borgerligt nej til Irak-kommissionen
Et årti efter Irak-krigen splitter den danske deltagelse stadig Folketinget i en rød og blå blok


 Hvis Danmarks deltagelse i Irakkrigen i 2003 blev vedtaget med det snævrest mulige politiske flertal, så bliver undersøgelsen af denne deltagelse et årti senere vedtaget med et lige så snævert flertal. Samtlige borgerlige partier vender sig nemlig mod SRSF-regeringens kommissorium for Irak-kommissionen. En undersøgelse som dermed kun har flertal med Enhedslistens stemmer.
Venstres forsvarsordfører, Troels Lund Poulsen, konstaterer således kortfattet:
»Vi ser ikke nogen grund til at undersøge det her«.
Den samme melding kommer fra Konservative, Dansk Folkeparti og Liberal Alliance. Netop den tidligere VK-regering har siden 2003 – med støtte fra først Dansk Folkeparti og siden også Ny Alliance/Liberal Alliance – afvist en sådan uvildig undersøgelse.
I dag anklager Konservatives udenrigsordfører, tidligere udenrigsminister Per Stig Møller, regeringen for bruge undersøgelsen til at forsøge at kompromittere den tidligere regering, hvilket han kalder »udansk«.
»Jeg har intet at skjule, og jeg skal nok møde op for kommissionen, hvis jeg bliver indkaldt. Men i de næste fem år skal vi nu leve med den her mistænkeliggørelse, og det er usmageligt,« siger Per Stig Møller.
Den tidligere udenrigsminister mener, regeringen omhyggeligt har »skåret undersøgelsen til«, så den ikke ser på den daværende SR-regerings beslutning i 1998 om dengang faktisk at blåstemple en eventuel dansk deltagelse i et angreb på Irak.
DF: Absurd diskussion
Dansk Folkepartis udenrigsordfører, Søren Espersen, mener, at undersøgelsen er »spild af tid og penge«.
»Hovedspørgsmålet er jo, om krigen var lovlig eller ej. Og den diskussion er absurd, for det strides selv juristerne om den dag i dag. Vi henholder os til grundloven, som fastslår, at regeringen kan beordre soldaterne i krig, hvis der er flertal for det i Folketinget. Der er faktisk ikke andre ting, som binder folketingsmedlemmerne, siger Søren Espersen.
Liberal Alliances udenrigsordfører, Mette Bock, henviser til, at alle alligevel ved, at »grundlaget for Irak-krigen ikke holdt stik«.
»Der er foretaget tilsvarende undersøgelser i en række andre lande, og det eneste, der reelt er kommet ud af disse undersøgelser, er et ulykkeligt spor af større usikkerhed, ulykkelige familier, der får rippet op i deres tragiske tab af familiemedlemmer, samt dybe politiske fjendskaber, der ikke vil tilføre fremtidige beslutninger større rationalitet,« siger Mette Bock.
Til gengæld er Enhedslistens tidligere mangeårige udenrigs- og forsvarsordfører, den nuværende finansordfører Frank Aaen tilfreds med, at undersøgelsen nu kommer. Frank Aaen kæmpede ellers til det sidste for blandt andet at få indføjet i kommissoriet, at undersøgelsen også skulle omfatte den amerikanske efterretningstjeneste CIA’s hemmelige fangeflyvninger.
»Undersøgelsen er ikke kun vigtig i et historisk lys. Den er også vigtig i forhold til fremtiden. Det nytter ikke noget, at vi prædiker om at udbrede menneskerettighederne, hvis vi selv træder dem under fode. Denne undersøgelse sender et klart signal til både forsvaret og til fremtidige regeringer om, at ens handlinger og påstande risikerer at blive undersøgt,« siger Frank Aaen.
Da det er regeringen, som formelt nedsætter undersøgelseskommissionen kommer den dog ikke – modsat krigsdeltagelsen i 2003 – til afstemning i Folketinget. I stedet bliver kommissoriet for undersøgelsen behandlet i Folketingets udvalg for forretningsordenen. Her får oppositionspartierne nu mulighed for at komme med deres indvendinger.
Tidligere statsminister, NATO’s generalsekretær Anders Fogh Rasmussen, oplyser i en kortfattet meddelelse, at han »stiller naturligvis op og afgiver forklaring«, hvis Irak-kommissionen ønsker det.

