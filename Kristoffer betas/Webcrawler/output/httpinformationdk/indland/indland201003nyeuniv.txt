Nye universitetsbygninger på vej i København



 Da et flertal på Københavns Rådhus i sidste uge blev enige om en omfattende anlægspakke med overskriften ’Kickstart København’, blev der også åbnet for bedre forhold for Københavns Universitet. 
Aftalen er god for Københavns Universitet, fordi kommunen nu vil sikre det nødvendige plangrundlag for byggeri på Panum-komplekset, en ny laboratoriebygning på Det Farmaceutiske Fakultet samt bygningen af den nye Niels Bohr Science Park. 
Kommunen afsætter desuden 400.000 kroner til en forundersøgelse af et internationalt forsker- og kollegiebyggeri. 
Som en del af aftalen skabes der rammer for, at Københavns Universitets Nørre Campus og Rigshospitalet kan udbygges for fem milliarder kroner i de kommende år. Københavns Universitet hilser derfor aftalen velkommen:
»Vi er rigtig glade for denne aftale, fordi den sikrer de bedste rammer omkring udbygningen af universitetet til gavn for de studerende og ansatte. Jeg er sikker på, at nybyggeriet vil være med til at give nyt liv til bydelen og få stor betydning for udviklingen af København som vidensregion,« siger rektor Ralf Hemmingsen.
Københavns Kommune anslår, at de samlede investeringer i byggeriet på universitetet og Rigshospitalet vil give en effekt på knap 5.000 flere beskæftigede i bygge- og anlægsbranchen.

