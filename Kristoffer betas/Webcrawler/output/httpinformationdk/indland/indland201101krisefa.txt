Krise i fangesagen
Hovedvidnet i den afghanske fangesag nægter at lade sig afhøre om fangemishandling i Kandahar. Tolken har tidligere fortalt Østre Landsret, at han frygter for sin sikkerhed


 Allerede på fangesagens første dag sprang den første bombe i Østre landsrets retssal 17. Efter frokost meddelte retsformand Katja Høegh, at retssagens hovedvidne ikke har tænkt sig at afgive forklaring alligevel. Det drejer sig om en dansk militærtolk, som i januar og februar 2002 var udsendt sammen med det danske Jægerkorps til Kandahar i Afghanistan. Her fik han angiveligt kendskab til amerikanske styrkers mishandling af fanger, da han i en periode blev udlånt til det amerikanske afhøringscenter i Kandahar.
Det er disse oplevelser, som han nu har meddelt, at han ikke ønsker at fortælle Østre Landsret om. Tolken havde ellers fået rettens ord for, at han kunne afhøres for lukkede døre og smugles ind ad en bagdør, så medierne ikke fik adgang til ham.
»Jeg har fået besked om, at tolkevidnet ikke har til hensigt at afgive vidneforklaring og det har vi så drøftet de mulige konsekvenser af,« meddelte retsformanden efter frokostpausen.
En katastrofe
Tolken er hovedvidne i sagen, der er anlagt af den tidligere afghanske regeringskommandant Ghosoullah Tarin, der den 17. marts 2002 blev arresteret af danske jægersoldater og udleveret til det amerikanske afhøringscenter i Kandahar, hvor han og 30 af hans mænd angiveligt blev udsat for mishandling og ydmygelser.
Når tolkens vidneudsagn er så vigtigt, skyldes det at han som det eneste af de indkaldte vidner formentlig ved selvsyn har oplevet, at amerikanerne havde problemer med at overholde menneskerettighederne under interneringen og afhøringen af afghanske fanger. 
Desuden spiller tolken en hovedrolle for afklaring af spørgsmålet om, hvor meget de danske myndigheder vidste om risikoen for fangemishandling, da de udleverede Tarin og hans mænd til amerikanerne.
Information har dokumenteret, hvordan han mindst ni gange  advarede sine overordnede om amerikanernes mishandling af fanger i Detention Centre Kandahar. Uden at nogen greb ind.
Advokat Tyge Trier, der repræsenterer Tarin i sagen,  betegner tolkens manglende vidneudsagn som »en katastrofe.«
»Det er klart, at det er meget problematisk, hvis han ikke kommer,« siger Trier, der ikke umiddelbart ser nogen mulighed for at tvinge tolken til at vidne. 
Sagen fortsætter
Retsformand Katja Høegh lod tirsdag sagen fortsætte som planlagt, hvilket støttes af kammeradvokat Peter Biering, der repræsenterer Forsvarsministeriet. Han mener, at tolkens forklaring alligevel kan indgå i sagen.
»Tolken har jo tidligere afgivet forklaring til Forsvarets Auditørkorps i for-bindelse med deres undersøgelse af sagen, så må vi jo bare bruge den,« siger han. 
Men den løsning bryder Tyge Trier sig ikke om.
»Jeg har mindst 24 spørgsmål, som jeg gerne vil have tolken til at svare på – spørgsmål, der rækker ud over de forklaringer, han har afgivet til Forsvarets Auditørkorps. Auditørernes undersøgelse af tolkens beskyldninger om fangemishandling er hemmeligstemplet og kan efter krav fra Forsvarsministeriet kun fremlægges for lukkede døre.
Ghosoullah Tarin kræver 50.000 kroner i erstatning fra den danske stat, ef-tersom det var danske jægersoldater, der den 17. marts 2002 udleverede han og 30 af hans mænd  til de amerikanske styrker i Kandahar.

