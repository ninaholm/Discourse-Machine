Kristian Jensen trækkes ind i Skattesagen
Departementschef Peter Loft videregav oplysninger til Venstres næstformand om skattemyndighedernes behandling af Stephen Kinnocks skattesag
Kristian Jensen (V) vil ikke svare på, hvorfor han sendte mail til Peter Loft om Thornings skattesag. Hvorfor bad Venstres gruppeformand Kristian Jensen daværende departementschef Peter Loft om oplysninger om Thornings skattesag? Og blev oplysningerne givet videre til andre i Venstre? Foto: Scanpix


 Endnu en toppolitiker i Venstre trækkes nu ind i den såkaldte Skattesag.
Under torsdagens afhøring i Skattesagskommissionen måtte forhenværende departementschef Peter Loft erkende, at han under SKAT Københavns behandling af Stephen Kinnocks sag om skattepligt videregav oplysninger om sagsbehandlingen til næstformand i Venstre og partiets gruppeformand i Folketinget, Kristian Jensen.
Venstre-politikeren henviste i en mail til departementschefen dateret 3. august 2010 til rygter om, at SKAT København skulle være ved at nærme sig afslutningen på behandlingen af Stephen Kinnocks skattesag.
Det fremgik, da kommissionens udspørger, advokat Lars Kjeldsen, læste op af en mailkorrespondance mellem de to: »Jeg har godt hørt de rygter, men de er ikke færdige,« svarede Peter Loft til Kristian Jensen og oplyste, at SKAT København havde bedt Stephen Kinnock og Helle Thorning-Schmidt om at komme med supplerende oplysninger til sagen.
Personfølsomme oplysninger?
Hvorfor skulle Kristian Jensen have de oplysninger, ville udspørger Lars Kjeldsen vide. Peter Loft forklarede, at han blot ville afkræfte det forkerte rygte, som også ved flere lejligheder havde fået skatteminister Troels Lund Poulsen til at stille spørgsmål til sagsbehandlingen hos den københavnske skatteregion. Men det var jo ikke offentligt tilgængelige oplysninger, indvendte Lars Kjeldsen. »Hvad skal en højtstående Venstre-politiker have det at vide for?«
Peter Loft svarede, at han ikke mente, det var særlig personfølsomme oplysninger, men at der nok var tale om informationer, som »jeg ikke burde have videregivet«. »Har du et tæt forhold til Kristian Jensen?« spurgte Lars Kjeldsen.
»Ja, temmelig,« svarede Peter Loft og mindede om, at Kristian Jensen havde været skatteminister i seks år.
»Det var ikke for at give ham en insideroplysning, han kunne bruge til noget,« tilføjede Peter Loft.
Over for Ritzau har Kristian Jensen udtalt, at han ikke har kommentarer til sagen.

