Løkke afviser kritik af COP15-forløb
Oppositionen kritiserede statsminister Lars Løkke Rasmussen for en fejlagtig topmøde-strategi, da Folketinget i går evaluerede COP15


 Folketinget diskuterede i går forløbet af og opfølgningen på klimatopmødet i december, som Lars Løkke Rasmussen selv i dag beskriver som »et meget hårdt forløb« og »det muliges kunst«, mens SF's ordfører, Anne Grete Holmsgaard, under folketingsdebatten talte om »en nedsmeltning«, der efterfølgende har givet det danske formandskab et »blakket internationalt ry«. 
Socialdemokraternes Mette Gjerskov mente, at den danske regering »tog fatalt fejl« med en strategi, der ifølge hende gik ud på at få Barack Obama til byen og efterfølgende købe de fattige lande til enighed.
Dansk Folkepartis Per Dalgaard takkede til gengæld regeringen for et vellykket topmødeforløb, hvor »der var styr på alt«, og de konservatives Per Ørum Jørgensen mente, at den danske regering ydede »en fremragende indsats« op til og under COP15.
»Danmark gjorde intet, der forhindrede verdens ledere i at træffe en ambitiøs aftale. Men vi kunne ikke tvinge dem til det,« pointerede Ørum Jørgensen og placerede hovedansvaret for det begrænsede resultat hos Kina.
Lars Løkke Rasmussen karakteriserede folketingsdebatten om topmødeforløbet som et stykke »kontrafaktisk historieskrivning«.
»Jeg skal bestemt ikke stå og påstå, at der ikke er ting, vi kunne have gjort anderledes eller bedre - det gælder både mig selv, og det gælder regeringen som kollektiv,« erkendte statsministeren.
»Men jeg er alligevel nået til den konklusion, uanset hvor meget jeg har tænkt over det - og jeg har tænkt en del over det, jeg har tænkt en del over det - at vi næppe kunne have gjort noget, der i situationen havde givet os et bedre resultat.«
Retningsgivende
Under folketingsdebatten kritiserede SF's Ida Auken Lars Løkke for at have et »alternativt forhold til FN«, afspejlet bl.a. ved statsministerens udsagn om, at »jeg kender ikke jeres regler«, da han forsøgte at gennemføre en afstemning ved håndsoprækning under FN-mødets plenum i Bella Center.
Mere bekymrende var det for Ida Auken, at Lars Løkke Rasmussen under forespørgselsdebatten i Folketinget beskrev København-aftalen som »grundlaget for det videre arbejde« frem mod en klimaaftale, alt mens chefen for FN's klimasekretariat Yvo de Boer forleden sagde, at »grundlaget for de fortsatte forhandlinger er ikke aftalen fra COP15. Basis for forhandlingerne vil blive de tekster, der kom ud af forhandlingerne om Kyoto-protokollen og om langsigtet handling.«
Statsministeren modificerede selv senere i debatten sit udsagn til, at København-aftalen er »retningsgivende« i de kommende forhandlinger.
Venstres ordfører Lars Christian Lilleholt ville i debatten ikke forholde sig til det mysterium for oppositionen, at klima- og energiminister Lykke Friis ved debattens start om det kommende COP16-møde i Mexico sagde, at »regeringens mål er fortsat en juridisk bindende aftale i FN-regi«, alt mens regeringspartiernes og Dansk Folkepartis forslag til vedtagelse fra folketingsdebatten ikke nævner en juridisk bindende aftale som mål.
»Der kan ikke stå alt i en vedtagelse,« sagde Lilleholt.
I det alternative forslag til vedtagelse fra debatten, som SF, Socialdemokraterne, Enhedslisten og Radikale fremlagde, og som kommer til afstemning i folketingssalen i morgen, tales ikke blot om at arbejde for en juridisk bindende aftale, men også for, at EU hæver sit CO2-reduktionsmål fra 20 til 30 pct. Det må ifølge Anne Grete Holmsgaard indebære, at Danmark også forpliger sig og laver en handlingsplan for mindst 30 pct. reduktion i 2020 af udledningerne i den ikke-kvoteomfattede sektor, dvs. transportområdet, landbruget og boligopvarmningen. Uden at gå til mindst 30 pct. i EU såvel som i Danmark er der ingen chance for at overholde målet i København-aftalen om højst to graders temperaturstigning, påpegede SF-ordføreren.
Lykke Friis ville ikke tage stilling til de 30 pct. for Danmark, men oplyste, at regeringen nu er på vej med den hidtil manglende klimaplan for den ikke-kvotebelagte sektor såvel som med en energiforsyningsstrategi, en vedvarende energistrategi samt - senere - et udspil om et Danmark uden fossile brændsler.


