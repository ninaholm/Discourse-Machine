Bendtsen sætter Hornbech på plads
Vicestatsminister Bendt Bendtsen skærer nu regeringens linje på udlændingeområdet ud i granit. Der bliver ikke ændret på reglerne for udvisning, siger han


 Der bliver ikke ændret på reglerne for udvisning af Danmark. Det slår vicestatsminister Bendt Bendtsen (K) fast, efter at hans ministerkollega Birthe Rønn Hornbech (V) har luftet sin tvivl om den danske terrorlovgivning.
"Reglerne om udvisning står fast. De er vedtaget af et meget bredt flertal i Folketinget i 2002. Alle partier undtagen Enhedslisten og SF har stemt for reglerne, og vi skal ikke svække vores indsats mod terrorismen," siger Bendt Bendtsen til Ritzau.
Han afviser samtidig at give få særligt udvalgte dommere en mulighed for at vurdere PET's materiale. Et forslag, som formanden for de danske forsvarsadvokater, Henrik Stagetorn, er kommet med, og som integrationsminister Birthe Rønn Hornbech har sympati for.
"Jeg har da bestemt en forståelse for, at det kan opleves meget vidtgående, at personer kan udvises af Danmark efter en administrativ beslutning. Jeg kan også godt forstå, at folk diskuterer det. Men er det så nødvendigt? Ja. Det er vidtgående, men det er nødvendigt," siger Bendt Bendtsen.
Hensynet til PET
For Bendt Bendtsen er det altafgørende, at Politiets Efterretningstjenestes (PET's) arbejdsmetoder ikke bliver blotlagt. Derfor bakker han ikke op om Henrik Stagetorns model.
"Både justitsministeren og integrationsministeren er med til at vurdere, om betingelserne i udlændingeloven er opfyldt. Og det er jo ikke kun ministrene alene, men også de jurister, der sidder bag ved ministrene. Det vil sige, at det ikke kun er PET, der afgør, om en person skal udvises af Danmark. Jeg mener ikke, at der er nogen grund til at ændre reglerne," siger Bendt Bendtsen.
Birthe Rønn Hornbech har en årelang erfaring inden for politiet. Er der ikke grund til at være opmærksom på denne situation, når hun løfter pegefingeren?

"Jo, men jeg har sådan set også en lang erfaring fra politiet. Og jeg må stå fast på, at jeg godt kan forstå, at folk diskuterer det, men hvis vi skal have en efterretningstjeneste, der virker og kan skaffe resultater, så er vi nødt til at beskytte deres arbejdsmetoder og kilder - også af hensyn til vores samarbejdspartnere i udlandet. Det kan ikke være anderledes," siger Bendt Bendtsen.
Rønn vil ikke uddybe
Få timer efter Bendtsens indirekte kritik af integrationsministeren meldte Birthe Rønn Hornbech sig på banen med en kortfattet udtalelse, der flugtede med vicestatsministerens synspunkter.
"I fortsættelse af presseomtalen af udvisningssagen skal jeg bekræfte, hvad jeg allerede har udtalt til dag-bladet Politiken, at regeringen ikke har planer om at ændre udlændingelovens bestemmelser om adgang til administrativ udvisning," siger Birthe Rønn Hornbech i en skriftlig udtalelse.
Det har ikke været muligt at få integrationsministeren til at uddybe sine synspunkter torsdag. ritzau


