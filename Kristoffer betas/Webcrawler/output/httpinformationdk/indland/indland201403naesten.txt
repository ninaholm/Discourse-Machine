Næsten hver tredje østeuropæer på dagpenge har været i Danmark i mere end fem år
I dag er der intet, der tyder på, at ’velfærdsturisme’ er udbredt, når det gælder dagpenge, siger to forskere på baggrund af foreløbige tal fra Beskæftigelsesministeriet, som Information har fået aktindsigt i
 
	Tal fra Beskæftigelses-ministeriet viser, at 30,9 procent af de østeuropæere, der fik danske dagpenge for første gang i 2012, havde været i Danmark i mere end fem år. 68,9 procent af østeuropæerne havde været i Danmark i ét til fire år, før de gjorde brug af danske dagpenge for første gang. Her en stilladsarbejder i København.


 
	Østeuropæere, der modtager danske dagpenge, har ofte været i Danmark i længere tid, før de får udbetalt velfærdsydelsen. Det viser beregninger i et notat fra Beskæftigelsesministeriet, som Information har fået aktindsigt i.

	Tallene viser, at 30,9 procent af de østeuropæere, der fik danske dagpenge for første gang i 2012, havde været i Danmark i mere end fem år. 68,9 procent af østeuropæerne havde været i Danmark i ét til fire år, før de gjorde brug af danske dagpenge for første gang.

	»Man må sige, at forestillingen om, at folk kommer rejsende i hobetal og smutter over grænsen, hvorefter de hurtigt går på dagpenge, ikke ser ud til at være tilfældet,« siger Per Kongshøj Madsen, der er professor og arbejdsmarkedsforsker på Aalborg Universitet.

	Beskæftigelsesministeriet understreger dog i det notat, som tallene stammer fra, at beregningerne ikke har været til endelig validering i ministeriet.

	Per Kongshøj Madsen har gennemgået tallene, og han mener ikke, at der aktuelt er noget, der tyder på, at Danmark fungerer som en »velfærdsmagnet«, når det gælder dagpenge: »Vi tiltrækker altså tilsyneladende ikke østeuropæere, fordi de har læst i deres lokale ugeavis, at der er et meget generøst dagpengesystem i Danmark,« siger han.

	Jens Arnholtz, der er arbejdsmarkedsforsker og adjunkt ved Københavns Universitet, er enig.

	»De er her i ret lang tid, før de begynder at trække på ydelserne, og det er formentligt, fordi de er her for at arbejde,« siger han.

	Der er også indtægter

	Udgifterne til dagpenge, der går til østeuropæere, er tidoblet fra 2008 til 2012, hvor de i sidstnævnte år udgjorde udgifter for 345 millioner kroner. I samme periode er de samlede udgifter til hele det danske dagpengesystem dog også tredoblet. Det kostede 22 milliarder i 2012.

	Michael Rosholm, der er professor i økonomi på Aarhus Universitet, peger på, at det er vigtigt også at se på indtægter og samlet på »nettobidraget til velfærdsstaten«.

	»Ydermere ligger de os på en måde mindre til last, i og med at vi ikke har betalt for deres skolegang og uddannelse, som vi nyder godt af på arbejdsmarkedet. Og for en del af dem skal vi formentlig heller ikke betale for deres pension og helbredsomkostninger forbundet dermed, hvis de på et tidspunkt flytter tilbage til hjemlandet,« skriver Michael Rosholm i en mail til Information.

	Men andelen af den østeuropæiske arbejdsstyrke i Danmark, der er på dagpenge, er voksende, og det kan potentielt udgøre et »bekymringspunkt« i fremtiden, hvis det tal vokser sig større, vurderer Michael Rosholm.

	Østeuropæere slår sig ned

	EU’s såkaldte østudvidelse blev en realitet i 2004, østeuropæere har siden kunnet komme til Danmark for at arbejde, og der er tegn på, at en del af dem har valgt at slå sig ned, siger Jens Arnholtz.

	Han peger på, at flere og flere vælger at melde sig ind i en dansk a-kasse, hvilket signalerer, at de kigger længere ud i fremtiden.

	En foreløbig opgørelse fra Beskæftigelsesministeriet viser, at 27 procent af østeuropæerne i den arbejdsdygtige alder i Danmark var medlem af en a-kasse i 2008. I 2012 var det tal steget til 38 procent.

	»Vi har nok været vant til og haft en forestilling om, at østeuropæere kunne komme, når vi manglede arbejdskraft, og så forlade os, når vi ikke længere har mangel på arbejdskraft. Sagen er bare, at det er mennesker, vi taler om. De har alle mulige andre relationer, når de har været her et stykke tid,« siger Jens Arnholtz.

	»Måske har de fået familien herop, og børnene er måske begyndt at gå i skole – og så tager man jo ikke bare til et andet land, når man har mistet jobbet. Derfor begynder de at trække på de velfærdsydelser, som vi har i Danmark,« siger han.

