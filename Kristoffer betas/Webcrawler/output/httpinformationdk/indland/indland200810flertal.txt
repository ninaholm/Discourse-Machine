Flertal for at undersøge FE's rolle op til Irak-krigen
Dansk Folkeparti mener, at det bør undersøges, hvordan Forsvarets Efterretningstjeneste kunne tage fejl af Iraks masseødelæggelsesvåben og Kosovos massegrave. Oppositionen er begejstret, men vil fortsat have regeringen stillet til regnskab for at have vildledt befolkningen
Anders Fogh Rasmussen i april 2004 på vej til møde i Udenrigspolitisk Nævn i sagen om Frank Grevil og offentliggørelsen af FE-s fortrolige rapport om Irak. Onsdag skal statsministeren endnu engang svare for sig i forbindelse med Irak-krigen.


 Et flertal uden om regeringen mener nu, at der er grund til at se nærmere på, hvilken rolle Forsvarets Efterretningstjeneste (FE) spillede i tiden op til Irak-krigen.
Dansk Folkepartis udenrigsordfører, Søren Espersen, mener, at det er på tide tid at få klarlagt, hvordan efterretningstjenesten flere gange i træk kunne tage fuldstændig fejl. Først af de påståede massegrave i Kosovo og siden af Iraks masseødelæggelsesvåben.
Kæmpebrølere
"FE har begået to store brølere på bare fire år. De tog som bekendt fejl med hensyn til Saddam Husseins masseødelæggelsesvåben, og de tog fejl med hensyn til Kosovo, hvor påstanden om massegrave var anledningen til, at vi gik med i krigen i 1999 og bombede en europæisk hovedstad. Vi må have undersøgt, hvordan det kunne gå så galt. Hvordan skal vi ellers kunne have tillid til efterretningstjenesten, næste gang vi skal i krig?" spørger Søren Espersen og opfordrer til, at fejltagelserne får konsekvenser for de ansvarlige.
"Jeg forstår ikke, hvordan de samme folk kan blive siddende på deres poster efter to så gigantiske brølere. Der må rulle hoveder, og der må en intern storvask til i FE," siger han.
Dansk Folkeparti har i første omgang bedt udenrigsminister Per Stig Møller (K) svare på, om regeringen fortsat har tillid til FE og andre vestlige efterretningstjenester. "Når svaret på det spørgsmål foreligger den 12. november, vil vi overveje næste skridt," siger han.
Opposition bakker op
Både Radikale Venstre, Socialdemokraterne, SF og Enhedslisten er begejstrede for Espersens udmelding, der kommer, dagen før statsminister Anders Fogh Rasmussen skal krydsforhøres om Irak-krigen i et åbent samråd i Folketingets Forsvarsudvalg. 
Samrådet er indkaldt af den socialdemokratiske forsvarsordfører, John Dyrby Paulsen, efter Venstre-politikeren Jens Rohde for nylig erkendte, at VK-regeringen har brugt forkerte argumenter for at sende Danmark i krig.
John Dyrby er meget tilfreds med Dansk Folkepartis udmelding.
"Det er helt oplagt at se nærmere på FE's rolle. Statsministeren sagde jo, at Irak havde masseødelæggelsesvåben. Det var ikke noget regeringen troede, det var noget man vidste. Samtidig ved vi, at FE opfordrede til at spise brød til de kategoriske udmeldinger. Sandheden skal på bordet, for man skal ikke kunne slippe af sted med at spille med gedulgte kort i det danske demokrati," siger John Dyrby. 
Samme melding kommer fra den radikale forsvarsordfører, Morten Helveg Petersen.
"Vi er helt med på at kigge nærmere på FE's rolle. En bredere undersøgelse af Irak-krigen har jo lange udsigter. Når FE kan tage så grundigt fejl, må det da give anledning til selvkritik og et ønske om finde ud af, hvad der er gået galt. Men det er ikke mit indtryk, at der er sket en sådan storvask i FE," siger han.
SF's forsvarsordfører, Holger K. Nielsen, er enig: 
"Vi ved jo, at FE så anderledes på Iraks masseødelæggelsesvåben, end regeringen gjorde, så selvfølgelig skal det undersøges. Det vil især være vigtigt at finde ud af, om FE var udsat for det samme politiske pres, som de britiske og amerikanske efterretningstjenester var," siger han.
Enhedslisten er også med på Espersens ønske om en undersøgelse.
Det er vigtigt at få boret i, at Irak-krigen blev startet på en løgn, og vi er helt med på, at man kan starte i et hjørne," siger Frank Aaen.
Intet frikort
Oppositionspartierne understreger alle, at en undersøgelse af FE's rolle på ingen måde kan erstatte en bredere og uvildig kulegravning af regeringens ansvar for den danske krigsdeltagelse.
"Det er klart, at regeringen og DF vil forsøge at give FE skylden og hvidvaske sig selv, men den strategi hopper vi ikke på," siger Dyrby.
 "Dansk Folkeparti forsøger at gøre FE til syndebuk, men at FE tog fejl, fritager ikke regeringen for det politiske ansvar. Det var jo en politisk beslutning at gå i krig," siger Helveg.
Også Holger K. Nielsen understreger, at en FE-undersøgelse "under ingen omstændigheder kan fjerne presset på regeringen." 
"Lad bare DF forsøge at få aben over på en anden skulder end statsministe-rens, det vigtige er, vi kommer i gang," tilføjer Frank Aaen.
Søren Espersen understreger da også, at ansvaret for det fejlagtige krigs-grundlag ikke er regeringens.
"Selvfølgelig ligger ansvaret hos FE. Regeringen handlede jo ligesom den amerikanske udenrigsminister Colin Powell i god tro og på baggrund af efterretninger, som de troede var korrekte,"siger han. 
Tavshed på kastellet
Chefen for Forsvarets Efterretningstjeneste, kontreadmiral Finn Hansen, ønsker ikke at kommentere ønsket om en undersøgelse af tjenestens Irak-vurderinger, men hans forgænger i embedet, kontreadmiral Jørn Olesen, har offentligt beklaget, at FE tog fejl.
"Efterretningsvirksomhed er ikke nogen eksakt videnskab. Den går ud på at forudsige fremtiden. Man må udvise en vis dristighed, og det indebærer en risiko for, at at man ikke altid rammer helt præcist. Det gjorde vi ikke med hensyn til Iraks masseødelæggelsesvåben," har han bl.a. sagt til Information.


