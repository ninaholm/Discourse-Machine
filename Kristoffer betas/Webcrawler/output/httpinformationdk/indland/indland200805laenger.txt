Nu er det ikke længere skæg
Skægforbud i de danske retssale er vigtigere end forbuddet mod tørklæder
Kravet om glatbarberet rettergang er langt vigtigere end forbuddet mod tørklæder. Princippet om lighed for loven er selvfølgelig ikke til diskussion. Derfor må vi leve med, at typer som f.eks. Anders Fogh Rasmussen vil få svært ved at beklæde et dommerembede


 Nej, det er ikke for sjov. Nu skal vi også af med al skægget. Det er i hvert fald ugens tilbud fra Apoteket til politikere, der ønsker at profilere sig på en ny heroisk kamp, der skal forhindre mulige ubehagelige fænomener.
Sandsynligheden for at en ret klædt muhamedaner af kvindekøn skulle indtage et dommerembede er åbenbart så alarmerende, at der er lovgivning på vej. Et langt mere sandsynligt og frygtindgydende scenarie er dog, at en maskulin muhamedaner sætter sig i dommerstolen. Men også det kan forhindres, bare vi rykker lovgivningen helt ind på kroppen. Skægget er jo ikke bare naturlig og besværlig bevoksning i ansigtet på mænd og et faktisk ret overraskende stort antal kvinder Det er også et religiøst symbol hos mange muhamedanerne. Skægvæksten er dog stadigvæk betydeligt svagere hos kvinderne. Især det store buskads på hals og hage er et sjældent syn. Netop derfor forlanger islam, at damerne bærer tørklæde, sådan at de nemt kan skjule det golde kød på halsen. Så det er de færreste af de kommende kvindelige dommere, der vil blive tvunget til at hive ladyshaveren frem, inden de går ind i retssalen, når skægforbuddet snart bliver vedtaget. 
Anderledes alvorligt er det jo med herrerne, hvor de fleste i kraft af simpel dovenskab og slendrian sagtens kan fremvise et imponerende religiøst symbol, der naturligvis slet ikke hører hjemme i en dansk retssal.
Forbud rammer skævt
Ingen dansk svindler eller morder skal ved synet af dommerens vældige skæg frygte også at blive dømt efter sharia. 
Derfor er kravet om glatbarberet rettergang langt vigtigere end forbuddet mod tørklæder.
Princippet om lighed for loven står selvfølgelig ikke til diskussion. Derfor må vi leve med, at typer som f.eks. Anders Fogh Rasmussen vil få svært ved at beklæde et dommerembede, medmindre retsmøderne stoppes med jævne mellemrum for at skrabe ansigtet rent for religiøse symboler, der på ham gror med en hast som brændenælder og mælkebøtter i forårssol.
Til gengæld vil skægforbuddet blive en stor håndsrækning til de to imamer Abdul Wahid Pedersen og Ahmed Akkari, hvis de skulle få ambitioner om at skifte moskeen ud med retssalen. 


