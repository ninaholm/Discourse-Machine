Skarp kritik af det danske sikkerhedsniveau
Flere terroreksperter kritiserer Danmark for ikke at beskytte jødiske institutioner døgnet rundt, sådan som andre europæiske lande gør. Justitsministeren har indkaldt det jødiske samfund til forhandlinger


To af verdens førende terror-eksperter er rystede over den generelle mangel på sikkerhedsforanstaltninger omkring de jødiske institutioner i Danmark. De forstår bl.a. ikke, at den jødiske synagoge i Krystalgade i København normalt er fuldstændig ubevogtet, selv når flere hundrede mennesker er samlet til gudstjeneste.&raquo;Det er fuldkommen uforståeligt,&laquo; siger terrorforsker Lorenzo Vidino fra University of Milan, Italien, der rådgiver flere europæiske regeringer i terrorspørgsmål.&raquo;Det er helt anderledes end i andre europæiske storbyer, hvor jødiske institutioner er beskyttet døgnet rundt,&laquo; siger han.&raquo;Selv her i Milano er synagogen beskyttet af maskinpistolbevæbnede vagter 24-7.&laquo;Samme kritik rejser den danske terrorekspert, professor Jytte Klausen fra Brandeis University i Massachusetts, USA:&raquo;Det er en helt klar fejl fra de danske myndigheders side, at de danske jødiske institutioner ikke er bevogtet,&laquo; siger Jytte Klausen, som er forfatter til flere bøger om terror i Europa. &raquo;Det er jo helt almindelig praksis i både Tyskland og Storbritannien, at jødiske institutioner er beskyttet, og det burde de bestemt også være i Danmark,&laquo; siger hun.Det jødiske samfund i Danmark har senest for tre uger siden bedt justitsminister Mette Frederiksen (S) hæve beskyttelsen af synagogen i Krystalgade, som var et af weekendens terrormål. Ifølge lederen af det jødiske samfund i Danmark, Dan Rosenberg Asmussen, førte mødet ikke til nogen umiddelbar forbedring af sikkerheden.&raquo;Vi har sagt, at vi mener, politiet bør være til stede, når der er gudstjenester i synagogen, og flere hundrede mennesker er til stede,&laquo; sagde han på et pressemøde oven på weekendens angreb. Her fremgik det, at dansk politi generelt kun beskytter synagogen på de allerstørste jødiske helligdage og f.eks. ikke i forbindelse med de ugentlige gudstjenester.Oplagt terrormålDe internationale terroreksperter er især overraskede over, at PET ikke har øget sikkerheden omkring de jødiske institutioner i Danmark efter terrorangrebene i Paris i sidste måned.&raquo;Det er meget utjekket af PET. Vi ved jo, at jødiske mål figurerer højt på listen over foretrukne mål blandt militante islamister,&laquo; siger Lorenzo Vidino.&raquo;Sidste år blev det jødiske museum i Bruxelles angrebet, og i Paris gik det også ud over et jødisk supermarked, så det er klart, at jødiske institutioner er oplagte terrormål.&laquo;Dan Rosenberg Asmussen mener også, at det er strengt nødvendigt at skrue op for sikkerheden.&raquo;Det er tid til at se på sikkerhedsniveauet,&laquo; siger han bl.a. til politiken.dk.Forhandling på vejDet har ikke været muligt at få den jødiske formand til at uddybe, hvor meget sikkerhed, han mener, der er brug for oven på weekendens terrorangreb, der kostede en 37-årig jødisk mand livet. Ej heller overrabbiner Jair Melchior eller Jan G. Hansen, leder af den jødiske Carolineskolen på Østerbro, har ønsket at kommentere spørgsmålet.På de indre linjer synes der imidlertid at være forhandlinger på vej. Justitsminister Mette Frederiksen siger til Information: &raquo;Det Jødiske Samfund i Danmark er et mindretal, der desværre er udsat, og som skal have vores beskyttelse. Det siger sig selv, at vi er maksimalt optagede af sikkerheden for Det Jødiske Samfund i Danmark. Der har været og skal være en løbende dialog mellem Det Jødiske Samfund og PET omkring sikkerheden. Sikkerheden er en faglig vurdering.&laquo;&raquo;Det konkrete forløb har politiet redegjort for løbende &ndash; og jeg har ikke mulighed for at tilføje yderligere på nuværende tidspunkt. Det håber jeg, alle kan forstå,&laquo; siger hun.Ifølge Ritzaus Bureau har Mette Frederiksen sagt, at hun senere på ugen vil mødes med ledelsen af det jødiske samfund for at diskutere beskyttelsesbehovet oven på weekendens terrorangreb.Hun understreger desuden, at der netop i forhold til det jødiske samfund er afsat et årligt tilskud til at varetage sikkerheden omkring Mosaisk Trossamfunds lokaler.Politiets Efterretningstjeneste har ikke ønsket at kommentere kritikken.
