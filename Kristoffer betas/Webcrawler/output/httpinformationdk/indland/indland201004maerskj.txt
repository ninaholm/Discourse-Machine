Mærsk justerer efter kritik
Mærsk foretager ændringer i to af de regelsæt, de anvender på deres kinesiske fabrikker, efter kritik rejst i Information. Arbejdstagerorganisation er dog ikke imponeret


 I Mærsks containerfabrik i Qingdao har arbejderne ikke længere forbud mod at fortælle hinanden, hvor meget de selv får i løn - kun mod at videregive, hvor meget deres kolleger får i løn.
Administrerende direktør for fabrikken Tim Rishøj forklarer gennem Mærsks presseafdeling, at ændringen blev igangsat efter Informations journalist Peter Rasmussens første henvendelse om sagen i slutningen af 2009 og kommunikeret til de ansatte den 31. januar 2010. Tim Rishøj forklarer også, at det nye forbud mod at videregive oplysninger om andres løn er »rettet mod funktioner som HR (human ressources, red.) og bogholderi.«
For lidt under et år siden måtte Rishøj også justere fabrikkens regler, efter at Information afslørede, at fabrikkens forbud mod strejker stred mod de internationale arbejdstagerkonventioner.
Ny sætning
Også Informations kritik af en anden kinesisk Mærsk-fabrik fører nu til en justering i arbejdernes regelsæt. Flere arbejdstager-organisationer udtalte i Information i forrige uge kraftig kritik af en fratrædelseskontrakt, der benyttes på Mærsk-fabrikken i Dongguan.
Her tilbydes Mærsk- arbejdere med mistanke om arbejdsskade mod et mindre pengebeløb at afskrive sig enhver form for erstatning for arbejdsskaden og selv stå for den videre undersøgelse og behandling, samtidig med at de skriver under på, at de ikke vil anmelde sagen. Metoden er ifølge China Labor Watch i strid med landets arbejdstagerlove, en vurdering, som Mærsk erklærer sig uenig i.
Fabrikkens Human Ressources-chef, Morten Høst- rup, oplyser dog nu gennem Mærsks presseafdeling, at man efter kritikken i Information har tilføjet følgende sætning til fratrædelsesaftalen:
»For at undgå misforståelser: Dette skal forstås sådan, at jeg lover ikke at bede firmaet betale for ovennævnte helbredstjek igen, eftersom jeg allerede har modtaget penge til at få det foretaget på egen hånd og har lovet at få det gjort.«
Ingen interesse
Arbejdstager-ngo'en Globalization Monitor er imidlertid ikke imponeret over Mærsks tilføjelse. Organisationens talsmand, Au Loong Yu, skriver i en email til Information, at sætningen ikke gør nogen forskel:
»Den står der kun for at legitimere Mærsk Dongguans ulovlige og uærlige forsøg på at få arbejdere til selv at sige op, når der er mistanke om, at de har en arbejdsskade.«
Mærsks presseafdeling har oplyst til Information, at aftalen kun tilbydes arbejdere, der nægter at lade sig helbredsundersøge, men denne forklaring blev afvist af de arbejdere, Information har talt med, og nu også af Globalization Monitors talsmand:
»Hvor i alverden skulle arbejderne nægte at lade sig undersøge? Det har de da ingen interesse i,« skriver Au Loong Yu.


