Ekspert: S-SF kræver ikke nye skatter
V brugte gårsdagens åbningsdebat på at anklage S og SF for at ville brandbeskatte danskerne med langt flere milliarder, end de selv vil indrømme. Men der er ikke tale om nye ekstraskatter, udreder ekspert


 En hær af regeringspolitikere anklagede i gårsdagens åbningsdebat S og SF for at ville opkræve 31,5 mia. kroner i ekstraskatter, hvilket er markant mere end de 18,7 mia., som oplyses i S-SF's skattepagt, 'Fair Forandring'.
»Men Venstre lyver om konsekvenserne af vores skattepolitik og er stærkt manipulerende,« siger SF's skatteordfører, Jesper Petersen, som fastholder, at de samlede skattestigninger under en ny regering kun vil udgøre 18, 7 mia. som lovet.
Sagen er, at begge parter har ret, men diskuterer to forskellige ting, forklarer Michael Svarer, økonomiprofessor ved Aarhus Universitet.
I 2013 vil de samlede skatteindtægter ifølge S-SF's plan udgøre 31, 5 mia., som Venstre siger. Der er dog ikke tale om ekstraskatter, fordi beløbet inkluderer indtægter, som ikke kan kaldes øgede skatter, forklarer Michael Svarer; S-SF indregner i deres 2013-regnestykke, at regeringens genopretningsplan udskyder skattelettelser for to milliarder. Derved udelades lettelserne, men det kan ikke udlægges som en ekstra skat og er regeringens eget påfund. Desuden vil S og SF indføre et loft på pensionsindbetalinger, som betyder, at der umiddelbart vil komme en indtægt på 6,5 mia. Det svarer til en fremrykning af skatteindtægter, som ellers først ville være kommet, når pensionerne skulle udbetales. Desuden øger S-SF beskæftigelsesfradraget med 4,5 mia.
»Derfor er det samlet set fair nok at sige, at det kun er de 18,7, de vil opkræve ekstra,« konstaterer Svarer og tilføjer: »Det er ikke løgn, hvad Venstre siger, men i sådan en duel, er man desværre ikke villig til at diskutere, hvad substansen egentlig er. De 31,5 mia. svarer ikke til yderligere skatter,« siger han.


