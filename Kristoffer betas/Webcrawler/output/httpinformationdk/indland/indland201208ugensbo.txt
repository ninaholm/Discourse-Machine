Ugens bommert: Ekstra Bladet pisker sig selv
Chefredaktøren indrømmer, at hans avis ’er kommet for langt ud over rampen’ og ’er blevet misbrugt’


Kan man tage sig til hovedet over Ekstra Bladet? Ja, det kan man. Og det kan der være gode grunde til.Det fastslår selveste bladets chefredaktør Poul Madsen i Ekstra Bladets leder i onsdags. Madsen skriver, at han forstår, hvis Skattesagskommissionens afhøringer af ham selv og hans journalist Jan Kjærgaard førte til, at folk »indimellem tog sig til hovedet«: »For det var bestemt ikke noget skønmaleri, der blev udstillet,« indrømmer chefredaktør Madsen. Han uddyber: »Afhøringerne af Kjærgaard og mig giver offentligheden et indblik i, hvordan kulturen mellem journalister og spindoktorer var kørt helt af sporet.«Chefredaktør Madsen pisker videre på sig selv og Jan Kjærgaard i et interview, som chefredaktøren har ladet foretage med sig selv. Her erkender Poul Madsen:»Vi er blevet misbrugt og forsøgt manipuleret. Vi er kommet for langt ud over rampen. Og det er ikke kun Jan Kjærgaard, der er kommet derud – det er jeg også.«Parløb i intrigerChefredaktør Madsens ubændige selvkritik fremkommer, efter Skattesagskommissionens afhøringen af ham selv og journalist Kjær-gaard blotlagde, hvorledes Ekstra Bladet har kørt intimt parløb med fhv. V-skatteminister Troels Lund Poulsens spindoktor, Peter Arnfeldt, om at tilsvine Helle Thorning-Schmidt, dengang hun endnu ikke var statsminister, men kun kandidat til at blive det. Ekstra Bladet havde – ifølge sin egen forklaring – fulgt »et oplæg, Arnfeldt præsenterede«: Kjærgaard skulle sende Arnfeldt en mail om en borger, der ønskede at betale mere i skat end krævet. Det kunne give Skatteministeriet et påskud for at lancere en konto for borgere, der frivilligt ville indbetale mere i skat. Troels Lund Poulsen instruerede sin partifælle Jacob Jensen om i en folketingsdebat at udfritte Helle Thorning-Schmidt, om hun var indstillet på at betale mere i skat. Hun svarede ja. Derpå interviewede Jan Kjærgaard Thorning-Schmidt: Vil du indbetale på den nye, frivillige konto? Det ville hun ikke. Fælden var klappet. Ekstra Bladet udskreg hende som hykler. »Det var et setup,« indrømmede Jan Kjærgaard i Skattesagskommissionen. Og om Arnfeldts andel: »Det var noget, vi aftalte.«Det lyder rigtigt, når chefredaktør Madsen siger, at hans avis »er kommet for langt ud over rampen«. Og rørende lyder det, når Madsen i sin avis erklærer: »Vi forstår, at vi gjorde noget forkert. Vi er alle syndere for Vor Herre, men problemet er først, hvis man bliver ved med at synde.«
