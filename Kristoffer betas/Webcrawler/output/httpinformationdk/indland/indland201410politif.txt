Politiforbundet: ’Så luk da bare hele politikorpset!’
Politiforbundets formand Claus Oxfeldt er ærgerlig over Enhedslistens forslag, som han mener er et udtryk for dyb mistillid til danske politibetjente. Desuden er det et alvorligt angreb på borgernes retssikkerhed, lyder det
Enhedslistens forslag om at udstyre betjente med et kamera i en forsøgsordning møder kraftig modstand fra Politiforbundet.


 Enhedslistens forslag om at afprøve kropskameraer i to danske politidistrikter, som Information skrev om i gårsdagens avis, bliver stærkt kritiseret af Politiforbundets formand Claus Oxfeldt. Forslaget er »simpelthen for langt ude« og et udtryk for en dyb mistillid til det danske politi, forklarer Oxfeldt til Information:
»Nu må det simpelthen stoppe, det her vanvid. Jeg er virkelig ærgerlig over det, sagt ligeud. Vi har sågar lagt os fladt ned og sagt ja til at indføre ID-numre på uniformerne, fordi vi ikke har noget at skjule. Også selv om det er helt ude af proportioner. Men det er åbenbart ikke nok. Den her debat om kropskameraer handler udelukkende om mistillid til politiet.« siger Claus Oxfeldt.
Politiformanden udtalte sig kritisk om at indføre kropskameraer i Danmark allerede 26. august, da Information første gang skrev om de små kameraer, der påmonteres politibetjentens vest og optager interaktionen med borgerne. Claus Oxfeldt er særligt skuffet over Enhedslistens retsordfører Pernille Skipper, fordi hun ifølge ham ikke vil forholde sig til de etiske problemstillinger med kameraovervågningen: »Det føles som at tale til en dør. Jeg har siddet i Go’morgen Danmark og rejst den ene problemstilling efter den anden, men hun affejer dem bare. Pernille Skippers lovforslag handler om at få dømt nogle flere politibetjente. Men hvis man har SÅ lidt tillid til politiet, så luk da politiet og find en anden løsning. Det lever fuldstændig op til Enhedslistens partiprogram – og det må du gerne skrive.«
Borgernes retssikkerhed
De politiske fortalere for at afprøve kropskameraer i Danmark, som tæller Enhedslisten, SF, Dansk Folkeparti, Liberal Alliance og Konservative, fremhæver positive erfaringer fra amerikansk og engelsk politi. Claus Oxfeldt mener dog, at partierne helt har overset borgernes retssikkerhed i sagen:
»Man ser fuldstændig bort fra hensynet til borgerne i et forsøg på at få skovlen under politiet. For så skal alt og alle vel optages – selv civilbetjente og PET skal vel gå med synlige kameraer. Bliver det næste så, at også læger, sygeplejersker og socialrådgivere skal gå med kameraer? De bliver jo også beskyldt for at lyve eller lave fejl.«
»Hvis du var blevet udsat for et voldsomt røveri, og politiet optog afhøringen af dig, ville du så bryde dig om, at politiet lå inde med sådan en video, hvor du var fuldstændig færdig og ude i tovene? Ville du bryde dig om det? Det er jo den slags problemstillinger, man slet ikke tager stilling til,« spørger Claus Oxfeldt.
– Enhedslisten vil gerne nedsætte en styregruppe, hvor I også er inviteret med, der skal undersøge de her etiske spørgsmål. Både hvad angår politiet og borgernes retssikkerhed. Er det ikke godt nok?
»Det er for nem en løsning: Det må styregruppen bare løse. Det bliver vel standardsvaret fremover. Faktum er, at kropskameraer i Danmark er at skyde gråspurve med kanoner, og det vil være forfærdeligt for borgernes retsstilling. Jeg har undersøgt sagen i USA, og her siger det amerikanske politiforbund også, at der er masser af etiske udfordringer med kropskameraerne. Der er også et stort ressourcespørgsmål – for det koster penge at lagre alt det her data. De her ting burde politikerne undersøge, inden de satte gang i et forslag, der er så juridisk uholdbart,« fastslår Claus Oxfeldt.
Skipper: ’Oxfeldt misforstår’
Enhedslistens retsordfører Pernille Skipper afviser kritikken fra Politiforbundets formand.
»Det er beklageligt, at Claus Oxfeldt tager en politisk uenighed meget personligt. Jeg vil godt sige meget klart, at det absolut ikke handler om at få flere betjente dømt for noget, de ikke har gjort. Det handler om retssikkerhed for borgerne – og sådan set også for de betjente, der bliver anklaget for noget, de ikke har gjort,« siger Pernille Skipper.
Retsordføreren siger, at hun deler flere af Politiforbundets betænkninger ved at indføre brugen af kropskameraer i politiet:
»Claus Oxfeldt har rejst nogle etiske problemstillinger om personfølsomme oplysninger, og det synes jeg er fuldt berettiget. Det er derfor, vi vil lave en forsøgsordning, hvor Politiforbundet og andre interessenter er med til at rette reglerne til. Og ellers vil jeg bare rose Claus Oxfeldt for hans nyfundne omsorg for borgernes retssikkerhed. Det håber jeg vil vare ved på andre områder i fremtiden.«
 

