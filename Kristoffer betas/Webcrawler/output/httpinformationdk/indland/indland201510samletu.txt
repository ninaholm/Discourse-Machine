Samlet ungdom i opgør
Københavns gader var  i går fyldt af unge, der demonstrerede mod besparelser og for noget, der er meget større end ministerens milliarder
De unge indledte deres protest mod politikernes besparelser på uddannelserne  på Rådhuspladsen.


 Hvis undervisningsminister Esben Lunde Larsen (V) skulle foranlediges til at tro, at han er en elsket mand, var Rådhuspladsen i går et knusende nederlag for den tro. Pladsen var tæt pakket af studerende fra alle landsdele og alverdens uddannelsestrin. På opfordring til at blive stående, hvis man elskede den nye uddannelses- og forskningsminister, hoppede tusindvis af hueklædte hoveder op og ned i efterårskulden. Demonstrationen var arrangeret af Uddannelsesalliancen, en sammenslutning af 38 organisationer. Anledningen var de annoncerede uddannelsesbesparelser på 8,7 milliarder kr.
Læs også: Erhvervslivets kritik af nedskæringer preller af på V og LA
Fra morgenstunden var undervisningslokalerne landet over blevet blokeret af eleverne. Fysiske blokader af borde, stole og elever med kaffe, brætspil og lektier forhindrede lærerne i at indlede undervisningen. Et par af de elever var Oscar Emil Momberg Jørgensen og Jeppe Strands begge 17 fra 1.g Skt. Annæ Gymnasium:
»Det er en smule dobbeltmoralsk at lave en blokade for at få bedre undervisning. Men det er nogle gange, hvad der skal til.« Det var nødvendigt fysisk at hindre lærerne i at komme ind i lokalerne, for ellers er de forpligtet til at undervise.
Efter at have deltaget i blokaden fra morgenstunden gik de to drenge og 200-300 andre fra Skt. Annæ gået fra Valby til Halmtorvet på Vesterbro inden turen gik mod Rådhuspladsen og senere Christiansborg.
»Det er fedt at være en del af,« siger Oscar Emil Momberg Jørgensen.
»Det giver én følelsen af at bo i et demokrati,« tilføjer Jeppe Strands, mens musik dunker rytmer ud over Halmtorvet. En af dem, der har været med til at give drengene den demokratiske følelse, er Klara Rotvig. Hun arbejder i Danske Gymnasieelevers Sammenslutning og har knoklet i ugevis med at få det hele stablet på benene.
Hun er lykkelig over opbakningen, men en smule stresset blandt demonstranter, politi og ansvar. Fra en walkie-talkie fører en ledning op til hendes højre øre, hvori de fortsatte begivenheder koordineres. Halmtorvet fungerer som opsamlingssted for gymnasieelever, der kommer i busser fra Fyn og Sjælland. Jyderne har også en demonstration i Aarhus.
Marchen mod Rådhuspladsen starter, og undervejs er der løbende tilslutning fra flakkende flokke af unge mennesker med skilte og bannere. Hver gang en ny flok slutter sig til udbryder jublen.
Næsten som i 1968
På Rådhuspladsen er en lille scene stillet op. Taleren forsøger at få forsamlingen til at rykke to skridt mod højre, hvorefter det åbenlyse spørgsmål melder sig: »Din eller vores højre?« Men der er brug for det. Fra venstre side (talerens) strømmer demonstranter til, men netop som retningsforvirringen er udredt, kommer gymnasieelever ind fra højre, og ve den, der vil krydse pladsen efter fyraften – den er sort af demonstranter. Blandt dem er Noah Frouvne Nayberg, der har taget et afbræk fra en studietur for at deltage i demonstrationen.
»Det er vel næsten som i 1968,« siger han og sikrer sig, jeg ved, hvad han taler om.
Noah er uforstående overfor, at man vil skære i fremtiden, ikke kun for sin egen 3.g-klasse fra Aarhus Statsgymnasium, men lige så meget for de kommende generationer, der skal igennem uddannelsessystemet.
»Uanset om det er, fordi politikerne er ligeglade med Danmarks fremtid, eller at de bare mangler virkelighedsfornemmelse, er det dybt bekymrende. Det her er et oprør fra ungdommen,« siger han.
Jørgen Carlsen, forstander på Testrup Højskole er gået på scenen, og selv om det fesne lydanlæg ikke kan gjalde hele pladsen op, er det tydeligt, at forstanderen er enig med sin unge tilhørere. En flok betjente, der med regeringens seneste forhandlingsmanøvre står til skulle overtage de sparede uddannelsesmillioner, står i en klynge i udkanten af pladsen.
Mere end en demonstration
For Noah kan det vel være, at demonstrationen er imod nedskæringer på uddannelserne, men det rummer meget mere. Hans øjne skinner i lyset fra de fluorescerende fladskærmsreklamer på Rådhuspladsen, mens han snakker om fællesskab, sammenhold, solidaritet og det at være en del af noget.
»Det er vage ord, men hvis de skal have en betydning, er det os, der skal lægge noget i dem,« siger han, mens en ny taler siger, at vi skal »skrige, synge, danse og kysse.«
Imens hælder Noah alle sine ambitioner for fremtiden ud i pladsens menneskehav. »Det her er kun en lille dråbe, kun en enkelt demonstration, men det kan efterfølges af et hav af tiltag.«
Noah er bevidst om, at han er en drømmer, og hvis man spørger ham, om det her er et oprør, svarer han:
»Ja,« men tilføjer hurtigt, »det skal være realistisk.«
Men det virker realistisk, for der synes at være mere sammenhold og engagement foran Rådhuset end de seneste års 1. maj arrangementer til sammen. Der buhes, så man ikke længere kan høre, hvad man buher af.
– Men kan det virkelig passe, at man skal tage noget fra ungdommen, før de gider at lette røven, male et banner og hoppe i takt til slagsange?
»Vi har haft for lidt modstand,« indrømmer Noah, inden han næsten medgiver, at besparelserne er en god idé, hvis resultatet er det, han ser omkring sig på Rådhuspladsen. »Modstand skaber løsninger.«
Demonstrationen bevæger sig fra Rådhuspladsen mod Christiansborg Slotsplads. Folk går tæt, mens man skutter sig for oktoberkulden og råber: »Esben Lunde er en tyv, skærer ned med otte-syv!«.
»Der har været for nemt at sidde der hjemme og like sig ud af sit personlige engagement,« siger Noah.
Paradoksalt nok er det massive opbud til demonstrationen muliggjort takket være Facebook, der ifølge Noah er endnu en ting, der står i vejen for at indgå i et stort fællesskab – endnu en af hans forhåbninger for demonstrationen.
»Måske for meget at håbe på,« tilføjer han. Måske, mobilnettet er i hvert fald nede i optoget.
Noah forsvinder i virvaret af skilte og mennesker med vidt forskellige budskaber og forhåbninger, dog på vej i samme retning. En halv time senere indløber en smsS fra ham: »Fantastisk stemning under hele marchen. Enormt livsbekræftende. Gåsehud over hele kroppen.«
Lidt senere kommer endnu en: »Det er, som om individet er trådt helt i baggrunden. Vi råber med én stemme for en fælles sag,«
Læs også: Demonstrer for bedre undervisning i stedet!

