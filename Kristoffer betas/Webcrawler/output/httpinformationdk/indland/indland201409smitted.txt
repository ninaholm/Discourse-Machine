Smittede svin og inficeret kød
Antallet af svin i danske besætninger, der er smittet med stafylokokbakterien svine-MRSA, er stigende. Undersøgelser tyder på, at også store mængder svinekød er inficeret. Eksperter advarer mod øget smittefare for mennesker, mens Fødevareministeriet afviser, at inficeret kød udgør ’væsentlig smittefare’
 For blot fem år siden var der kun få pakker svinekød, der var inficeret med MRSA-bakterien, men også den andel er steget markant, tyder en ny undersøgelse på


 For blot fem år siden viste undersøgelser, at 13 procent af danske slagtesvin bar den multiresistente svine-MRSA-bakterie. Siden er antallet næsten seksdoblet. 77 procent af de undersøgte slagtesvin havde således bakterien, da Fødevarestyrelsen undersøgte niveauet i 2012.
Og for blot fem år siden var der kun få pakker svinekød, der var inficeret med MRSA-bakterien, men også den andel er steget markant, tyder en ny undersøgelse på. TV Syd har bedt Fødevarestyrelsen og Danmarks Tekniske Universitet (DTU) om at analysere 100 pakker svinekød fra 50 forskellige supermarkeder fra 14 forskellige butikskæder i Syd- og Sønderjylland.
Resultaterne viser, at den resistente bakterie sad i 21 procent af pakkerne; en væsentlig stigning siden tidligere undersøgelser, hvor DTU og Fødevarestyrelsen fandt bakterien i 4,6 procent af svinekødspakkerne i 2009, seks procent i 2010 og 10 procent i 2011.
Antallet af mennesker smittet med svine-MRSA i Danmark er ligeledes undergået en voldsom stigning. Statens Serum Institut fandt kun 12 smittede personer i 2007, mens tallet var steget til 643 i 2013.
På baggrund af de resultater vurderer førende eksperter nu, at op i mod 12.000 danskere er smittet uden at vide det. Og nu rejser flere eksperter på området ligeledes tvivl om Fødevareministeriets og Landbrug & Fødevarers udmeldinger om, at smitten fra gris til mand kun går gennem kontakt med dyrene, og at der ikke er nogen »væsentlig smitterisiko«, når svinekød skal tilberedes hjemme i køkkenerne.
Smitte fra kød
Forskerne er uenige i Landbrug & Fødevarers udmelding om, at »bakterien ikke giver sygdomsproblemer hos svin, ligesom kødet fra grisene ikke udgør en risiko for forbrugeren«, som foreningens Videncenter for Svineproduktion skriver på deres hjemmeside.
»Jeg synes, at Landbrug & Fødevarer i den grad har malet sig selv op i et hjørne og har gjort det hele tiden ved at sige, at der ikke er noget at komme efter. De burde have så meget biologisk viden, at de kan regne ud, at vi selvfølgelig kommer til at se smitte via kød,« har professor og forskningsleder ved DTU Fødevareinstituttet Frank Møller Aarestrup sagt til Radio24syv.
Professorens udmelding om, at svine-MRSA kan smitte mennesker gennem svinekødet, bakkes op af både Hans Jørn Kolmos, der er professor og overlæge ved Odense Universitetshospital, og vicedirektøren på Hvidovre Hospital, Torben Mogensen. Mogensen siger til Radio24syv:
»Vi ved fra salmonella, at det kan smitte, hvis man ikke holder en god køkkenhygiejne. Derfor er det ikke overraskende, at MRSA også kan smitte via madlavning.«
Statens Serum Institut har da også fundet bakterien hos fire patienter, som formentligt er blevet smittet efter at have tilberedt kød med MRSA.
Derfor vil instituttet heller ikke afvise, at smitte kan finde sted gennem håndtering af fødevarer, selv om der ikke er en væsentlig risiko for det.
Ikke væsentlig smitterisiko
Fødevarestyrelsens og DTU’s undersøgelse af omfanget af MRSA-bakterien i svinekød inkluderede kun 100 pakker kød, og det betyder, at der er en vis usikkerhed forbundet med resultatet. Iberegnet den statistiske usikkerhed er stigningen dog stadig signifikant.
Fødevareminister Dan Jørgensen (S) forvisser dog forbrugerne om, at det fortsat er trygt at spise svinekød, fordi der ikke er »væsentlig smitterisiko« forbundet med kødet. Det skriver han i en mail til Politiken.
»På baggrund af den årlige overvågning af resistensforekomst i dyr og mennesker vurderer DTU og Statens Serum Institut fortsat, at der ikke er noget, der tyder på, at tilberedning og spisning af kødet udgør en væsentlig smitterisiko«, skriver fødevareministeren.
Fødevaremyndighederne kontrollerede fra 2009 til 2011 dansk svinekød for bakterien, men stoppede derefter. Kontrollen stoppede, fordi myndighederne ikke kunne finde bevis for, at kødet er en smittevej til mennesker.
»Tværtimod peger alt på, at smitten kommer fra levende dyr, og derfor har vi også valgt at lægge vores fokus her. Men får vi ny viden, der giver anledning til at foretage nye tests af kødet, gør vi naturligvis dette«. skriver fødevareministeren til Politiken og siger, at der er nedsat en arbejdsgruppe, som skal kulegrave, hvordan MRSA-smitten kan bekæmpes.
Menneskesmitte
Svine-MRSA-bakterien sidder i grisens tryne eller på huden, og den voksende smittespredning beror blandt andet på, at antibiotika bliver distribueret til samtlige svin i samme indhegning, hvis blot ét af svinene har behov. Det betyder, at der bliver distribueret store mængder antibiotika til også raske grise. En praksis som ifølge eksperter danner grobund for resistente bakterie såsom svine-MRSA.
Et andet aspekt i den stigende smitte findes ifølge Landbrug og Fødevarer i, at adskillige personer, såsom dyrlæger, rådgivere, kontrollanter og chauffører, besøger flere besætninger dagligt og på den måde kan sprede smitten fra gård til gård. Derudover kan inficerede gnavere også agere smittebærere.
Ifølge Landbrug & Fødevarers Videncenter for Svineproduktion bliver mennesker, der arbejder med svinebesætninger, hvor bakterien florerer, hyppigt også smittede. Her sætter den sig i huden, næsen og svælget. Og mens raske mennesker kan gå i årevis uden at blive syge, kan bakterien medføre livstruende infektioner, hvis den smittede er svækket af eksempelvis anden sygdom eller alderdom. I Danmark er indtil videre fire døde. Alle var de over 51 år, led af andre sygdomme ved siden af MRSA-smitten og havde så vidt vides ingen kontakt til svinelandbrug, skriver Statens Serum Institut i nyhedsbrev om svine-MRSA.

