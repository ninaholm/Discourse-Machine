R: Selvstændige skal have bedre barselsvilkår
Selvstændige erhvervsdrivende er ikke omfattet af en barselsfond, og det gør det svært at drive en virksomhed, hvis man gerne vil have børn - især for kvinder. De radikale foreslår nu, at de selvstændige kommer ind under den offentlige barselsfond
Det er svært at forene det at drive egen virksomhed med familieforøgelse. Derfor foreslår de radikale, at selvstændige skal omfattes af den offentlige barselsfond.Model


 Kun hver fjerde nye virksomhed i Danmark etableres af en kvinde. Dermed sakker Danmark bagud, hvad angår kvindelige iværksættere i forhold til lande som f.eks. USA, Norge og Finland. 
En af forklaringerne er, at de selvstændige erhvervsdrivende ikke er omfattet af den offentlige barselsfond, som er oprettet for at udligne arbejdsgivernes udgifter til ansattes løn under barselsorlov. Og ifølge næstforkvinde i kvindenetværket Morgendagens Heltinder, Charlotte Kirkegaard, gør reglerne det svært for en nystartet virksomhed at overleve, hvis den selvstændige gerne vil holde barsel.
"Hvis du driver en virksomhed, kan du ikke bare lukke i et halvt år. Du er nødt til at kunne betale dine regninger, indberette din moms og holde løbende kontakt med dine kunder."
Den offentlige barselsfond er i dag suppleret af en lang række barselsordninger, som dækker udgifterne til lønmodtageres barsel via et fast tilskud fra virksomhederne. De selvstændige må derimod klare sig selv. Men ifølge vicedirektør i Dansk Arbejdsgiverforening, Povl-Christian Jensen, har arbejdsgivernes barselsordning, DA Barsel, aldrig været tiltænkt de selvstændige. 
"Vores ordning i DA ligner meget den offentlige ordning. Det vil være teknisk meget indviklet, hvis de selvstændige skal med i puljen, for hvordan kan man sikre, at der ikke er folk, der skynder sig at blive selvstændige for at få en god barsel, eller at folk først melder sig ind, når de ved, at de snart skal have et barn?" spørger DA's vicedirektør.
Håndsrækning
Folktingets partier forhandler netop nu om, hvordan overskuddet i den offentlige barselsfoond skal fordeles. Og ifølge de radikales leder, Margrethe Vestager, er der hårdt brug for en håndsrækning til de selvstændige - især kvinderne.
"Som det ser ud nu, er det faktisk mere attraktivt at være ledig end at have sin egen virksomhed, når man skal på barsel. Derfor er der ikke noget at sige til, at der er så få kvinder, der vælger at starte deres egen virksomhed," siger Vestager og peger på, at regeringen allerede for et år siden meldte ud, at de selvstændige skulle have en barselsfond. 
De radikale foreslår derfor, at de selvstændige bliver omfattet af den offentlige barselsfond.
Dansk Folkepartis arbejdsmarkedsordfører er imidlertid imod, at selvstændige kommer ind under den offentlige barselsfond:
"Vi vil ikke tvinge de selvstændige til at være med i en fond, for det er trods alt virksomhederne selv, der er med til at betale".
Ifølge ordføreren vil en bedre barselsordning heller ikke få flere kvinder til at starte en virksomhed. 
"Som selvstændig er man ikke indstillet på, at man skal være væk fra sin virksomhed. Det er jo ens livsværk. Dem, der starter en virksomhed op, skal nok klare de problemer, der kommer. Der er jo ikke nogen, der tænker, at de ikke vil starte en virksomhed, fordi de så ikke kan få børn," lyder det fra DF's ordfører.
Det er Margrethe Vestager lodret uenig i.
"Den økonomiske situation spiller en stor rolle for, om man vælger at kaste sig ud i sin egen virksomhed. Som det ser ud nu, kan selvstændige enten vælge at få barselsdagpenge, mod at de lukker deres virksomhed ned i mellemtiden, eller også kan de få omkring 7.000 kr. om måneden, mens de stadig holder lidt gang i forretningen. Der er ingen tvivl om, at det afholder mange kvinder fra at starte deres egen virksomhed, og det er ærgerligt - især i en tid med stigende ledighed" siger Margrethe Vestager. 
Mange problemer
Ud over at indlemme de selvstændige i den offentlige barselsfond, vil de radikale gøre reglerne for barselsdagpenge mere fleksible, så kvinder har mulighed for at passe deres virksomhed i f.eks. fem timer om ugen, uden at de får deres barselsdagpenge halveret. 
Og det forslag bakker Morgendagens Heltinder op.
"Det her gælder jo både mænd og kvinder. Men i forvejen ved vi, at især kvinder slås med mange andre problemer, når de skal starte en virksomhed. De har f.eks. svært ved at låne penge til startkapital, fordi der er mange erhvervsrådgivere, der ikke kan se potentialet i de brancher, som kvinderne vil ind i, og i modsætning til mange mænd har de sjældent nogen fast ejendom, som de kan sætte i spil," siger Charlotte Kirkegaard.
Det var i går ikke muligt at få en kommentar fra beskæftigelsesminister Claus Hjort Frederiksen (V).


