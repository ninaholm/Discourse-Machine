Søvndals korte sejrssrus
Når det bliver tydeligt, at Villy Søvndal ikke har formået andet end at kannibalisere inden for det røde segment, og det viser sig umuligt for ham at konkretisere sin 'nye linje' uden alvorlige indre konflikter, vil vælgerbegejstringen med stor sandsynlighed lægge sig
'Folkeforføreren' Villy Søvndal kan næppe levere 'varen', hvis hans tilsyneladende meget markante retorik i udlændingepolitikken skal udmøntes i praksis. Men hans popularitet er også kun på lånt tid.


 SF's formand, Villy Søvndal, bæres stadig op af mediestormens bølger og fejrer dagligt nye triumfer. Onsdag havde dagbladet Politiken valgt at fylde sin halve forside med en 'analyse', der mente, at Socialdemokraterne nærmer sig 'nedsmeltning' under Søvndals offensiv, og som anbefalede Helle Thorning-Schmidt at udskifte sine nærmeste medarbejdere for at hindre 'nedsmeltningen'. I går kunne Politiken med en frisk meningsmåling hævde, at Søvndal er væsentlig mere 'troværdig' blandt vælgerne end Thorning-Schmidt.
En ny mediekulturs voldsomt selvforstærkende kredsløb og et betydeligt mindretal af magtesløse, hjemløse vælgere, der er stærkt frustrerede over VKO-flertallets robuste beståen, synes at være de bedste forklaringer på Villy Søvndals og SF's formentligt stærkt midlertidige kanonsucces.
En enkelt, utroværdig internetbaseret meningsmåling har for nogle dage siden vurderet SF til at have større vælgeropbakning end Socialdemokraterne. Men også mere seriøse målinger har før da målt SF's vælgerandel til at være stadig tættere på Socialdemokraternes.
Imidlertid er det mest bemærkelsesværdige, at VKO-flertallet består uanfægtet i de seriøse målinger.
Her er hele SF's fremgang således hentet fra Socialdemokraterne, de radikale, Enhedslisten og resterne af Ny Alliance.
Det er set før
Meget tyder på, at VKO-flertallets utålmodige, men noget hjemløse modstandere blandt vælgerne er gledet fra parti til parti i meningsmålingerne ved de seneste valg. Og inden for de seneste to år har de flere gange flyttet sig abrupt og voldsomt under mediestorme præget af en ny mediekultur med blogs, e-mail, websites, gratisaviser og døgnet-rundt-tv, der synes udstyret med en særlig evne til at accelerere selvforstærkende forandringsprocesser i det politiske landskab.
To politikere har før Søvndal opnået en sammenlignelig eruptiv berømmelse og popularitet, nemlig Marianne Jelved og Naser Khader.
Jelveds parti blev opsamlingssted for den utålmodige frustration over det regerende flertals udlændingepolitik. Hun fik dengang udtalt sig kategorisk afvisende over for 24-årsreglen og oplevede, hvordan tusinder af e-mail fra begejstrede vælgere strømmede ind og påskønnede hendes 'klare linje'. Dermed blev Jelveds udmeldinger mere kategoriske end hensigtsmæssigt, fordi Lykketoft som ny S-leder havde valgt at tilslutte sig hovedelementerne i VKO's stramme udlændingepolitik, inklusive 24-årsreglen.
Kultfiguren Jelved
Massiv medieopmærksomhed om den tilsyneladende uovervindelige modsætning mellem Jelved og Lykketoft på dette felt svækkede alvorligt et alternativt flertals troværdighed og betragtes af flere centrale aktører som hovedårsagen til Foghs valgsejr i januar 2005.
Jelved vandt imidlertid en markant valgsejr for sit parti, som blev til de 'radicoole' og opnåede en personlig popularitet og status som kultfigur og mediedronning i de efterfølgende måneder. Da Muhammed-krisen brød ud i foråret 2006 steg de radikales opinionstal mod himlen, og samtidig brød en anden radikal politiker, Naser Khader, igennem med en personlig popularitet af historiske dimensioner.
Meget tyder på, at de radikale i de tidlige sommermåneder 2006 i meningsmålingerne nød gavn af en tilstrømning både af vælgere, der var begejstrede for hard-lineren Jelved, der gav regeringen skylden for Muhammed-krisen og så den som den logiske forlængelse af VKO-flertallets 'umenneskelige' udlændingepolitik og af vælgere, der var begejstrede for Khaders forsonlige rolle, hvor han som førende radikal politiker og andengenerationsindvandrer stillede sig ved siden af statsministeren i konfrontationen med imamerne og de muslimske diktatorer.
Heri lå en markant illustration af, at den del af dem, der var trætte af VKO-flertallet, faktisk godt kunne leve med den stramme udlændingepolitik og en konfrontatorisk linje over for islamister og imamer, og det gav stødet til dannelsen af Ny Alliance. 
Efter et lille års tid blev det klart, at de radikale ikke kunne rumme både Jelved og Khader, men ved valget i 2007 mistede de radikale hele deres fremgang fra 2005, og senere samtidig med at Ny Alliance stort set også tabte alt.
En selvovervurdering
De hjemløse, frustrerede vælgere var havnet hos Søvndal.
Når man betragter Jelveds og Khaders politiske karrierer i det sidste par år, så tyder meget på, at de mediegenererede popularitetsstorme med sensationelle meningsmålinger har forført begge de talentfulde politikere til en form for selvovervurdering, der har været med til at udløse deres fald fra toppen.
Det samme vil med stor sandsynlighed ske med Søvndal. Ganske vist er der i hans parti i dag ikke fløjdannelser af betydning. Kritikken af Søvndal på de indre linjer har hidtil været forholdsvis behersket. Det er svært at træde op mod en formand, der nærmest egenmægtigt ser ud til at have bragt partiets tilslutning op over de 20 procent.
Men til gengæld er det næppe sandsynligt, at Søvndal for alvor kan levere 'varen', når hans tilsyneladende meget markante retorik i udlændingepolitikken skal udmøntes i praksis. SF er uden sammenligning det parti, der har det stærkeste medlemsdemokrati, og hovedparten af de organiserede SF'ere har deres identitet nært knyttet til de seneste syv års lidenskabelige værdikamp, hvor regeringens - og senere socialdemokraternes - udlændingepolitiske linje har været hovedangrebspunkt.
Søvndal fik opbakning til under valgkampen at markere, at SF kunne leve med en S-ledet regering, der accepterede 24-årsreglen. Det var en markant, substantiel indrømmelse, men den var også i sin karakter taktisk og tjente det indlysende formål at synliggøre et troværdigt politisk alternativ til Fogh-regeringen.
Utopi med S og SF
I de seneste uger har Søvndal ikke substantielt bevæget sig nær så langt, selv om hans retorik har været dramatisk og mindet om en tidlig Pia Kjærsgaard.
Når det bliver tydeligt, at Søvndal ikke har formået andet end at kannibalisere inden for det røde segment, og det viser sig umuligt for ham, at konkretisere sin 'nye linje' uden alvorlige indre konflikter, vil vælgerbegejstringen med stor sandsynlighed lægge sig.
Umiddelbart har Søvndals værdipolitiske nyorientering isoleret de radikale, der står tilbage som en sekt af hard-core-modstandere af udlændingepolitikken sammen med det skrumpende Enhedslisten.
Men gårsdagens meningsmåling i Politiken viste - ud over Villys 'troværdighed' - at kun 24 procent af oppositionspartiernes vælgere og kun 20 procent af samtlige vælgere foretrækker en S-SF-regering, hvis oppositionen vinder næste valg. Det vil sige, at stort set kun de vælgere, Villy i dag synes at kunne samle, kunne drømme om at se SF i en regering. Derfor vil det aldrig ske. Og derfor vil det være en sikker taberstrategi for Socialdemokraterne at gå til valg på en alliance med Søvndal.


