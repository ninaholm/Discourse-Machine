Universiteter får ingen løfter om penge
Universiteterne har afvist 8.000 ansøgere i år, men det får ikke umiddelbart politikerne til at love øgede bevillinger til universiteterne fra globaliseringspuljen. Blandt forligspartierne er det kun DF, der vil arbejde for øgede midler


Optag nogle flere studerende, lød opfordringen fra videnskabsminister Charlotte Sahl-Madsen (K) ved udsigten til, at universiteterne ville afvise et rekordstort antal ansøgere i år. Men rektorerne på landets universiteter kræver flere midler, hvis optaget skal øges. I gårsdagens avis svarere ministeren imidlertid ikke direkte på, om hun er indstillet på at tildele universiteterne flere midler fra globaliseringspuljen til det øgede optag:»Der ligger en politisk aftale om taxameter og laboratoriepenge. Hvad der måtte være derudover, er op til de politiske forhandlinger om globaliseringsmidlerne,« siger Charlotte Sahl-Madsen.Heller ikke videnskabsordfører for de radikale, Marianne Jelved, vil love universiteterne globaliseringsmidler:»Det kan jeg jo ikke afgøre alene. Men det er for nemt bare at sige, at de kan regne med, at der kommer flere penge. Penge løser ikke problemet alene. Der er ikke to problemstillinger, der er ens for de forskellige universiteter, derfor skal man vurdere det enkelte universitets situation. Og så skal forslagene komme derfra - for at ændre situationen,« siger Marianne Jelved.Jelved mener, at Danske Universiteter bør komme med tre konkrete forslag til, hvad de har behov for, inden parterne indleder globaliseringspuljeforhandlingerne.Finansloven er nøglenSocialdemokraterne mener heller ikke, at globaliseringspuljen alene kan rette op på en uambitiøs politik.»Det er frem for alt finansloven, der skal tage slæbet. Vi kan ikke løse denne her opgave ved at tro, at globaliseringspuljen kan redde det hele. Det kræver en politisk beslutning at komme afvisningerne til livs næste år. Og så kræver det en uddannelsesinvestering. Men indtil videre har regeringen skåret og skåret,« siger Christine Antorini fra Socialdemokraterne, der ikke vil komme et svar på, om Socialdemokraterne er villige til at arbejde for flere penge til universiteterne fra globaliseringspuljen, nærmere.Det vil Jesper Langballe fra Dansk Folkeparti derimod godt:»Det har været vores standpunkt hele vejen, og jeg vil bestemt arbejde for, at der kommer flere penge til universiteterne,« siger han og understreger, at det kræver en analyse af, hvilken økonomisk situation, de forskellige universiteter står i.
