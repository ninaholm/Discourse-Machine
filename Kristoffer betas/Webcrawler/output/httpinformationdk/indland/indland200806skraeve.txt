S kræver svar om ture i ministerbil
Økonomi- og erhvervs-minister Bendt Bendtsen (K) afviser beskyldninger fra sin tidligere chauffør om omfattende misbrug af ministerbilen til privat kørsel
En eftertænksom Bendt Bendtsen i ministerbilen - sandsynligvis i embeds medfør.


 Socialdemokraterne kræver en åben og ærlig redegørelse for økonomi- og erhvervsminister Bendt Bendtsens brug af sin ministerbil. Det sker efter oplysninger om, at den konservative vicestatsminister i betydeligt omfang har misbrugt ministerbilen og sine ministerchauffører til at køre for sig i forbindelse med private ferier, middage og fester og andre private formål som for eksempel bryllup.
"Bendt Bendtsen må bede sit ministerium fremlægge en redegørelse for, hvad der er blevet kørt i ministerbilen, hvilke af turene har været private. Han må lægge det hele frem åbent og ærligt," siger det socialdemokratiske folketingsmedlem Rasmus Prehn til Ritzau.
Kravet om en redegørelse kommer efter at flere eksperter i offentlig forvaltning i Morgenavisen Jyllands-Posten kalder oplysningerne, der blandt andet stammer fra ministerens chauffør gennem seks år, Michael Pedersen, for "graverende" og "misbrug". Afdelingsforstander Oluf Jørgensen, Danmarks Journalisthøjskole, mener, der er tale om et alvorligt misbrug af ministerbilen til private formål. 
Bendt Bendtsen ser frem til at redegøre for sagen. Han afviser i en pressemeddelelse beskyldningerne om privat kørsel i ministerbilen.
"Den redegørelse, som Socialdemokraterne beder om, skal jeg nok levere. Den række kørsler, som Jyllands-Posten remser op, anser jeg for at være inden for gældende regler om brug af ministerbilen, som fremgår af Statsministeriets vejledning om ministeriernes udgifter," siger Bendt Bendtsen.
Han bekræfter blandt andet, at han efter et statsbesøg i Japan gav kronprinsesse Marys hofdame et lift og lod ministerbilen køre hende helt hjem, efter at han selv var blevet sat af. "Alt andet ville være uhøfligt," skriver Bendtsen, der også bekræfter brug af bilen til et besøg hos sin søn. "Det skete i forbindelse med et politisk arrangement i Jylland," skriver han uden dog at kunne huske datoen. Rasmus Prehn hæfter sig blandt andet ved bladets oplysninger om, at ministerbilen er blevet brugt til at køre til og fra lufthavnen i forbindelse med private ferier.
Bendt Bendtsen afviser oplysningerne fra ministerchaufføren, der blev afskediget med henvisning til "samarbejdsvanskeligheder" i marts i år. Også en oplysning om, at ministeriets ledelse er blevet gjort bekendt med konkrete overtrædelser af de gældende regler for brug af ministerbilen, er ifølge ministeren forkert. 
Chaufførens oplysninger er blevet verificeret ved hjælp af oplysninger fra ministerens kalender og registreringer af ministerbilens færden f.eks. benzinregninger og billetter over Storebæltsbroen. ritzau
/ritzau

