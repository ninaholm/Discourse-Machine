Endnu er afkastet det vigtigste
23 ud af 1.000 stemmer skilte, da medlemmerne af magistrenes og psykologernes pensionskasse, MP Pension, stemte om at forlade det fossile aktiemarked
Debat på MP Pensions generalforsamling.

Det er i DR Koncerthusets lille sal. Med over 400 tilmeldte ligner det et af de største fremmøder nogensinde til en generalforsamling i Magistrenes og Psykologernes Pensionskasse, MP Pension.Først er der en økonomiprofessor kendt fra medierne, der som uformel optakt causerer muntert om, hvornår i livet man bør bruge sine penge, hvorfor det er dumt at gemme dem til efterkommerne, og hvorfor folk, der vil være gode, ikke tænker med hjernen, men med hjertet, som er en fortræffelig muskel, men har begrænset analyseevne.Derefter indledes den formelle generalforsamling med frugt og chokolade på bordene, valg af advokat Lars Svenning Andersen – speciale i bl.a. konfliktløsning – til dirigent og indledende beretning fra MP Pensions bestyrelsesformand, Tina Mose.»Vi har haft et rigtig godt afkast. Det er femte år i træk, at vores investeringsafdeling har gjort det bedre end markedsafkastet – et merafkast i den periode på godt seks mia. kr.,« fortæller formanden.Så er der diskussion om beretningen. Der spørges om egenkapitalens vækst, direktørens lønniveau – 3,1 mio. kr. – muligheden for bonus til pensionskunderne, salg af MP Pensions boligejendomme m.m. Og derefter følger generalforsamlingens godkendelse af beretningen og overførsel af årets resultat – godt tre mia. kr. – til egenkapitalen.Og så er man fremme ved det, der har kaldt så ekstraordinært mange pensionskunder til DR Byen: forslag fra medlemmerne. Herunder især forslag 4: opfordring til at stoppe yderligere investeringer i kul-, gas- og olieselskaber. Men først er der lige buffet. Ud på gangen, opstilling i køer, påfyldning af gode madvarer, ind i salen igen.’Stranded assets’Med pølse og postej på tallerknerne og let klirren af bestik indledes aftenens drama. Thomas Meinert Larsen, pensionskassemedlem og initiativtager til kampagnenetværket Ansvarlig Fremtid, præsenterer forslaget om at droppe nye investeringer i fossile energiselskaber og inden 2019 afhænde, hvad MP Pension ejer af aktier i verdens 200 største selskaber i branchen.Det er den tredje hjemlige pensionskasse, hvor medlemmer i denne måned forsøger et opgør med de fossile investeringer. Først var det ingeniørernes pensionskasse, DIP, hvor forslaget blev afvist med blot seks stemmers flertal, og i mandags juristernes og økonomernes selskab, JØP, hvor 232 stemte for, men 380 imod.»Vi kan ikke blive ved at tjene penge på en industri, der undergraver vores samfund via klimaændringerne,« argumenterer Thomas Meinert Larsen og viser power point-slides med klimaforskernes budskab: Mindst to tredjedele af de fossile reserver må forblive i undergrunden, hvis den globale opvarmning skal bremses før to grader.Det økonomiske argument er, at hvis ikke de fossile reserver kan hentes op, sælges og brændes af, så kan pensionskasseinvesteringer i sektoren være spildt.Stranded assets, som man siger i investorkredse. Det etiske argument er hentet fra MP Pensions egen ansvarlighedspolitik: »Selskaber, vi investerer i, bør ikke forårsage alvorlig og langsigtet skade på miljøet (...) herunder ved (...) stort udslip af drivhusgasser i atmosfæren.«»Vælger I at sætte jeres penge på selskaber som Exxon Mobil, der vil undergrave fremtiden, så skal I stemme nej til vores forslag,« siger Thomas Meinert Larsen til forsamlingen.Så er det Tina Moses tur. Bevæbnet med en til lejligheden udarbejdet 36 sider lang analyse omStranded assets og klimapolitiske udfordringer, siger pensionsformanden, at bestyrelsen også er bekymret over den globale opvarmning og overvåger udviklingen.»Men pensionskassens eksistensberettigelse er at skabe et højt og stabilt afkast, og det gør vi i dag under hensyntagen til ansvarligheden,« understreger hun.Ifølge analysen er der ikke i dag nogen risiko forstranded assets, til gengæld er der udsigt til tab, hvis man støtter medlemsforslaget.»Hvis vi udelukker en så central global aktivitet, så reducerer det vores afkast,« siger Tina Mose og viser på skærmen nøgleargumentet: Én pct. fald i afkastet vil koste et medlem 5.000 kr. om måneden eller 1,5 mio. kr. på den samlede opsparing.»Vi ønsker ikke og vil ikke pådutte medlemmerne bestemte politiske holdninger. Vi vil ikke føre miljøpolitik. Rent juridisk kan generalforsamlingen heller ikke pålægge bestyrelsen at gøre det, og på den baggrund vil bestyrelsen ikke følge opfordringen,« hvis medlemsforslaget vedtages, advarer hun. Dét starter debatten.Alt er politik»Jeg er enig med bestyrelsen,« siger en kvinde med fornavnet Annette og påpeger, hvor lidt det betyder i den globale sammenhæng, hvad et dansk pensionsselskab måtte beslutte.Lars forstår ikke argumentet om, at MP Pension ikke skal føre politik. Hele selskabets arbejde med ansvarlige investeringer – gennemgået i en særlig 28 siders rapport til generalforsamlingen – er jo også politik.»Og det, synes jeg, er fint,« siger han.Næste taler, Thomas, opfordrer generalforsamlingen til at stemme nej. Fordi pensionsselskabet »vil gå glip af investeringsmuligheder, og det vil betyde, at vi som pensionister vil få en fattigere pensionisttilværelse«.»Jeg synes, det er et utidigt, politisk forslag,« siger han og opfordrer forslagsstillerne til at gå til en vælgerforening i stedet.Allan, der har arbejdet 40 år på miljøområdet, synes, »det er klogt at gå ud af det marked«, inden alle bliver overbevist om klimatruslens alvor, »for så bliver der tab« på de fossile investeringer.»Selv om vi er pensionister, skal vi tænke på fremtiden,« siger Mogens, der støtter forslaget.Eva minder om, at en tidligere generalforsamling har besluttet, at MP Pension ikke skal investere i klyngebomber og børnearbejde. »Synes I ikke, at det er politik?« spørger hun sin bestyrelse.Susanne køber ikke argumentet om, at denne sag skal overlades til politikerne: »Politikerne kan ikke bestemme, hvad vi skal bruge vore penge på.«Povl holder et længere indlæg om, at det lille mindretal af pensionskassens 100.000 medlemmer, der er til stede på generalforsamlingen, ikke må bruge hans penge.»De skal give det største afkast som overhovedet muligt,« siger han og forklarer så, hvorfor klimaproblemet slet ikke er menneskeskabt.»Det er menneskelig hybris at tro, at vi har nogen indflydelse på det,« siger han og får nogle i den pæne forsamling af magistre og psykologer til at råbe ’buh!’ og ’idiot!’.En beklagelseFlere talere – Signe, Ellen, Jens Peter, Mogens og andre – hæfter sig ved afkasttabet på én pct., som Tina Mose har vist på skærmen. Når kun 1,5 pct. af selskabets store portefølje på 100 milliarder kr. er bundet i fossile aktier, hvordan kan en afhændelse så føre til et fald på én pct. i afkastet, der i 2013 var på 8,3 pct.? Og et tab for den enkelte pensionist på 5.000 kr. om måneden?»De 5.000 kr. er et skræmmeeksempel,« mener Jens Peter.»Vi ved ikke, hvad det vil koste os,« præciserer Tina Mose.»Når jeg nævner én pct., så er det for at illustrere, hvor meget det kan blive. Jeg er ekstremt bange for, at det bliver en glidebane. Tøjbranchen bliver måske det næste, vi ikke kan investere i.«»Hvordan kan det betyde én pct., når de fossile investeringer udgør så ringe en del af vores portefølje? Jeg vil gerne se de beregninger. Der er noget, der ikke stemmer,« siger Niels Jørgen, der har lavet sin egen hurtige beregning og anslår, at frasalg af fossile aktier i værste fald kan koste det enkelte medlem 10 kr. om måneden.»Jeg ved godt, at det er voldsomt,« siger han ironisk.Nu rejser Lis Skovbjerg sig. Hun har titel af særlig sagkyndigt bestyrelsesmedlem.»Det må ikke tages så bogstaveligt, at det koster 5.000 kr. om måneden,« siger hun og præciserer, at afkasttabet på én pct. skal illustrere, hvad der kan ske, hvis selskabet kommer ud på en glidebane, hvor også andre brancher bliver afvist som investeringsmulighed.»I må ikke sætte lighedstegn mellem de 1,5 pct. af aktiemassen og én pct. Hvis det er opfattet på den måde, så må vi beklage,« siger hun.Sådan bølger debatten i timer. Stemningen er temmelig ophidset. Et medlem fremsætter et ændringsforslag om, at bestyrelsen blot skal »holde øje med« udviklingen på det fossile aktiemarked, og da dirigent Andersen vil sætte det til afstemning før forslaget fra Thomas Meinert Larsen, bryder uvejret løs. Hans tager ordet og forlanger en afstemning om mistillid til dirigenten, fordi denne »går imod almindelig foreningspraksis«.Det bestrider dirigenten kategorisk, men da processen truer med at løbe helt af sporet, går Tina Mose imellem og beder om, at forslaget fra Thomas bringes til afstemning først. Dirigenten accepterer for husfredens skyld, og kl. 21.05 kan der langt om længe skrides til afstemning. Foruden de 326 fremmødte indgår en større bunke fuldmagter, medbragt af såvel bestyrelse som forslagsstiller. I alt 1.074 stemmer er i spil.Kl. 21.15 udløses spændingen. 484 medlemmer har stemt for forslaget, 507 har stemt imod, resten afstår. 23 stemmer skiller MP Pension fra at blive det første danske pensionsselskab, der afhænder sit engagement i den fossile energisektor.»Ærgerligt, men dog en kæmpe opbakning,« tweeter Thomas Meinert Larsen.I salen fortsætter man med de næste punkter på dagsordenen. Om egenkapitalens størrelse, selskabets aflønningspolitik, bestyrelsens sammensætning, valg af revisor m.m.Udenfor er det endnu lunt og ikke helt mørkt som på en sommerdag.
