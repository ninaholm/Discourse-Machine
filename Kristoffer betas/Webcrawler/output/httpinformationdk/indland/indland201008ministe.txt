Minister: LO forkaster 100 års historie
Problemer med løndumping har fået LO til at overveje at lovgive på overenskomst-området. Men det vil bryde med det danske aftalesystem og svarer til helt at opgive gode danske arbejdsmarkeds-traditioner, mener beskæftigelsesminister, Inger Støjberg (V)
Det er den helt omvendte verden, at fagbevægelsen lægger det hele i hænderne på politikerne, og at det nu er mig, der skal forsvare, at arbejdsmarkedet skal fortsætte, som det er, siger beskæftigelsesminister
 Inger Støjberg.


 Beskæftigelsesminister Inger Støjberg havde nær fået kaffen galt i halsen, da hun i går kunne læse i Ekstra Bladet, at LO's formand, Harald Børsting, leger med tanken om at lovgive på overenskomstområdet. At udbrede overenskomstlønnen til ved lov at omfatte udenlandske arbejdere kunne nemlig være en måde at løse stigende udfordringer med underbetalte østarbejdere på, forklarede LO-formanden i Ekstra Bladet.
»Det kom fuldstændig bag på mig, at Harald Børsting sagde, som han gjorde, for det er at kaste vrag på hundrede års historie på det danske arbejdsmarked,« siger Inger Støjberg.
Forslaget vil underminere den danske model, mener hun og undrer sig især over, at netop LO skulle foreslå den slags, fordi den danske model, hvor det er arbejdsmarkedets parter, der forhandler, og ikke politikerne, der lovgiver, udgør selve fagbevægelsens eget eksistensgrundlag.
»Det er den helt omvendte verden, at fagbevægelsen lægger det hele i hænderne på politikerne, og at det nu er mig, der skal forsvare, at arbejdsmarkedet skal fortsætte, som det er, og at fagbevægelsen fortsat skal have den store indflydelse, som de har,« siger Inger Støjberg forundret.
LO trækker i land
Beskæftigelsesministeren har dog med glæde noteret sig, at Harald Børsting senere i går trak lidt i land med sin udmelding, der da også blev mødt med kritik fra både eget bagland og blandt andre de Konservative, som straks afviste ideen.
LO offentliggjorde i går en pressemeddelelse, som understregede, at LO ikke har lagt sig fast på, hvad de mener, men blot har nedsat en arbejdsgruppe, der skal se på forskellige modeller, som kan være med til at løse problemet med den udenlandske arbejdskraft. Forslaget om at udbrede overenskomstlønningerne til også at gælde udenlandske arbejdere uden overenskomster er blot én model ud af mange tænkelige.
Men der ér behov for nytænkning, fastholder Harald Børsting over for Information og påpeger, at en udbredelse af overenskomsterne, vil betyde, at »vi får tilvejebragt et retsgrundlag for dem, der ikke er tilknyttet en overenskomst - det gælder både i forhold til mindsteløn, arbejdstid, arbejdsforhold osv.,« siger han, men betoner, at det ikke er selve lønniveauet, der skal bestemmes ved lov.
»Jeg synes, det er godt, at han trækker lidt i land, for det vil undre mig meget, hvis LO ikke vil bevare den særlige danske model, som gør, at arbejdsmarkedets parter langt hen ad vejen selv bestemmer. Det er sundt og en udmærket måde at styre arbejdsmarkedet på,« siger Inger Støjberg.
Stramme regler
Arbejdsministeren er dog ligesom LO ganske optaget af den udenlandske arbejdskrafts rolle i Danmark, men mener ikke, det er nødvendigt at bryde med den danske model for at skabe et system, der fungerer:
»Man må sige, at i de sidste godt 100 år, har man formået at få det til at fungere både under op- og nedture og også med pres udefra. Derfor synes jeg, det ville være mærkeligt nu pludselig at smide sig ned på ryggen og give op,« siger Støjberg.
Hun henviser desuden til, at der inden sommerferien blev indgået en ny aftale om registrering af udenlandske virksomheder og arbejdstagere.
»Det gjorde vi netop for at få styr på området. Det kommer nu til at virke og skal have lov til at fungere i en tid, så både fagbevægelsen og myndighederne kan få et overblik over det faktum, at der er en række udenlandske tjenesteydere, der ikke betaler den skat, de skal, og at der også har været problemer med arbejdsmiljøet,« forklarer hun.
Så selv om LO fastholder, at de vil granske 'alle muligheder', så slår ministeren fast, at hun ikke gør sig overvejelser om at vende op og ned på hele systemet.
»Jeg er meget tilfreds med den måde, det fungerer på nu,« konstaterer hun.
LO's arbejdsgruppe forventes ved årets udgang at have færdiggjort deres arbejde.

