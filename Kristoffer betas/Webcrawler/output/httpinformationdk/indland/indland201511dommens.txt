Dommens dag for Dansk Folkeparti
Dansk Folkeparti mente, at det gav mest indflydelse at stå uden for regeringen. Aftalen om næste års finanslov tyder ikke på det
Dansk Folkepartis formand, Kristian Thulesen Dahl, står tilbage med det største forklaringsproblem efter Finanslovsaftalen for 2016. Modsat de andre partiformænd boblede han da heller ikke ligefrem over af begejstring i går, men beskrev resultatet som ’en hæderlig og god finanslov’.


 Der var tilsyneladende kun vindere, da regeringen, Dansk Folkeparti Liberal Alliance og de konservative i går præsenterede en aftale om næste års finanslov. De konservative fik penge til at indfryse boligejernes grundskyld, Liberal Alliance fik penge til at sænke bilernes registreringsafgift og Dansk Folkeparti fik flere penge til de ældre. Og finansminister Claus Hjort Frederiksen (V) fik flertal for sit finanslovforslag.
Men når det gælder væksten i de offentlige udgifter, står der faktisk kun tabere tilbage efter finanslovforhandlingerne. Hvor Dansk Folkeparti inden folketingsvalget krævede, at de offentlige udgifter årligt skulle stige 0,8 procent, ville Venstre og de konservative have nulvækst, mens Liberal Alliance krævede en decideret minusvækst i det offentlige. Nu ender det med en vækst på lidt over 0,3 procent (embedsmændene i Finansministeriet regner stadig på det).
Alligevel står Dansk Folkepartis formand, Kristian Thulesen Dahl, tilbage med det største forklaringsproblem, hvilket forklarer, at han – modsat de andre partiformænd – ikke ligefrem bobler over af begejstring for resultatet, som beskedent beskrives som »en hæderlig og god finanslov«.
Ufravigeligt med måde
Selv om Kristian Thulesen Dahl foreløbig henviser til, at han tager den diskussion – altså om hvor meget væksten i de offentlige udgifter egentlig bliver – når Finansministeriets regnemaskiner er færdige, rammes partiformanden af den samme anklage, han havde så stort held med at rette mod daværende statsminister Helle Thorning-Schmidt (S): Løftebrud!
Kristian Thulesen Dahl har i den seneste valgperiode igen og igen fremhævet tallet 0,8 procent, som noget Dansk Folkeparti stod fast på, fordi det i forvejen historisk set er en meget lav vækst.
»De 0,8 procent er ikke noget tal, der er hevet ud af en automat,« forklarede Dansk Folkepartis formand sidste år i et interview med Altinget. »Det er kommet som følge af en forhandling, vi havde med VK-regeringen i 2011 om, hvad der skal til for at sikre, at den offentlige sektor kan bevare den samme muskelkraft, når der kommer flere ældre og dyrere medicin«.
Kort efter folketingsvalget – under regeringsforhandlingerne – fastslog partiets næstformand, Søren Espersen, da også, at de 0,8 procent var ufravigeligt, hvilket dog fik formanden til at minde om, at ingen krav var ufravigelige. Og inden finanslovsforhandlingerne startede, blødte Dansk Folkepartis finansordfører, Rene Christensen, yderligere op på kravet. Nu var de 0,8 procent snarere et slags eksistentielt mål for Dansk Folkeparti. Om det denne gang lige blev 0,3 eller 0,8 procent var mindre vigtigt.
»De ting, vi ønsker, flytter det rent procentvist opad,« lød det. »Men målet er vigtigt, ikke at nå et procenttal«.
Champagne hos LA
På forhånd stod det klart, at finanslovforhandlingerne måtte ende med en aftale mellem partierne i blå blok. Alt andet ville have været en falliterklæring blot et halvt år efter folketingsvalget og med meningsmålinger, der ikke ville give statsminister Lars Løkke Rasmussen (V) noget styrket mandat, hvis vælgerne endnu engang blev spurgt.
Men når Dansk Folkeparti – trods valgsejren – valgte ikke at gå i regering, var den officielle begrundelse, at partiet kunne opnå større indflydelse ved at stå udenfor, hvilket finanslovforhandlingerne har været den første prøve på.
Under den daværende VK-regering var Dansk Folkeparti danmarksmester i at få symbolske sejre – ikke mindst i udlændingepolitikken – til at dække over nederlag i den økonomiske politik, når partiet gik med til at forringe efterløn eller dagpenge. Men denne gang er opgaven sværere. Dansk Folkeparti skal forsvare, at pengene i stedet er gået til skattelettelser til bolig- og bilejerne.
Derfor håber Dansk Folkeparti, at vælgernes hukommelse er kort og sætter så deres lid til, at terrordebatten og de kommende asylforhandlinger snart igen stjæler den politiske dagsorden.
Til gengæld blev der hos Liberal Alliance efterfølgende spist jordbærtærte, drukket champagne og udråbt et trefoldigt hurra for finanslovaftalen, som formanden, Anders Samuelsen, kaldte »helt klart den største dag i partiets historie« og konkluderede:
»Det er klart, at det er en anden situation, end det var under VK-regeringen, hvor det var Venstre og de konservative, som så under finanslovforhandlingerne skulle give til Dansk Folkeparti. Nu skal der også leveres til Liberal Alliance.«

