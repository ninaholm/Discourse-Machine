Olieaftale bringer mindelser om det tidligere Sovjet
Allerede under en høring i 2003 blev de danske politikere, herunder nuværende klima- og energiminister Martin Lidegaard, advaret mod de problemer i Nordsø-aftalen, som nu får regeringen til at kræve et ’serviceeftersyn’. Især klausulen om, at Mærsk skal kompenseres krone for krone ved eventuelle ændringer i beskatningen, bringer mindelser om det tidligere Sovjet, mener eksperter


 Nuværende klima- og energiminister Martin Lidegaard (R) var vidende om, at olieaftalen med Mærsk og de øvrige olieselskaber i Dansk Undergrunds Consortium (DUC) kunne koste staten dyrt, da han sammen med VKO gav sit samtykke til den omdiskuterede aftale i 2003. Allerede dengang advarede flere eksperter under en høring om, at staten ville gå glip af milliardindtægter, hvis prisen på olie steg — og nu viser nye beregninger fra tænketanken Concito, at der formentlig er tale om hele 75 milliarder kroner i tabte skatteindtægter, siden aftalen blev indgået.
Men tabet kunne være undgået, hvis blot Martin Lidegaard og regeringen havde lyttet til eksperterne i tide.
»For vores bekymringer har jo vist sig at holde fuldstændig stik,« siger lektor på Københavns Universitet Anita Rønne. Hun var en af de eksperter, der tilbage i 2003 advarede politikerne om at skrive under på aftalen, som i realiteten betyder, at regeringen de næste 38 år frem til 2042 garanterer, at Mærsk vil få kompensation i tilfælde af stigninger i olieskatterne.
Under høringen i 2003 sammenlignede Anita Rønne aftalen med forhold, man ellers kun ser i mere ustabile lande som det tidligere Sovjet, Angola, Sydafrika og Bolivia — det vil sige lande, hvor betingelserne for at drive virksomhed kan ændre sig mærkbart på grund af politisk ustabile forhold:
»Vi bør undersøge, hvad en kompensationsaftale egentlig har af konsekvenser,« sagde hun til politikerne fra Det Energipolitiske udvalg og Skatteudvalget.
Hun blev dengang bakket op af adjungeret professor og statsautoriseret revisor Søren Rasmussen, som også mente, kompensationsaftalen var for svær hvis ikke umulig at gennemskue.
»Det er meget ’flot’ at lave en aftale, der rækker så mange år ud i fremtiden uden at have mulighed for at tage aftalen til revision, hvis forudsætningerne ændres,« sagde Søren Rasmussen under høringen.
Enhedslistens Frank Aaen (EL) er ikke i tvivl om, hvad han skal mene om forløbet op til den aftale, han i dag kalder »en skændsel«.
»Jeg tror desværre, at nogle af aftalepartierne var mere optagede af at få en god relation til olieselskaberne, end af at indgå en aftale til gavn for befolkningen i Danmark,« siger Frank Aaen.
Klausulen, ingen forstår
Når kompensationsaftalen for alvor er blevet et problem, skyldes det, at man kraftigt undervurderede olieprisens udvikling, da aftalen blev indgået. I dag indbringer en tønde olie fem gange så meget, som man i 2003 forventede, den ville gøre. Med de nuværende høje oliepriser på over 100 dollar tønden er tabet for den danske stat helt oppe på 10 milliarder kroner årligt. Og da Nordsø-aftalen løber helt frem til 2042, har DUC formentlig mange uventede milliarder til gode. Det er dén uholdbare situation, som nu har ført til regeringens krav om et snarligt ’serviceeftersyn’, men det kan blive svært at ændre på aftalen.
Der hersker nemlig stor tvivl om, hvorvidt det overhovedet er juridisk muligt at tage aftalen op til genforhandling, og end ikke blandt de partier, der i 2003 var involveret i forhandlingerne, hersker der enighed. Nogle partier mener, at der i aftalen er skabt mulighed for en genforhandling, hvis afgørende forudsætninger som kraftigt stigende oliepriser ændrer sig.
Andre påpeger en særlig klausul, der betyder, at for enhver ekstra beskatning på området, skal staten give olieselskaberne kompensation, herunder Mærsk, krone til krone.
Som Bodil Kornbek, der i 2003 deltog i møderne i Det Energipolitiske Udvalg som Kristendemokraternes energiordfører, i foråret sagde til Information:
»Jeg kan huske, vi diskuterede det, men jeg kan ikke huske detaljerne. Jeg er sikker på, det står et sted, men jeg kan ikke længere huske, hvor det står. Efter min overbevisning blev det en del af aftalen«.
SF husker det anderledes
Men Anne Grete Holms-gaard, klima- og energiordfører for SF, der også var medlem af udvalget i 2003, husker det anderledes.
»Jeg mener ikke, der blev givet nogen garanti for, at aftalen kunne genåbnes i hvert fald ikke på skrift. Hvis der skal være en klausul om, at man kan genåbne aftalen, skal det fremgå af betænkningen, og der er den ikke givet.«
Ingen af de folketingsmedlemmer, Information talte med i foråret, kunne pege på, hvor i lovteksten det står sort på hvidt, at Nordsø-aftalen kan ændres.
Men Martin Lidegaard slog selv fast i 2003, at det var en forudsætning for, at Radikale Venstre gik med i aftalen, at den skulle kunne revideres.
»Hvis regeringens forudsætninger viser sig ikke at holde, så tager vi selvfølgelig det forbehold at kunne ændre beskatningen senere. Det ligger helt klart, og det er et skattehåndtag, vi vil bruge, hvis det bliver nødvendigt,« sagde han dengang til Berlingske.
Det løfte forventer Enhedslistens Frank Aaen nu, at klimamisteren vil holde. »Det håber jeg. Og vi vil selvfølgelig holde ham fast på det,« siger han.
 
Leder på bagsiden

