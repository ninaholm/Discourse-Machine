Deltag – uge 26
En ugentlig oversigt over muligheder for at deltage og engagere jer i Informations journalistik, debat og arrangementer.


 Har du haft problemer med meritoverførsel efter studier i udlandet?
Bureaukratisk benspænd ved meritoverførsel hindrede Torsten Geelan i at få fuldt udbytte af sit studieophold i udlandet, fortæller han i mandagens Information. Har du oplevet lignende vanskeligheder med at opnå meritoverførsel af dine fag og studier i udlandet, og hvad var begrundelsen? Hjælp os med at afdække karakteren og omfanget af problemet ved at dele din historie med os her:
Hvad læser Morten Messerschmidt?
I denne uge mødes EU’s stats- og regeringschefer i Bruxelles til det sidste topmøde under det danske formandskab. Væksten er stagneret, og EU’s økonomiske sparepolitik kritiseres verden over. Europaparlamentarikeren Morten Messerschmidt anbefaler ugen ud læsestof om krisen i Europa på Nyhedsbloggen. Følg med på information.dk/nyhedsbloggen
Informations specialebank: Kina
Har du viden, bør du dele. Har du netop skrevet speciale om Kinas økonomiske og kulturelle udvikling, så sidder du med en viden, som andre vil få glæde af. I Informations nye specialebank sætter vi lige nu fokus på Kina, så har du lyst til at dele din viden og udfolde dit speciale journalistisk, så skriv til os på deltag@information.dk
Læserne spørger: Jørn Moos
Jørn Moos er tidligere politiinspektør og kommunalpolitiker og en central aktør i optrevlingen af Blekingegadebanden. Han er aktuel i forbindelse med den kommmission nedsat af justitsministeren, der i løbet af foråret har undersøgt centrale myndigheders rolle i Blekingegadesagen. Send jeres spørgsmål senest tirsdag kl. 12 til ls@information.dk
Overhørt – vær med på en lytter!
På gader og stræder er Information med på en lytter. De sjoveste udsagn viderebringes hver uge i fredagens avis. Har du også hørt en sjov eller skæv sætning, som du vil dele med andre, så send en mail til debat@information.dk
Hvad bør vi læse - bare ikke her…?
Har du en artikel til nyhedsbloggen, som ingen bør gå glip af? Send et link til deltag@information.dk, og et par linjer om hvorfor den skal på nyhedsbloggen på Information

