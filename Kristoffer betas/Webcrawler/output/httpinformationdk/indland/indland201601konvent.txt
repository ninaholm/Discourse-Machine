Efter konventions-brud: Indsatte får ret til patienterstatning
Sundhedsministeren fremsætter nu endelig et lovforslag, der giver indsatte ret til at søge om erstatning for fejlbehandling. Loven får tilbagevirkende kraft
I sin sidste tid boede kræftsyge Kenneth Ejner Hulgreen hjemme hos kæresten Maja Vogtmann. Han døde i november 2014.


 Sundhedsminister Sophie Løhde (V) gør nu alvor af sit løfte om at sikre indsatte i landets fængsler og arresthuse retten til patienterstatning.
Hidtil har patienter og pårørende til patienter, der afsoner en straf i en af Kriminalforsorgens institutioner, ikke kunnet søge om erstatning for fejlbehandling og –diagnosticering, der har fundet sted under afsoningen.
Det vil ministeren lave om på med et nyt lovforslag. Forslaget skal foruden de indsatte også sikre, at værnepligtige i Forsvaret og Beredskabsstyrelsen får retten til patienterstatning.
Forslaget kommer i forlængelse af en række afsløringer i Information, der har afdækket indsattes forringede retsstilling på sundhedsområdet.
På baggrund af artiklerne vurderede Justitsministeriet i marts sidste år i et svar til Folketingets Sundhedsudvalg, at det er i strid med forbuddet mod diskrimination i FN’s konvention om borgerlige og politiske rettigheder og Den Europæiske Menneskerettighedskonvention, at indsatte ikke er omfattet af loven om patienterstatning.
Sundhedsminister Sophie Løhde lovede i efteråret at ændre loven, så Danmark fremover vil leve op til sine internationale forpligtelser. Hun skriver nu i en mail til Information:
»Justitsministeriet har meldt klart ud, at de nuværende regler er i strid med internationale konventioner. Derfor bad jeg i september mit ministerium om hurtigst muligt at sætte skub i sagen. Og nu sender vi altså et lovforslag i høring, som lægger op til, at indsatte og også [sic] værnepligtige bliver omfattet af reglerne for patienterstatning.«
En arbejdsgruppe under Sundhedsministeriet har siden 2013 undersøgt mulighederne for at udvide patienterstatningens dækningsområde. Men ministeren kom arbejdsgruppen i forkøbet ved at love ligestilling af de indsatte, inden gruppen var færdig med sin analyse.
Ikke rimeligt
Peter Vedel Kessing, der er seniorforsker ved Institut for Menneskerettigheder og har fulgt sagen tæt, er glad for, at loven nu ser ud til at blive ændret.
»Det er jo fantastisk,« siger han.
»Indsatte er en svag gruppe, der har større forekomst af psykiske og fysiske sygdomme. Så det kan komme til at få betydning for mange indsatte.«
Loven om patienterstatning er blevet ændret flere gange, siden ordningen trådte i kraft i 1992. Blandt andet i 2004, hvor dækningsområdet blev udvidet til også at omfatte privatpraktiserende sundhedspersoner. Det skete på baggrund af anbefalingerne i en betænkning fra 1997.
Udvidelsen omfattede dog ikke sundhedspersoner i Kriminalforsorgen, ifølge betænkningen fordi »de administrative procedurer og omkostninger ved at lægge området ind under loven ville være ude af proportion med det ringe antal skader«. Men forskelsbehandling på baggrund af den slags økonomiske og bureaukratiske overvejelser er ikke »objektiv og rimeligt begrundet«, som Justitsministeriet skrev i sit svar til Sundhedsudvalget sidste år.
Den kommende lovændring vil få 10 års tilbagevirkende kraft for at råde bod på den uretmæssige forskelsbehandling.
De efterladte
I efteråret 2014 fulgte Information den kræftsyge indsatte Kenneth Ejner Hulgreen. Han havde i mere end et år forsøgt at råbe op om sine symptomer til sundhedspersonalet i Vridsløselille Statsfængsel, før han endelig blev sendt til undersøgelse. Han døde kort efter.
Kenneth Ejner Hulgreen og hans kæreste, Maja Vogtmann, som han boede med i den sidste tid, nåede at søge om erstatning gennem Patienterstatningen, men fik afslag, fordi fængsler ikke er omfattet af loven.
Siden har Maja Vogtmann forsøgt at skabe opmærksomhed om forskelsbehandlingen af indsatte. Hun glæder sig over, at loven nu ser ud til at blive ændret.
»Det var præcis det, vi gerne ville opnå. At de indsatte får samme rettigheder som andre. Også selvom Kenneth ikke nåede at få noget ud af det, men jeg ved, at han ville blive glad for, at andre nu kan få det,« siger hun.
Maja Vogtmann er stadig i kontakt med erstatningsadvokat Birgit Lindø, der har påtaget sig parrets sag. Hun havde ikke hørt om forskelsbehandlingen af indsatte, før parret kontaktede hende i 2014. Hun var med egne ord »rystet«, da hun opdagede det.
»Der er slet ingen saglig grund til, at man som indsat ikke skulle have ret til patienterstatning. Man er jo for pokker borger i det danske system, uanset om man er indsat eller ej. Der gælder nogle helt almindelige lighedsprincipper for alle mennesker,« siger advokaten.
Hun vurderer, at erstatningen til den nu afdøde Kenneth Ejner Hulgreen formentlig vil gå i arv til hans to mindreårige børn, hvis Patienterstatningen giver ham medhold. De kan også være berettigede til en erstatning for tab af forsørger efter Erstatningsansvarsloven.
Som samlever vil Maja Vogtmann formentlig også være berettiget til et overgangsbeløb på 158.500 kroner til udgifter forbundet med begravelse og flytning. Birgit Lindø vurderer, at hun også kan være berettiget til erstatning for tab af forsørger på 30 procent af den erstatning, Kenneth Ejner Hulgreen ville have opnået ved 100 procent tab af erhvervsevne – dog minimum 945.000 kroner skattefrit.
Tidligere minister tavs
I sin tid som sundhedsminister ønskede Nick Hækkerup (S) ikke at udtale sig om, hvorvidt de indsatte bør have ret til at søge om patienterstatning. Han ville se analysen fra den arbejdsgruppe, der skulle se på hele patienterstatningens dækningsområde, inden han tog stilling. Også efter Justitsministeriet havde gjort det klart, at den gældende lovgivning var konventionsstridig.
Kort efter sin tiltrædelse skrev den nye sundhedsminister Sophie Løhde til Information, at hun derimod ikke havde tænkt sig at vente på arbejdsgruppen, når meldingen fra Justitsministeriet var så klar:
»Jeg mener derfor ikke, at vi kan vente, til analysen ligger færdig, og har derfor bedt mit ministerium om at gå videre med sagen hurtigst muligt,« skrev Sophie Løhde i september.
Information vil gerne spørge Nick Hækkerup om, hvorfor der skulle en borgerlig regering til, før loven blev fremsat. Men han henviser til Socialdemokraternes sundhedsordfører Flemming Møller Mortensen.
Ordføreren er tilfreds med, at loven nu bliver lavet om. Men han mener ikke, at Venstre-regeringen har fremsat lovforslaget hurtigere, end en socialdemokratisk regering ville have gjort.
»Det kunne lige så godt have været en socialdemokratisk regering, der fremsatte det her forslag, kort efter en borgerlig regering var gået af,« siger Flemming Møller Mortensen.
– Hvordan kan det være rigtigt, når Sophie Løhde specifikt har fremskyndet lovforslaget – i modsætning til Nick Hækkerup?
»Det har noget at gøre med, hvornår et stykke lovforberedende arbejde er så langt fremme, at man kan fremsætte et lovforslag. Jeg tror, ministeriet har vurderet, at man nu var nået langt nok til at skrive et forslag.«
Hvis loven bliver vedtaget som planlagt, vil den træde i kraft 1. juli 2016.

