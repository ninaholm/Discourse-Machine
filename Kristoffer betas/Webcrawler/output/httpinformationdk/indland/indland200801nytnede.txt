Nyt nederlag til historiker



 Lederen for regeringens Center for Koldkrigsforskning, historikeren Bent Jensen, har lidt et nyt nederlag i sin strid med Politiets Efterretningstjeneste (PET) og journalisten Jørgen Dragsdahl. Justitsministeriet er således enig med PET i, at Bent Jensen brød sin tavshedspligt, da han citerede efterretningstjenesten for, at Dragsdahl var agent for den tidligere sovjetiske efterretningstjeneste, KGB. "Herefter - og af de af Politiets Efterretningstjeneste anførte grunde i brevet af 30. april 2007 - finder Justitsministeriet ikke grundlag for at ændre Politiets Efterretningstjenestes beslutning om at indskærpe Dem vilkårene for Deres arkivadgang og indholdet af den tavshedserklæring, De har underskrevet i forbindelse med adgangen til Politiets Efterretningstjeneste", hedder det i en 11 sider lang afgørelse fra Justitsministeriet, som Ritzau har fået aktindsigt i. Bent Jensen klagede til Justitsministeriet, efter PET sidste år netop indskærpede tavshedspligten og advarede om, at det kan få "alvorlige konsekvenser" for historikerens arkivadgang, hvis han igen bryder vilkårerne for denne særlige adgang. 

