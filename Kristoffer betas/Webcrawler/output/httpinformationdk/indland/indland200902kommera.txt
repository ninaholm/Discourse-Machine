Der kommer ikke altid en sporvogn til
Regeringen vil have hurtigbusser frem for sporvogne i Storkøbenhavn. Men uden skinnebåren transport på tværs af hovedstadens fingre risikerer Fingerplanen helt at drukne i biler, advares der fra forskerhold


 Først blev de moderne sporvogne, kaldet letbaner, ombølget af hede kærligheds-erklæringer fra Christiansborg:
"Den asfaltdoktrin, jeg bekendte mig til tidligere, den er slut," lovede miljø-minister Troels Lund Poulsen (V) i april 2008 og henviste til, at Venstre gik med planer om letbaner i både Århus og København. 
Siden gik letbanen kold i København. Regeringens trafikplan fra december vendte nemlig tommelen opad for letbane i Århus, mens letbane i Københavns Ring 3 blot fik - fingeren. Letbanen vil ikke flytte bilister, men kun buspassagerer. Og så er den for dyr, lød det nu.
Begge argumenter er faldet trafikprofessor Otto Anker Nielsen for brystet.
Det er "mod bedre vidende", siger han, når regeringen anfører, at en letbane i Ring 3 kun vil blive brugt af de nuværende buspassagerer. Beregningerne i den rapport, som regeringen selv henviser til, viser nemlig mindst 12.000 helt nye kollektive passagerer i den pågældende letbane.
At letbanen skulle være særligt omkostningstung, er heller ikke korrekt, siger professoren. Letbanen skaffer de 12.000 passagerer til en pris af 4,2 mia. kr., mens regeringens flagskib, timemodellen for togdrift mellem landsdelene, alene i første fase vil koste 11 mia. kr. og kun flytte 10.000 bilister til tog. Det kræver derfor en "særlig logik" at kalde letbanen for omkostningstung, bemærker Otto Anker Nielsen tørt. 
Bus flytter ikke meget
Han beklager den manglende prioritering af hoved-stadens letbane, fordi et net af letbaner netop kan være måden, hvorpå man for alvor forbedrer den kollektive trafik i hovedstadsområdet. 
En hurtigbus vil derimod ikke have samme positive effekt på overflytning til kollektiv trafik. Modstanden mod at bruge tid i bus er omkring 50 procent større end i skinnetransport, og i Strasbourg blev andelen af brugere i den kollektive trafik tredoblet, da man skiftede busserne ud med letbane, oplyser Otto Anker Nielsen, som understreger, at der skal stationsnærhed til, før folk vælger ikke at anskaffe bil. 
Borgmester i Gladsaxe, Karin Søjberg Holst (S), der er formand for 11 omegnskommuners sammenslutning til fremme af letbanen, er skuffet og bekymret over regeringens modstand mod skinnebåren trafik i Ring 3.
"Bus er kun det næstbedste," siger hun og fastslår, at en række udlagte områder langs Ring 3 er afhængige af, at der kommer en letbane. 
Regeringens regionplan fra 2005 låste op for byudviklingen i Ring 3. 
Uden bane og stationer bliver der kun stationsfjern byspredning tilbage.


