Enhedslistens ledelse vil sætte sig på magten
’Det kan godt være, at det formelt er en centralisering af magten, men partiet skal også kunne fungere,’ lyder det om foreslåede ændringer af Enhedslistens vedtægter, der splitter partiet
På årsmødet i juni skal Enhedslistens delegerede stemme om, hvorvidt spidskandidaterne til Folketinget og hovedbestyrelsens medlemmer kun skal vælges hvert andet år – mod i dag på hvert årsmøde Billedet er fra Enhedslistens Årsmøde i 2014.


 Enhedslisten står foran en mindre revolution af medlemsdemokratiet.
På årsmødet i juni skal de delegerede stemme om, hvorvidt spidskandidaterne til Folketinget såvel som hovedbestyrelsens medlemmer kun skal vælges hvert andet år, mod i dag på hvert årsmøde, samt om mindretalsbeskyttelsen ved valget til hovedbestyrelsen skal forringes.
Selv om hovedbestyrelsen sætter forslagene til afstemning sker det uden nogen officiel anbefaling af vedtægtsændringerne, og disse splitter både hovedbestyrelsen og folketingsgruppens medlemmer. Begge steder er der henholdsvis tilhængere og modstandere af et, to – eller tre af forslagene.
Enhedslistens gruppeformand og medlem af hovedbestyrelsen, Stine Brix, mener imidlertid, at partiets vokseværk de senere år nødvendiggør færre afstemninger på årsmøderne, hvis der skal være tid til at tale om politikken.
»Når der kommer flere med til et årsmøde, bliver taletiden mere knap for den enkelte. Derfor er det klogt at kigge på, om det er fornuftigt, at vi for eksempel hvert år vælger spidskandidater og medlemmer til hovedbestyrelsen. Vi får mere ud af tiden ved at give plads til at diskutere den politik, som Enhedslisten skal arbejde for i Folketinget, kommuner og regioner,« siger Stine Brix, som også mener, at medlemsfremgangen nødvendiggør en ændring af mindretalsbeskyttelsen ved valgene til hovedbestyrelsen. I dag kan de delegerede på årsmødet kun stemme på 13 ud de 25 medlemmer, der skal vælges til hovedbestyrelsen. Et antal som nu foreslås ændret til totredjedele af det samlede antal hovedbestyrelsesmedlemmer.
»Spørgsmålet om, hvordan man stiller sig i forhold til finansloven, betyder allermest for, hvordan medlemmerne sammensætter hovedbestyrelsen. Resultatet er, at nok har Enhedslisten fået mange nye medlemmer, men de er ikke repræsenteret i hovedbestyrelsen, fordi man ikke tør tage chancen med sit valg. I stedet bliver de samme valgt år efter år,« siger gruppeformanden efter, at der i den seneste regeringsperiode netop har været flere snævre afstemninger i hovedbestyrelsen om finanslovforhandlingerne. Afstemninger, som kritikerne af mindretalsbeskyttelsen ikke mener har afspejlet medlemmernes støtte til de indgåede finanslovaftaler.
Enhedslisten afskaffede sidste år den de facto mindretalsbeskyttelse ved valget af folketingskandidater. Allerede dengang kritiserede mindretallet i partiet – ikke overraskende – beslutningen, og i dag har medlem af hovedbestyrelsen Marianne Rosenkvist svært ved at forstå, hvorfor mindretalsbeskyttelsen indsnævrer valget af hovedbestyrelsesmedlemmer. Tværtimod. Den sikrer den bredest muligt repræsentation af de forskellige holdninger i Enhedslisten, lyder det.
Marianne Rosenkvist mener samtidig, at medlemmerne hvert år via stemmesedlen bør kunne måle de valgte på, hvad de har lavet i årets løb.
»Et valg hvert andet år medfører en centralisering af magten. Det går stik imod den politik, Enhedslisten står for. Derudover er vi også stolte af at være det parti i Folketinget, som har den fladeste organisationsstrukturer, hvor afdelinger og udvalg er uafhængige, og medlemmerne har stor indflydelse. Vores afdelinger og udvalg er uafhængige, og medlemmerne har stor indflydelse. Valg hvert andet år går i den modsatte retning,« siger hovedbestyrelsesmedlemmet.
I folketingsgruppen har både den tidligere gruppeformand og nuværende miljøordfører, Per Clausen, samt arbejdsmarkedsordfører, Christian Juhl, også svært ved forstå, at folketingskandidaterne kun skal vælges hvert andet år. En ændring som i givet fald medfører, at folketingsmedlemmerne ikke så hurtigt falder for Enhedslistens rotationsordning. Den berømte/berygtede ordning, som gør, at den politiske ordfører, Johanne Schmidt-Nielsen, ikke kan genopstille, hvis folketingsvalget kommer efter det kommende årsmøde.
»Det er meget fornuftigt, at man en gang om året helt udramatisk tager stilling til, om man har de rette folketingskandidater. Der kan jo ske ting, som gør, at man gerne vil skifte nogle ud, og det er nemmest bare at gøre på et årsmøde. Selv om man ikke plejer at gøre det, kan man det altså,« siger Per Clausen som også er modstander af at forringe mindretalsbeskyttelsen, men støtter forslaget om, at hovedbestyrelsens medlemmer kun skal vælges hvert andet år.
Christian Juhl er til gengæld modstander af alle tre forslag.
»Vi bruger megen tid på valgene, men det handler om demokrati, og det tager jo ikke længere tid, fordi vi i dag er et stort parti. Et årsmøde tager den tid, det tager. Når vi er et stort parti, har vi også flere kræfter til at forberede dette,« siger Christian Juhl.
Transportordfører Henning Hyllested mener imidlertid, at de foreslåede vedtægtsændringer er praktiske:
»Det kan godt være, at det formelt er en centralisering af magten, men partiet skal også kunne fungere. Den voldsomme udskiftning, vi har af hovedbestyrelsen og spidskandidaterne – når vi gør det hvert år – synes jeg et eller andet sted er generende. Nej, det er et dårligt udtryk. Man skal sgu ikke lade sig gå på af, at noget er generende! Men når vi nu har nået den her størrelse, så bliver det bøvlet, fordi vi bruger for meget krudt på nogle organisatoriske valg i stedet for at bruge tid og kræfter på politik og politikudvikling«.

