Usikker start på retssag om udvisning
På det første retsmøde i sagen om udvisning af turkmeneren Amer Saeed kom det frem, at PET mistænker ham for  i 2006-07 at have organiseret rejser til Irak for kommende selvmordsbombere og for at have haft en central rolle  i et terrornetværk med forbindelse til al-Qaeda
Det kom frem på retssagens første dag, at Amer Saeed ifølge PET i en overvåget telefonsamtale skal have sagt, at han var 'tørstig efter shia'ernes blod.'
 Arkiv


 Det første åbne retsmøde i sagen, som turkmeneren Amer Saeed har anlagt mod Integrationsministeriet, varede kun få timer. Til gengæld blev det afbrudt flere gange. Den danske premiere på retssager med hemmelige retsmøder og særlige advokater fremstod derfor noget tøvende og usikker.
Ikke fordi Amer Saeed, hans beskikkede advokat, den særlige beskikkede advokat, en tolk, tre landsretsdommere, en retssekretær, to repræsentanter for Kammeradvokaten, en repræsentant fra Integrationsministeriet, PET's juridiske chef samt et par officielle personer, der dog ikke præsenterede sig, skulle klemmes ind i et meget beskedent retslokale. Årsagen var heller ikke så meget usikkerheden om de nye regler, der indebærer hemmelige retsmøder, hvor kun særlige advokater har adgang til at se PET's hemmelige materiale - men derimod noget så banalt som tolkeproblemer.
Når Henrik Nedergaard Thomsen fra Kammeradvokaten fremlagde sagens forskellige dokumenter, skulle tolken oversætte. Naturligvis kan det være vanskeligt at oversætte juridiske begreber som 'en § 26-afgørelse' eller indviklede sætninger som »For så vidt angår det af Dem fremførte, kan Justitsministeriet henvise til den endelige besvarelse ...«.
Vanskeligere blev det, da det efter et stykke tid viste sig, at tolken ikke talte samme turkmenske dialekt som Amer Saeed. Til sidst blev man enige om at tolke på arabisk, men det var tydeligt at mærke på såvel retsformand Karsten Bo Knudsen som Saeeds advokat, Gunnar Homann, at forløbet ikke var tilfredsstillende. På et tidspunkt forkyndte retsformanden således, at han ved frokosttid ville holde et forberedende hemmeligt retsmøde, hvorefter sagens videre behandling blev udskudt til i dag.
Medvirkende til den usikre start var givetvis også, at Østre Landsret i starten af retsmødet fik meddelelse om, at en parallel sag med endnu en udvist turkmener netop var stoppet. Turkmeneren MH havde således dagen før bedt sin advokat om at hæve sagen.
Aflyttede kodeord
Selv om retsmødet var åbent, blev der af Kammeradvokaten fremlagt en redegørelse fra PET, der løftede sløret for mistanken mod Amer Saeed. Han blev udvist for bestandig af Danmark i december 2007, fordi han af PET blev anset for at være til fare for statens sikkerhed, og det er denne afgørelse, han ønsker ændret med retssagen.
PET-redegørelsen fra september 2009 baserede sig på egne observationer, overvågning, informationer fra efterretningstjenester i andre lande samt forskellige kilder. Ifølge redegørelsen spillede Saeed fra foråret 2006 sammen med MH »en helt central rolle« i et terrornetværk med forbindelse til al-Qaeda.
Nettet havde forgreninger i Marokko, Sverige, Saudi-Arabien, Tyskland og Syrien og tog sig bl.a. af at organisere rejser til Irak for kommende selvmordsbombeterrorister, forklarede Henrik Nedergaard Thomsen.
Overvågninger havde vist, at personer var rejst på falske pas fra Københavns Lufthavn til Damaskus i Syrien, bl.a. en nu afdød svensk statsborger, der var højt placeret i al-Qaeda. Flere potentielle selvmordsbombere havde overnattet hos Saeed, og i alt havde netværket organiseret rejsen for op mod 30 selvmordsbombere. Ifølge PET blev rejserne styret fra København af Saeed og MH, mens terrornetværket fra Damaskus tog sig af styringen af aktiviteterne i Irak.
I deres indbyrdes kommunikation benyttede terrornetværkets medlemmer sig ofte af kodeord. Hensigten var naturligvis at meddele sig til hinanden med hverdagsagtige ord, som ikke vakte opsigt. Men samtalerne eller sms'erne blev af den grund ofte meget kunstige, forklarede Kammeradvokaten, og derfor havde efterretningstjenesterne alligevel bemærket dem.
Mange kodeord var hentet fra bryllupsterminologien: En 'brudgom' eller en 'karton' var således en selvmordsbomber, mens et 'bryllup' var en selvmordsbombe. At 'være syg' betød at være fængslet, 'overskyet' betød overvåget, mens et 'hæfte' betød et pas.
Endnu en hemmelig måde at kommunikere på var ved hjælp af såkaldte draft-mails. A skriver på sin mail en kladde, som dog ikke sendes. Derefter logger B sig ind på mailkontoen, læser kladden og sletter den derefter. Beskeden er nu nået frem, selv om den ikke er blevet sendt. Draft-mails har bl.a. været anvendt forud for bombesprængningerne i Madrid i marts 2004, og også i den hjemlige Glasvej-sag, forklarede Kammeradvokaten.
Af og til havde Saeed dog udtrykt sine følelser i klart sprog. I en overvåget telefonsamtale sagde han således, at han var »tørstig efter shia'ernes blod.«
Udvisningssagen, som kun blev overværet af Information, fortsætter i dag.


