Tid til en kollektiv kold tyrker?
Informations kantine lagde onsdag ryg til en debat om væksten og dens grænser. Det blev dog hurtigt til en snak om frihed
Omkring 110 tilhørere deltog i Informations debatarrangement onsdag i avisens kantine om, hvorvidt vækst er vejen ud af vores problemer. Eller om vi har nået grænsen for yderligere vækst og forbrug i vores del af verden. Et par læsere efterlyste bud på, hvad vi konkret gør, i stedet for at man skyder alle nye tanker ned.


 Vækstsamfundet er et overstået kapitel. Det var hovedbudskabet fra den ene side af panelet, da Dagbladet Information onsdag inviterede til debat om væksten.
»Man forsøger på stadig mere fantasifulde og desperate måder at finde veje til at holde gang i væksten, men til trods for at der er pumpet penge ind i systemet, er den ikke kommet i gang,« konstaterede Kristine Holten-Andersen, medredaktør på den netop udkomne bog Modvækst. Hun opfordrede til et grundlæggende holdningsskift.
»Vi må holde op med at plapre om vækst, mens vi holder os for ører og øjne, og i stedet omstille os til fremtiden. Vi må fordele det nødvendige arbejde på flere hænder, vær- ne om vores ressourcer, omsætte forbruget til mere fritid.«
Og ifølge Inge Røpke, lektor ved DTU, er der et meget konkret sted, denne omstillingsproces kan begynde: Drop BNP som målestok. Det er nemlig underordnet, hvorvidt det går op eller ned.
»Det, der er relevant er, hvor mange ressourcer vi beslaglægger, hvor stort et energiforbrug vi har, og hvor mange drivhusgasser vi udleder,« sagde Inge Røpke.
Når ressourceregnskabet er på plads, kan vi begynde at diskutere andre hensyn.
»Vi må tale om, hvordan vi på ny skaber meningsfuld beskæftigelse, lighed, mindsker fattigdom og får bedre sundhed inden for en ændret ramme, hvor væksten ikke redder os.«
Bæredygtig vækst?
De til anledningen inviterede modstandere, Lars Andersen, direktør i Arbejdernes Erhvervsråd (AE), og Martin Ågerup, direktør af CEPOS var ifølge Kristine Holten-Andersen repræsentanter for henholdsvis 'rød og blå væksttank'. Og sandt var det, at mens de normalt er hidsige kombattanter i hver deres ende af den bane, der hedder 'hvordan vækst?', var de denne aften overraskende enige. Lars Andersen gik dog længere for at imødekomme kritikken. Grønt skulle være et konstant hensyn, medgav han, men »kæden hopper af«, når man helt ville stoppe væksten, sagde Lars Andersen.
AE's vækstdagsorden var nemlig en respons på den 'øjeblikkelige krise'.
»Lidt demagogisk kunne man jo mene, at dem til venstre for mig i dag skulle være lykkelige for krisen,« sagde Lars Andersen og henvendte sig så til salen uden større held.
»Er der nogen her, der hører til blandt de 150.000, der har mistet job, eller til de 100.000 unge, der ikke kan komme i gang efter endt uddannelse. Er det godt? Vi har lukket folkeskoler. Vi har problemer med kloakkerne og hullerne i vejen. Er det godt? Åbenbart, fordi det bremser væksten,« sagde Lars Andersen ironisk. Nej, for ham lå svaret lige for: grøn vækst.
»Vi kan få bæredygtig vækst ved at producere teknologier, der begrænser vores energiforbrug og slider på naturen.«
Noget vås
Inge Røpke købte ikke præmissen bag 'bæredygtig vækst'.
»Det er grundlæggende noget vås. Jeg er enig i, at vi skal ændre vores socio-tekniske systemer: renovere boliger, omlægge landbruget, skabe en bedre infrastruktur. Men sådanne investeringer fører til vækst, fordi dem, der bygger nye vindmøller, tjener penge, og så forbruger de mere og tærer på ressourcerne. Det må man begrænse gennem f.eks. skattesystemet, så gevinsten af den grønne omlægning ikke bliver ædt op af stigende forbrug,« lød opfordringen fra Røpke.
»For historien har vist, at mens vi måske kan producere hver enhed af BNP billigere i forhold til ressourcerne, æder vi gang på gang gevinsten op gennem forbrugsvækst.«
Frihed
Den fik CEPOS-direktør Martin Ågerup på banen med en alternativ historieudlægning.
»I stenalderen varmede man sig med brænde, men da alle træerne var fældet, fandt på noget andet. Det har mennesket altid gjort, fundet nye teknologier,« sagde Ågerup, og tilførende med et skævt smil til sine meddebattører:
»Men havde der været miljøfreaks i stenalderen, havde de også dengang stået og råbt op om, at de brugte ressourcer svarende til fire-fem planeter«. Han vendte ikke overraskende gentagne gange tilbage til spørgsmålet om forbrugerens frihed.
»I mine ører fremkommer modvækstfolket med et helt klassisk kapitalismekritisk argument mod det fri forbrugervalg. Men folk vil jo forbruge; ingen tvinger dem. Så hvem er det 'vi', I taler om? En lille gruppe planøkonomer, der skal tvinge os til ikke at forbruge?« spurgte Ågerup. Inge Røpke ville gerne svare.
»Det, jeg argumenter for, er den kollektive kolde tyrker. Vi er nødt til at anerkende, vi har kolossale problemer, miljømæssigt og etisk. Og når det sker, kan vi skabe et politisk flertal for et samfund, hvor alt ikke er afhængig af vækst.«
Hvad er I bange for?
Ågerup fortsatte med argumentet om, at sygeplejersker altså strejker for højere løn, ikke for mere natur.
»Men de vil gerne have en verden at få den løn i ...«, afbrød Kristine Holten-Andersen.
»Det er typisk, at et argument mødes med en dommedagsprofeti. Sandheden er, at verden ikke går under. Vi substituerer noget, der er knapt, med noget, der er bedre. Sådan vil det altid gå, hvis mennesker har frihed, profit og ejendomsret,« sagde Ågerup.
En læser i 60'erne havde fået nok af mundhuggeriet.
»Jeg kom altså her i aften for måske, for engang skyld, at få nye bud på, hvad vi gør. Jeg er pissetræt af, at I bare skyder alle nye tanker ned. Kan vi i det mindste ikke tage diskussionen? Hvad er I bange for?«.

