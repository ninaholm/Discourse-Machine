’En dansk studentereksamen er det eneste rigtige’
Frida Printzlau var en af de bedste studenter fra de internationale gymnasier i Danmark. Men da hendes høje snit blev regnet om til danske karakterer, kunne hun ikke komme ind på drømmestudiet på Københavns Universitet. Oxford Universitet var derimod ikke noget problem
Ingen advarede Frida Printzlau om, at en international studentereksamen fra et elitegymnasium ville blive en hæmsko frem for en fordel. Københavns Universitet ville ikke have hende, men det ville de så på Oxford University.


 En flytning efter 1.g. betød, at Frida Printzlau fik mulighed for at gå på det internationale elitegymnasium – International Baccalaureate (IB) – på Birkerød Gymnasium. De 15 IB-uddannelser i Danmark foregår primært på engelsk og er en international anerkendt uddannelse, derfor så Frida Printzlau en IB-studentereksamen som en fordel.
»Der var ingen, der gjorde opmærksom på, at det ville være et problem at komme ind på de danske uddannelser med en IB-eksamen,« fortæller hun.
Frida Printzlau endte med et gennemsnit på 40 point ud af 45 mulige (kun 1 procent IB-studerende i verden opnår 45 point). Da hendes eksamensresultat havde været igennem en konvertering til den danske karakterskala, var Fridas gennemsnit 10,1, men det var umiddelbart ikke nok til at komme ind på drømmestudiet psykologi, der krævede 10,8.
»Jeg blev så overrasket over, at jeg ikke kunne være sikker på at komme ind. Men det skræmte mig også lidt, at danske universiteter går så meget op i karakterer,« siger Frida Printzlau.
Hun endte med ikke at søge ind på Københavns Universitet, fordi hun fandt ud af, at hun kunne komme ind på Oxford Universitys psykologi- og filosofistudier, hvor de kun krævede 38 point.
Modstand over for IB
Studierne på Oxford var en kæmpe mulighed, mener Frida Printzlau, selv om hun egentlig ikke havde tænkt sig at læse videre i udlandet. Samtidig undrer hun sig dog over, at hun selv og mange andre IB-studenter har så svært ved at komme ind på de danske universiteter.
»Det er da ret skuffende at se, hvor ufordelagtigt det er at have taget en international studentereksamen. Det virker, som om der er rigtigt meget modstand mod vores uddannelse i Danmark, i forhold til hvor åbne udenlandske universiteter er over for os,« siger Frida Printzlau og tilføjer: »På de danske universiteter virker det til, at en dansk studentereksamen er det eneste rigtige.«
Efter at have læst om andre studerendes problemer med at komme tilbage til Danmark og uddanne sig efter studier i udlandet, er hun blevet bekymret for, om hendes bachelor fra Oxford nu også kan bruges til nogetherhjemme. Selv om bacheloren er SU-godkendt, så kan hun nemlig ikke regne med at få merit for den på et lignende dansk studie, som Information skrev onsdag.
»Danske universiteter sætter foden på bremsen i forhold til nogle studerende med rigtig stort potentiale, når de udelukkende kigger på gennemsnit og regler,« siger Frida Printzlau.
»Og det er da ærgerligt, at man ikke er mere åben for internationale erfaringer.«

