Flere bliver fattige
Regeringen har sagt, at den ’vil måles på at mindske fattigdommen’. Nu falder dommen


 Der bliver igen flere fattige i Danmark, efter det ellers lykkedes regeringen i sit første år ved magten at nedbringe antallet.
Mens der blev 3.800 færre fattige fra 2011 og til ’12, steg antallet i ’13 med 300, viser SR-regeringens nye såkaldte fattigdomsredegørelse. Og ikke nok med det. Regeringen forventer selv, at de mange reformer i de kommende år kan kaste flere tusinder ud i fattigdom.
Formanden for Rådet for socialt udsatte, Jann Sjursen, kritiserer derfor regeringen for ikke at være ambitiøs nok. Jann Sjursen efterlyser et mål om at halvere fattigdommen i 2020 og en strategi for at nå et sådant mål. »Der er blevet en smule flere fattige i den seneste periode, hvilket i sig selv måske ikke er så dramatisk. Men når man så dertil lægger, at regeringen selv forventer, at der i de følgende år kan blive op til 10.000 flere fattige som følge af reformerne, så begynder det for alvor at se problematisk ud. Tingene går altså i den forkerte retning,« siger Jann Sjursen.
Afskaffelsen af de lave ydelser i kontanthjælpssystemet – eller de såkaldte fattigdomsydelser – og loftet over børne- og ungeydelsen, har nemlig allerede haft effekt (og i alt ventes det at mindske antallet af fattige med 7.000), hvorimod regeringen forventer, at effekterne af skattereformen, kontanthjælpsreformen og reformen af førtidspension og fleksjob først slår igennem i de kommende år. Sidste år anslog regeringen i fattigdomsredegørelsen, at disse reformer – isoleret set – kan øge antallet af fattige med op til 10.600. Regeringen henviser imidlertid til, at hvis reformerne når deres mål om, at få flere i arbejde og uddannelse, så vil færre netop ende i fattigdom.
Noget narreværk
Men formanden for Rådet for socialt udsatte advarer om, at for én gruppe, de socialt udsatte, er det »narreværk«.
»Regeringen har fokus på uddannelse og job, og det har bestemt meget for sig – blot ikke i forhold til de borgere, som slås med andre sociale problemer. Der er nemlig to store problemer i den strategi: Dels er der ikke nogen job til de socialt udsatte, og dels har de ofte heller ikke mulighed for at få en uddannelse på grund af problemer som misbrug eller psykiske og fysiske sygdomme. Det er lidt noget narreværk til stadighed at vifte med, at bare man kommer i arbejde eller starter på en uddannelse, så skal fattigdommen nok forsvinde,« siger Jann Sjursen.
Både Enhedslisten og SF kritiserer regeringen for ikke leve op til løftet i regeringsgrundlaget om, at regeringen »vil måles på at mindske fattigdommen«.
»Det er et sørgeligt resultat at gå til valg på, når man har et regeringsgrundlag med en klar målsætning om at mindske ulighed og fattigdom. Regeringen har bestemt ikke noget at prale af. Tværtimod. Regeringen og SF har i denne valgperiode svigtet de arbejdsløse, de syge og de socialt udsatte ved at lave en række asociale reformer med højrefløjen som har øget uligheden i samfundet,« siger Finn Sørensen (EL).
SF’s formand, Pia Olsen Dyhr, efterlyser imidlertid selv en forklaring på årsagen til de flere fattige.
»Det er uacceptabelt, at uligheden er steget så meget, som den er. Lad os nu få kortlagt mekanismerne bag den stigende ulighed, så vi kan bekæmpe den farlige tendens til at gabet mellem dem, der har mest og dem, der har mindst bliver større og større år for år,« siger Pia Olsen Dyhr. Ifølge cheføkonom i tænketanken CEPOS, Mads Lundby Hansen, kan stigningen i antallet af fattige i 2013 skyldes, at reformerne allerede nu begynder at virke.
»Vi har en af de laveste ginikoefficienter i OECD, og udfordringen for dansk økonomi er ikke ulighed. Udfordringen er derimod, at der er alt for mange på overførselsindkomst, og vi har et for svagt vækstpotentiale. Når det skal ændres, kræver det reformer, der gør det mere attraktivt at arbejde. Disse reformer vil øge uligheden, ligesom det er sket, når regeringen har gennemført reformer, der øger beskæftigelsen,« siger Mads Lundby Hansen. Økonomi- og indenrigsminister Morten Østergaard (R) kan da heller ikke love, at antallet af fattige ikke igen er steget i næste års fattigdomsredegørelse:
»Det jeg kan sige er, at regeringen for første gang har lavet en definition på, hvornår man er økonomisk fattig i Danmark og har sagt, at vi vil måles på vores evne til at nedbringe fattigdommen – og hver eneste år vil vi fremlægge en redegørelse herom. Og den spritnye redegørelse, som er den viden, vi har, fortæller, at der er færre fattige, end da vi tiltrådte. Men alle reformerne tager sigte på at bringe folk i en situation, hvor de forsørger sig selv og gør man det, så er det vejen ud af fattigdom.«
I 2013 var der 40.000 danskere – eller 0,7 procent – der faldt ind under regeringens definition på at være fattig.

