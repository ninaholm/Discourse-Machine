Hartz-reformer har ført til lavere løn i Tyskland
Det danske arbejdsmarked trænger til en overhaling efter tysk forbillede, mener Claus Hjort Frederiksen. I Tyskland har lønpolitikken ført til lavere løn til flere tyskere og manglende incitament til uddannelse


Danskernes lønkrav er for høje, og det er et problem for Danmarks konkurrenceevne.Det mener tidligere beskæftigelsesminister Claus Hjort Frederiksen (V), der foreslår at sænke mindstelønnen og det generelle lønniveau efter tysk forbillede. Det vil betyde en omvæltning af det danske arbejdsmarked med vidtrækkende sociale og økonomiske konsekvenser for den enkelte lønmodtager.I Tyskland har man siden indførelsen af de omstride arbejdsmarkedsreformer Hartz IV i 2005 oplevet massive forringelser af rettigheder og en udvidelse af lavtlønssektoren som en direkte konsekvens af den tyske lønpolitik.»Gennem liberaliseringen af arbejdsmarked, herunder Hartz-IV-reformerne, og på grund af fraværet af en lovpligtig mindsteløn er der opstået job i servicesektoren, der bliver meget dårligt betalt. Der er tale om mennesker med de såkaldte 400 euro-job eller mennesker med deltidsansættelser. Stillinger, der kun kan opretholdes, fordi de kan få statslige tilskud til eksempelvis bolig«, siger arbejdsmarkedsforskeren Anke Hassel, Hertie School of Governance i Berlin.»Hartz IV-satserne, der primært gælder social sikring i tilfælde af langtidsarbejdsløshed, har ikke nogen direkte indvirkning på den tyske industri, men man kan sige, at Hartz IV i Tyskland har haft en afskrækkende effekt på ansatte, der har været tilbageholdende med lønkrav for ikke at miste deres arbejde«, siger Werner Eichhorst, der forsker i arbejdsmarkedspolitik ved Institut für Zukunft der Arbeit i Bonn.»Fleksibiliseringen og dereguleringen af det tyske arbejdsmarked, samt nedgangen i overenskomstansættelser, har naturligvis bidraget til udvidelse af lavtlønssektoren.«Anke Hassel peger også på, at den tyske lønpolitik har haft en negativ indflydelse på uddannelsesniveauet i Tyskland.»Der findes en stadig større gruppe af mennesker, der ikke tager en uddannelse i Tyskland. Det hænger naturligvis sammen med, at den løn, man kan opnå med eksempelvis en uddannelse som frisør, er så lav. Det er et stort problem.«Afskrækkende effektLønudviklingen i Tyskland har været særdeles moderat siden indførelsen af Hartz-reformerne på det tyske arbejdsmarked i begyndelsen af nullerne. I perioden 1995-2005 var tysk økonomi, der stadig kæmpede med konsekvenser af genforeningen i 1990, præget af lav vækst og stigende ledighed.For at løsne det tyske arbejdsmarked op valgte den socialdemokratiske kansler Gerhard Schröder i 2005 at indføre de berygtede Hartz IV-regler, opkaldt efter kommissionsformand Peter Hartz. Reformerne, der forkortede understøttelsesperioden og skærpede pligterne for de arbejdsløse, fik indirekte betydning for lønudviklingen i kraft af et øget arbejdsudbud.Økonomer peger på Hartz-reformernes betydning for en moderat lønudvikling, et øget arbejdskraftsudbud og en fleksibilisering af ansættelsesforhold for lønmodtagerne som en af hovedårsagerne til Tysklands relative stabilitet i finanskrisen og som en af forudsætningerne for Tysklands aktuelle økonomiske styrke i eurozonen.Konsekvenserne for beskæftigelsen af den tyske arbejdsmarkedspolitik er omstridte, påpeger Anke Hassel:»På grund af de lave lønninger er tysk industri særdeles konkurrencedygtig både globalt og i eurozonen. På den anden side har de manglende lønstigninger gjort, at en svindende efterspørgsel i Tyskland har haft en negativ indflydelse på beskæftigelsen.«Længerevarende trendI Tyskland forhandles overenskomster som oftest uden statslig indblanding og på forskellige vilkår i forskellige brancher. Derfor er der aktuelt ingen lovpligtig mindsteløn i Tyskland. Ifølge en rapport fra Institut für Arbeit und Qualifikation ved universitetet i Duisburg havde 4,1 mio. tyskere, det svarer til 12 pct. af den tyske arbejdsstyrke, en bruttotimeløn på syv euro i 2010.I 2010 var hver fjerde beskæftigede i Tyskland ansat på en tidsbegrænset kontrakt eller på deltid. Samme år arbejdede mere end hver femte beskæftigede tysker (20,6 pct.) til en timeløn under 10,36 euro. I 2008 var tallet 18,7 pct.Stigningen indikerer, at der er tale om en »længerevarende trend«, siger formanden for de tyske statistiske myndigheder, Roderich Egerler, til avisen Die Welt. De nye tal har fået oppositionen og den tyske fagforening til at forny kravene om en mindsteløn.Samtidig er vikarsektoren vokset fra godt 300.000 i 2004 til 900.000 i 2011. Kritikere hævder, at vikarer ikke længere ansættes for at hjælpe virksomheder gennem perioder med spidsbelastning, men i stedet ansættes i længere perioder til en dårligere løn og med færre rettigheder end de fastansatte. Det er denne model, som Claus Hjort ønsker at overføre til danske forhold.»Lønarbejde er mindre attraktivt end før i tiden. Arbejdsløse tvinges mere end før i tiden til at tage arbejde, der ikke er attraktivt. Et overvejende flertal af tyskerne har ikke erfaring med arbejdsløshed. På grund af globaliseringen og outsourcing af arbejdspladser må tyskerne inden for de næste ti-femten år regne med fortsat mådehold i lønudviklingen«, siger Werner Eichhorst.
