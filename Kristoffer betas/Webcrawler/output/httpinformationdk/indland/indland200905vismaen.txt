Vismænd kritiserer regeringens jobreform
Regeringens jobcenterreform er ringe underbygget og kan føre til kassetænkning og en dårligere beskæftigelsesindsats, siger vismændene. Både de og DI opfordrer til at udskyde reformen


 Med usædvanligt skarpe vendinger melder nu også de økonomiske vismænd sig på banen med kritik af regeringens jobcenterreform.
Den 1. august skal hele beskæftigelsesindsatsen for både kontanthjælps- og dagpengemodtagere samles i 91 forskellige kommunale jobcentre. 
Men i lighed med en lang række af arbejdsmarkedseksperter samt arbejdsmarkedets parter, advarer vismændene imod, at jobindsatsen vil lide skade af reformen. 
De frygter, at "beskæftigelsesindsatsen ikke vil få samme politiske fokus i et kommunalt system". Og at indsatsen "i højere grad tilrettelægges med henblik på at forbedre de kommunale budgetter end på at reducere ledigheden."
Samtidig kritiserer vismændene, at reformen - der finder sted midt imens, at en stigende arbejdsløshed vil øge presset på jobcentrene - slet ikke er tilstrækkeligt forberedt eller underbygget.
I mere end ti år har det været praksis, at ændringer i jobindsatsen bliver til på baggrund af "solid, empirisk viden".
"Den foreslåede reform er et brud med denne praksis," skriver vismændene - og opfordrer regeringen til at udskyde reformen, indtil det klart er dokumenteret, at 14 såkaldte pilotjobcentre er mindst lige så effektive som det gamle AF-system.
Bekymringen deles af professor på Aarhus Universitet Michael Svarer, der er medlem af regeringens Arbejdsmarkedskommission.
DI: Til skade for alle
Han frygter, at reformen kan medføre en uensartet indsats fra kommune til kommune og en sammenblanding med den almindelige kommunale økonomi. 
"Og som kommunalpolitiker er det nemmere at forsvare en ny svømmehal over for vælgerne end tre nye jobkonsulenter," siger han.
Ifølge arbejdsmarkeds-chef Mette Rose Skaksen fra Dansk Industri er reformen "gennemført meget hurtigt og sker på et meget uheldigt tidspunkt". 
"Denne reform kan få nogle meget uheldige konsekvenser med en mindre effektiv indsats og personer, der vil hænge længere tid fast i ledighedskøen. Det vil være til skade både for de ledige, for virksomhederne og for samfundet i sin helhed," siger hun - og opfordrer lige som vismændene regeringen til at skyde reformen til hjørne.
At nu også vismændene retter kritik mod jobcenterreformen får ikke beskæftigelsesminister Inger Støj-berg (V) til at ændre kurs.
Hun ønskede i går ikke at give interview om sagen, men i en mail til Information betegner hun reformen som "den eneste vej frem" 
"Jeg forstår ikke, hvorfor mange er så bekymrede og mener, at den stigende ledighed vil gøre det svært for kommunerne at overkomme opgaven. Jeg er slet ikke i tvivl om, at kommunerne kan løfte den opgave. Og de får jo en klar økonomisk gevinst ved at få ledige i job," skriver Inger Støjberg. 

