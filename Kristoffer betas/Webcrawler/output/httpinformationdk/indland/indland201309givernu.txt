Giver nulvækst færre offentligt ansatte?
Venstre lægger med sit finanslovsforslag for 2014 op til nulvækst i det offentlige for at finansiere skattelettelser for fem milliarder kroner. Det vil koste offentlige arbejdspladser, siger Socialdemokraterne. Nej, siger Venstre. Men begge dele kan være rigtigt
Nulvækst vil betyde et fald i beskæftigelsen, siger Jakob Hald fra tænketanken Kraka. Spørgsmålet er, om det udelukkende er beskæftigelsen i det private erhvervsliv, der falder, eller om også antallet af offentligt ansatte nødvendigvis må blive mindre.

Nulvækst i den offentlige sektor skal finansiere skattelettelser for fem milliarder kroner. Det lægger Venstre op til i sit finanslovsforslag for 2014, som partiet præsenterede i går.Mens regeringen i sit finanslovsforslag lægger op til en stigning i det offentlige forbrug på 0,5 pct., bl.a. med det formål at fastholde antallet af ansatte i den offentlige sektor, vil Venstre bruge pengene på skattelettelser.Den prioritering genantændte i går debatten om, hvad nulvækst betyder for, om der fremover kan beskæftiges lige så mange i den offentlige sektor som i dag.Allerede inden Venstre havde fremlagt sin finanslov, lød kommentaren fra Socialdemokraternes finansordfører, Jesper Petersen, at »der vil blive færre offentlige ansatte« med Venstres forslag om nulvækst.Nej, siger Venstre. Det ligger i nulvækstens ’natur’, at det offentlige har lige så mange penge som året før.»Når det offentlige forbrug vokser med (i samme takt som, red.) priser og lønninger, er det muligt at fastholde det samme antal offentligt ansatte og købe de samme varer og tjenester fra den private sektor som i dag,« skriver Venstre i sit finanslovsforslag for 2014.Så har Venstre eller Socialdemokraterne ret? Det er spørgsmålet. Ifølge Jakob Hald, direktør i tænketanken Kraka og tidligere afdelingschef i Finansministeriet, er debatten om konsekvenserne af nulvækst »fyldt med misforståelser«.Partiernes uenighed dækker over en kompliceret beregning af, hvor man placerer det beskæftigelsesfald, som uundgåeligt vil komme med nulvækst, forklarer Jakob Hald.Venstre hævder altså, at man med nulvækst kan »fastholde det samme antal ansatte og købe den samme mængde varer som hidtil«.Men det kan man ikke, hvis man putter nulvækst ind i Finansministeriets regnemaskine. Så giver nulvækst færre offentligt ansatte.Da finansminister Bjarne Corydon (S) tirsdag i sidste uge præsenterede regeringens finanslovsforslag for næste år, fremlagde han samtidig en beregning, der viser, at nulvækst i det offentlige forbrug i hvert af årene frem mod 2020 vil give 24.000 færre offentligt ansatte i alt.Altså det stik modsatte af det, Venstre kommer frem til. Det er der en god, men kompliceret grund til, forklarer Jakob Hald.For at forstå uenigheden skal man tage udgangspunkt i to forudsætninger, som Venstre og regeringens lommeregnere er enige om.Den første er, at det offentlige forbrug udgøres af to tredjedele løn til offentligt ansatte og en tredjedel udgifter til det offentliges køb af varer og tjenester. Den anden er, at lønnen historisk er steget hurtigere end priserne på varerne.De to forhold kan forklare, hvorfor Venstre og regeringen når frem til forskellige konsekvenser af nulvækst, forklarer Jakob Hald.Når Venstre lægger op til, at man med nulvækst kan købe samme antal varer og aflønne samme antal medarbejdere, så medfører det faktum, at lønnen stiger hurtigere end priserne, at andelen af det offentlige forbrug, som lønnen til offentligt ansatte udgør, vil blive større og større.Det er urealistisk, mener Finansministeriet. I de beregninger, som Bjarne Corydon fremlagde ved finanslovspræsentationen, forudsætter Finansministeriet, at det offentlige forbrug – som i dag – vil udgøres af en tredjedel varekøb og to tredjedele løn. I det scenarie betyder nulvækst, at der kun bliver råd til at aflønne færre offentligt ansatte, men råd til at købe flere varer.Forvirret? Det bliver endnu mere kompliceret.Fald i beskæftigelse»Krøllen på halen« er, forklarer Jakob Hald, at nulvækst under alle omstændigheder vil give et beskæftigelsesfald. Selv hvis man som Venstre forudsætter samme antal offentligt ansatte som i dag.»Hvis der er nulvækst i det offentlige forbrug i en længere årrække – og du fastholder den offentlige beskæftigelse – vil der som udgangspunkt ske et større fald i den private beskæftigelse, som leverer ydelser til det offentlige.«Forklaringen er, at når virksomhederne gradvist bliver mere og mere produktive, skal der bruges færre mennesker til at producere det samme antal varer, og når det offentliges varekøb i Venstres definition på nulvækst er konstant i mængde, vil det kræve færre og færre privatansatte at producere de varer, som det offentlige køber.»Det er ikke umuligt at fastholde antallet af offentligt ansatte med nulvækst. Men implikationen er bare, at du så skruer noget mere ned for antallet af privatansatte, der leverer offentlige ydelser. Ellers kan det ikke rigtigt hænge sammen, så længe der er produktivitetsvækst i de private virksomheder, der leverer ydelserne,« forklarer Jakob Hald.Hvor Venstre altså lader hele tilpasningen ske hos de privatansatte, giver Finansministeriets regnemetoder både et beskæftigelsesfald i den offentlige og den private sektor.»Finansministeriets principper betyder overordnet, at man fordeler den reduktion i beskæftigelsesandelen nogenlunde ligeligt mellem den private og offentlige sektor,« forklarer Jakob Hald.&nbsp;
