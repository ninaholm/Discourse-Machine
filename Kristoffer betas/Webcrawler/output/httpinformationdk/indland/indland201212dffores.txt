DF foreslår økonomisk kontroludvalg
Folketinget savner tid og viden, når de økonomiske kriser banker på. Partierne er dog uenige om løsningen på problemet


Fremover skal Folketinget ikke bare få sat en pistol for panden, når banker og andre skal reddes fra økonomisk ruin.Dansk Folkepartis formand og tidligere formand for Folketingets finansudvalg, Kristian Thulesen Dahl, foreslår nemlig, at der oprettes et økonomisk kontroludvalg, der kan kontrollere regeringer, topembedsmænd og halvoffentlige aktører.»Når der træffes store beslutninger, der rykker om på økonomien, er det en demokratiske udfordring, at det ikke kun bliver en lille snæver kreds, som står for disse. Folketinget har brug for at være inde over mellemregningerne, så vi ikke bare præsenteres for en færdig løsning i en weekend med besked om, at det skal være på plads, når børsen åbner mandag,« siger Kristian Thulesen Dahl.Senest er forligspartierne bag bankpakke 2 – som er alle partier undtagen Enhedslisten – blevet kritiseret for at have accepteret, at den daværende VK-regering på en nat ændrede redningsmodellen for bankerne.I stedet for at få del i bankernes fremtidige kursgevinst, den såkaldte upsidemodel, endte partierne i stedet med blot at få renter af de lånte penge. Socialdemokraterne gruppeformand, Henrik Sass Larsen, som deltog i forhandlingerne, har kaldt forløbet »danmarkshistoriens største tyveri«, fordi statskassen dermed gik glip af anslået 24 milliarder kroner.»Der er brug for en slags økonomisk kontroludvalg, hvor politikerne løbende – og måske i fortrolighed – kan blive orienteret om mellemregningerne under disse kriser. Senest har vi haft diskussionen om den såkaldt upsidemodel i forbindelse med bankpakken. Den kan man mene om, hvad man vil. Men da vi ikke kendte mellemregningerne, var det netop svært at sige nej, for vi risikerede at trække tæppet væk under bankerne, hvis der ikke kom en løsning,« siger Kristian Thulesen Dahl.Socialdemokraternes erhvervsordfører, Benny Engelbrecht, mener dog, at netop Kristian Thulesen Dahl – som mangeårig formand for finansudvalget – burde vide, at den foreslåede mulighed allerede eksisterer.»Allerede i dag får den såkaldte bankforligskreds løbende fortrolige orienteringer – og regeringen kan altid give sådanne, hvis situationen opstår. Og den nuværende regering er allerede gået ind i en ny ære og tid i forhold til bankpakkerne ved at offentliggøre materialet fra bankpakke 2. Men man skal huske på, at den slags situationer sjældent opstå før netop en weekend,« siger Benny Engelbrecht.Enhedslistens erhvervsordfører, Frank Aaen, mener, at problemet er et helt andet:»Løsningen er ikke et økonomisk kontroludvalg, hvor politikerne får fortrolige oplysninger. Kristian Thulesen Dahl fik jo selv disse oplysninger i forbindelse med bankpakkerne og sagde alligevel ja. Problemet er, at Danske Bank er blevet så stor, at når den kommer i ud en økonomiske krise, så kan regeringen ikke lade den gå konkurs, for så vil det rive resten af samfundet med. Opgaven er at forhindre, at vi ender i den situation.«
