Enhedslisten vil score boligejernes gevinst
Boligejerne skal af med mere i skat, mener Enhedslisten. Både de radikale og overvismanden efterlyser også højere boligskatter men er skeptiske over for Liste Ø’s model


 Ejerne skal fremover vinke farvel til broderparten af gevinsten, når de sælger huset, ejerlejligheden eller gården. Hvis det ellers står til Enhedslisten.
Forud for forhandlingerne om en ny skattereform foreslår SRSF-regeringens støtteparti at beskatte salgsgevinsten med ’mindst’ det, som svarer til topskatten eller 56 procent.
Skatten kan dog indefryses, hvis man køber en ny ejendom, men forfalder, når ejeren forlader ejendomsmarkedet eller belåner en eventuel friværdi. Til gengæld foreslår Enhedslisten at udfase såvel ejendomsværdiskatten som rentefradragsretten (mens grundskylden bevares).
»Vi kan ikke bare blive ved med at have et skattestop, som er til gavn for de rigeste som bor nord for København,« siger Enhedslistens skatteordfører, Frank Aaen.
Boligskatteudspillet, som foreslås af Enhedslistens hovedbestyrelse, skal endeligt vedtages på partiets årsmøde til maj.
Enhedslisten har ikke regnet på de samlede indtægter og udgifter, fordi førstnævnte netop vil svinge med ejendomspriserne.
Skønnet lyder dog, at udfasningen af ejendomsværdiskatten og rentefradraget udligner hinanden. Men at udspillet selvfølgelig – samlet – giver en nettogevinst til statskassen på grund af beskatningen af salgsgevinsten.
Selv om Socialdemokraterne, Radikale Venstre og SF har aftalt i regeringsgrundlaget at holde boligskatterne og rentefradraget i ro i ’indeværende valgperiode’, så udløber den som bekendt senest i 2015. Og ingen af de tre regeringspartier vil afvise, at boligskatterne kan komme på bordet under forhandlingerne om den kommende reform med henblik på træde i kraft efter det næste folketingsvalg.
Det har ikke været muligt at få en kommentar fra Socialdemokraterne eller SF, men de radikales skatteordfører, Nadeem Farooq, siger, at regeringspartiet er »åbent over for alle forslag til en ny skattereform«:
»Jeg er enig i, at der kan gøres meget med boligskatterne. Jeg frygter dog, at Enhedslistens forslag om at udfase såvel ejendomsværdiskatten som rentefraget ikke udligner hinanden. Men lad os regne det igennem og se, om det har social slagside,« siger Radikale Venstres skatteordfører.
Selv om overvismand og professor ved Københavns Universitet Hans Jørgen Whitta-Jacobsen understreger, at vismændene ikke kommenterer politiske udspil fra »den ene eller anden kant«, så henviser han til, at de foreslår, ejendomsværdiskatten fra 2013 skal svare til én procent af boligens værdi (dog med et skattefradrag, som gradvist aftrappes).
»Men man skal huske på, at med en skat på én procent af ejendomsværdien, så stiger skatten, når ejendommens værdi stiger, så det reelt svarer til måske 30 procent af beskatning af en permanent stigning i ejendomsværdien. Så ejendomsværdiskatten lægger altså også en skat på gevinsten. Problemet med kun at beskatte en stigning er imidlertid, at selv om ejendomspriserne ikke stiger, så er der stadig et afkast ved at bo i huset. Derfor bør der være en ejendomsværdiskat,« siger Hans Jørgen Whitta-Jacobsen.

