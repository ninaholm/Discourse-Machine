Én time i Sandholm er nok
Hvis bare én udlænding kommer kl. otte om morgenen og bliver i Sandholmlejren en times tid, er integrations-minister Birthe Rønn Hornbech tilfreds


 Efterhånden er regeringens krav til de udlændinge på tålt ophold, som ifølge forslaget til tuneserloven skal pålægges en daglig meldepligt og derudover overnatte i Sandholmlejren, svundet ind til så godt som ingenting.
Forleden skrev Dagbladet Information, at de tålte udlændinge ikke kunne afskæres fra at besøge deres familie uanset hvor i Danmark, de måtte bo, selv om udlædningene skal søge om hvert enkelt besøg.
Nu viser det sig, at hvis bare én tålt udlænding ankommer til Sandholmlejren kl. otte om morgenen og derefter "overnatter" en times tid inden den daglige meldepligt, så vil Integrationsministeriet opfatte det, som om udlændingen faktisk har overnattet i lejren.
Det fremgår af ministerens svar på spørgsmål 191, som netop er sendt til Folketingets Integrationsudvalg.
"Det afgørende er," starter Birthe Rønn Hornbech sit svar, "om den pågældende kan siges at have taget ophold i Center Sandholm i overensstemmelse med et meddelt påbud herom."
Og derefter fortsætter ministeren: "Såfremt en person på tålt ophold i en konkret situation først har indfundet sig i Center Sandholm kl. 8.00 om morgenen og overnattet i centret en time til kl. 9.00, vil dette ikke nødvendigvis være i strid med et meddelt påbud om at tage ophold i centret."
Fri til julefrokost
På Folketingets samråd om tuneserloven i fredags redegjorde integrationsministeren for, at selv om udlændinge på tålt ophold altså fremover skal overnatte i Sandholmlejren, så stiller myndighederne ingen krav om en bestemt sengetid. 
Udlændinge på tålt ophold kan ifølge ministeren således både gå i biografen (hvis de ellers har råd dertil med de 104 kroner, som de modtager hver anden uge), de kan gå til julefrokoster, og de kan gå på bodega, kort sagt kan de komme og gå, som de vil, uanset tidspunktet på døgnet. 
Blot de stiller til den daglige meldepligt hver morgen kl. ni.


