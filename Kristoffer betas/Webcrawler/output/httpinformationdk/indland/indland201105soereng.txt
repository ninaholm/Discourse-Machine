Søren Gade: Grønlænderne lider af offermentalitet
Tidligere forsvarsminister Søren Gade taler over sig i et nyt lækket mødereferat fra Wikileaks: Grønlænderne lider af 'offermentalitet', og Gade 'udnytter' den brede respekt for de danske soldater til at gennemtrumfe forsvarsforlig
Ifølge lækkede dokumentet mener Søren Gade, at det er på grund af grønlændernes 'offermentalitet', at de bliver ved med at bekymre sig for det radioaktive strålingsniveau


 Et nyt lækket dokumentet fra Wikileaks afslører nedsættende holdninger i den danske regering til det grønlandske selvstyre. Ifølge dokumentet siger tidligere forsvarsminister Søren Gade til USA's nuværende ambassadør i Danmark, at det er på grund af grønlændernes »offermentalitet«, at de bliver ved med at bekymre sig for det radioaktive strålingsniveau og bortkomne atomvåben i området omkring den amerikanske Thule-base.
Bemærkningerne fremgår af et mødereferat fra den 27. august 2009 med overskriften 'Ambassadøren møder Søren Gade i åbenhjertigt humør'.
Mødet fandt sted dagen før, og var det første mellem den nyudnævnte amerikanske ambassadør, Laurie S. Fulton, og den daværende forsvarsminister. I selskab med Søren Gade var også departementschef Lars Findsen og afdelingschef for den Internationale Policy afdeling, Kristian Fischer.
Søren Gade er særdeles snaksalig, og stemningen bliver beskrevet som venlig på det næsten en time lange møde.
»Minister Gade kiggede ofte på sit papir med talepunkter, men kom lige så ofte væk fra emnet for at fortsætte ad en tangent og fortælle anekdoter,« står der i referatet. Mens Søren Gade glad fremhæver sin dybe taknemmelig over det nære forhold til USA's forsvarsminister Robert Gates og sin beundring for den tidligere amerikanske præsident Ronald Reagan, bliver den danske forsvarsminister selv holdt ud i strakt arm i mødereferatet. Alle kontroversielle udsagn fra Søren Gade bliver sat i citationstegn.
Blandt andet da den amerikanske ambassadør lykønsker ham med den næsten enstemmige vedtagelse af det nye forsvarsforlig:
»Minister Gade sagde, at han havde 'udnyttet' den høje respekt, som de danske soldater nyder over hele landet i øjeblikket, til at få næsten alle politiske partier til at gå med til forslaget. Han var især begejstret for, at det var lykkedes at forøge forsvarsbudgettet for første gang i mange år.«
'Irriterende grønlændere'
Til sidst kommer samtalen ind på Grønland, som den amerikanske ambassadør netop har besøgt.
»Minister Gade udtrykte nogen irritation over, hvad han betegnede som grønlændernes 'offermentalitet',« fremgår det af mødereferatet.
En ny regeringsbestilt rapport fra Dansk Institut for Internationale Studier havde netop konkluderet, at der aldrig havde været en forsvundet atombombe fra det amerikanske B-52 bombefly, der styrtede i havet ved Thule i 1968. Men det havde ikke være nok til at lukke den gamle diskussion, konkluderede Søren Gade resigneret.
I den forbindelse spurgte ambassadøren til en rapport, der skulle være undervejs fra Sundhedsministeriet om radioaktivitet i Grønland.
»Selvom han ikke kendte til indholdet af rapporten, forudsagde han dystert, at uanset hvad den måtte sige, ville den uundgåeligt nære 'offermentalitet',« slutter mødereferatet.
Udtalelserne får det grønlandske folketingsmedlem Lars-Emil Johansen (Siumut) til at kræve yderligere selvstændighed fra Danmark.
»Når en stille og rolig type som Søren Gade tilsyneladende har appelleret til endnu flere fortielser med den begrundelse, at grønlænderne lider af offermentalitet, er det for mig et bevis på, at det ikke kan gå hurtigt nok med, at vi selv begynder at varetage vores interesser i forhold til amerikanerne og til NATO's operationer i Grønland,« siger Lars-Emil Johansen. Selv om Grønland har selvstyre, har Danmark fortsat medbestemmelse over udenrigs- og sikkerhedspolitik.
»Set fra en dansk magthaverside kan det godt synes at være offermentalitet, når vi grønlændere protesterer over danskernes respektløse og ansvarsløse dispositioner i Grønland, når de skal tækkes deres amerikanske storebrødre. Men set fra grønlandsk side vil jeg påstå, at der er tale om yderst velbegrundede protester over de dansk-amerikanske eksperimenter med vores folk i vores egen baghave,« siger Lars-Emil Johansen.
Lars Findsen er fortsat departementschef og Kristian Fischer fortsat afdelingschef i Forsvarsministeriet, men i et skriftligt svar forsikrer ministeriet, at man hverken mener, at grønlænderne lider af offermentalitet, eller at respekten om de danske soldater er noget, man kan udnytte til at få gennemtrumfe et forsvarsforlig.
»Forsvarsministeriet ønsker ikke nærmere at kommentere, hvad en amerikansk ambassadør angiveligt måtte have opfattet eller skrevet i sine indberetninger. Når det er sagt, så er det af Information gengivne på ingen måde holdninger, der præger Forsvarsministeriet,« lyder svaret.
Det var i går ikke muligt af få en kommentar fra udenrigsminister Lene Espersen.



