Ekspert efterlyser dokumenation for effekt af mindfulness-kurser
En række af landets kommuner har i årevis sendt ledige og sygedagpengemodtagere på såkaldte mindfulness-kurser, der ifølge kommunerne hjælper stressramte borgere tilbage på arbejdsmarkedet. Men mindfulness' gavnlige helbredseffekter er ikke tilstrækkeligt videnskabeligt dokumenteret, påpeger ekspert


 En række af landets kommuner har i årevis sendt ledige og sygedagpengemodtagere på såkaldte mindfulness-kurser hos offentlige og private udbydere med henblik på at få folk tilbage i arbejde.
Men ifølge en af landets førende eksperter er mindfulness-metodens effekter ikke tilstrækkeligt videnskabeligt dokumenteret. Derfor bør man ikke bruge mindfulness som behandling, lyder vurderingen.
Mindfulness er en form for meditation hentet fra buddhismen, som handler om at være opmærksom på åndedræt og krop og derigennem lære at regulere følelser og spændingstilstande i kroppen.
Alene i Region Hovedstaden er omkring 300 borgere de seneste fem år blevet henvist til Center For Arbejdsfastholdelses (CAF) mindfulness-kurser som et led i kommunale jobfremmeindsatser  de fleste langtidsledige og mange med stressrelaterede psykiske problemer, depression og angst.
CAF hører under Bispebjerg Hospitals Arbejds- og Miljømedicinske afdeling og er hovedstadsregionens offentlige udbyder af såkaldte sundhedsfremmekurser, hvor mindfulness indgår som en central del.
»Selv om der nu bliver offentliggjort videnskabelige undersøgelser, der viser, at metoden kan virke i nogle tilfælde, kan der stadig ikke formuleres standarder for, hvem der har gavn af metoden og til hvad,« vurderer Peter Elsass, professor i klinisk psykologi ved Københavns Universitet og forsker i buddhisme og mindfulness.
I fredags kunne Information fortælle om en 51-årig kvinde med kronisk angst, der deltog i CAF's mindfulness-kursus og fik forværret sin sygdom.
CAF's kundekartotek tæller blandt andet Hørsholm Kommune og Rudersdal Kommune.
Også Slagelse Kommune, Nordfyns Kommune og Faaborg-Midtfyn Kommune har henvist ledige eller sygedagpengemodtagere til tilbuddet 'Aktivt tilbage til arbejdsmarkedet' (ATTA) hos den private kursusudbyder Profys, hvor mindfulness indgår som en del af programmet.
'Kun et kursus'
Hos CAF koster et såkaldt Sundhedsfremmekursus 18.000 kroner pr. deltager, og målgruppen er ifølge CAF's kursusmateriale »personer med stress og/eller stressrelaterede lidelser som angst, depression, søvnforstyrrelser og træthed«.
CAF's kursusleder og afdelingslæge Anne Grete Claudi, der har speciale i samfundsmedicin og underviser i mindfulness er ikke i tvivl om, at mindfulness-kurset har positive helbredseffekter på kursusdeltagere. Men hun mener ikke, mindfulness-kurset kan kaldes for behandling.
»Det er et frivilligt kursus-tilbud,« siger hun.
Alligevel står der i CAF's kursusbrochure, at »næsten 30 års forskning rundtomkring i verden fastslår, at mindfulness  ofte markant  kan påvirke menneskers evne til at reducere medicinske symptomer og psykologisk overbelastning«.
»Vi har udarbejdet en pilotprojekt-opgørelse og spurgt kursusdeltagere om deres oplevelse af mindfulness. Den viser, at der er gode grunde til at kalde kurset sundhedsfremmende.«
Anne Grete Claudi fortæller, at hun haft »et stort ønske« om at undersøge effekten yderligere, også på længere sigt, ved et egentlig forskningsprojekt, men at det ikke er lykkedes »af forskellige grunde«.
Dokumentation mangler
Peter Elsass mener, der stadig mangler videnskabelig dokumentation, som viser mindfulness' gavnlige effekter.
»Behandlingsmetoder skal afprøves videnskabeligt, før de anbefales. Som fagfolk skal vi vide, hvornår noget virker og ikke virker,« siger Peter Elsass.
I Rudersdal Kommune er man godt tilfreds med mindfulness-kurserne, fortæller Susanne Vænggaard, der er beskæftigelseschef.
Rudersdal Kommune har siden 2008 sendt 218 borgere  primært sygedagpengemodtagere  på mindfulness-kurser hos både CAF og Profys.
»Men der er jo ikke tale om behandling. Det er helt frivilligt at deltage i kurset, og vi får gode tilbagemeldinger fra vores borgere, der har været på mindfulness-kurser,« siger Susanne Vænggard. Hun medgiver, at borgeres positive tilbagemeldinger ikke kan betegnes som videnskabelig dokumentation for, at mindfulness virker.
»Og jeg er enig i, at på det generelle plan er det rart, at de tilbud, man tilbyder borgerne, bygger på ordentlige undersøgelser. Men vi stoler på de fagfolk, der siger, mindfulness virker,« siger Susanne Vænggaard.
Lars Brandt, ledende overlæge ved Arbejds- og Miljømedicinsk Klinik på Odense Universitetshospital finder det »temmelig problematisk« at bruge mindfulness-metoden på psykisk udsatte borgere, hvis der ikke foreligger videnskabelig dokumentation for metodens gavnlige effekter.
Lone Fjorback er speciallæge i psykiatri, ph.d-studerende ved Aarhus Hospital og mindfulness-instruktør. Hun er medforfatter til en ny forskningsartikel, der undersøger effekten af mindfulness som forebyggelse mod stress, angst og depression.
»Undersøgelser tyder på, at mindfulness virker, hvis man er interesseret i det. Det virker for nogen, men ikke for alle. Men det er primært en forebyggende eller komplementerende behandling, der f.eks. kan bruges til angst eller stressrelaterede lidelser,« siger hun.




