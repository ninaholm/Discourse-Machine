De sagde, de var statsløse
Samtlige statsløse kurdere fra Syrien, som Information fandt på en rundtur til danske asylcentre, er blevet registreret som syriske statsborgere


 På et værelse i Sigerslev Asylcenter på Stevns møder vi otte asylansøgere fra Syrien. De er statsløse kurdere, fortæller de, men de danske udlændingemyndigheder har registreret dem som syriske statsborgere.
»Nationalitet: Syrien«, står der på det plastikkort, som de er forpligtet til at have på sig, og deres udlændingenummer begynder med koden 1-32, der angiver, at de er syriske statsborgere.
Nogle af dem venter på en afgørelse i deres asylsag. Andre har fået asyl og venter på at få anvist en bolig, og så er der dem, som har fået endeligt afslag, men som ikke kan sendes hjem på grund af den eskalerende vold i Syrien.
Alle otte nikker, da vi spørger, om de har fortalt om deres statsløshed til de danske myndigheder.
»Selvfølgelig,« siger en, og da vi beder nogle af dem vise os dokumenterne i deres asylsag, bliver dét bekræftet. Der er syriske id-papirer, hvor det fremgår, at de er enten anjabi eller maktumen, som de to typer statsløse hedder i Syrien, og der er dokumenter, hvor de danske myndigheder refererer, at de har oplyst om deres statsløshed. Som der står i en af sagerne:
»Spurgt ansøger, hvad han tror, de syriske myndigheder vil sige og gøre, hvis han krydsede grænsen tilbage til Syrien i morgen, fortæller ansøger, at hvis han rejste gennem lufthavnen, ville de fængsle ham med det samme også fordi han er Maktum, statsløs.«
Ingen rettigheder
I referatet af afhøringen af en anden af de statsløse kurder i Sigerslev står der:
»Personlige papirer: Medbragte syrisk id-bevis Maktum, som er vedlagt sagen«.
I samme sag opsummerer den statsløse sin situation:
»Jeg har ingen rettigheder i Syrien. Jeg er fremmed i Syrien, og jeg har ikke statsborgerskab i Syrien. Jeg søger asyl for at få opholdstilladelse.
1) Mit hus bliver ikke registreret i mit navn,
2) jeg bliver ikke registreret i min mors navn,
3) min mor bliver ikke registreret i min fars navn,
4) vi har ingen ret til at blive ansat i Syrien,
5) vi må ikke forlade Syrien,
6) vi har ikke nogen pas,
7) jeg håber, at vi får opholdstilladelse«.
Flere af kurderne forklarer, at politiet spurgte nærmere ind til deres statsløshed. Også dét bliver bekræftet af flere dokumenter i deres sagsmapper. Som der står om en af dem:
»Adspurgt ansøger om han er ajaneeb eller maktoum, idet han tidligere har oplyst, at han er maktoum, bemærker ansøger, at han er maktoum. Han tilføjer, at forholdene er værre for maktoum end ajaneeb.«
Hos en anden har myndighederne ligefrem anført »Nationalitet: Statsløs«, men alligevel registreret den statsløse med koden 1-32 for syriske statsborgere.
Sanatoriet i skoven
Ingen af kurderne i Sigerslev kender til statsløse kurdere fra Syrien, der er registreret korrekt, og billedet er det samme, da vi kører videre til Avnstrup Asylcenter.
På det tidligere tuberkulosesanatorium i en skov uden for Roskilde bor endnu en gruppe statsløse kurdere. I alt er der indkvarteret et halvt hundrede asylansøgere fra Syrien på centret, og omkring 15 er statsløse kurdere, vurderer de syv af dem, som vi mødes med.
De er også blevet registreret som syriske statsborgere med koden 1-32, selv om de under interviewet med danske myndigheder har fortalt, at de er statsløse.
Men efter Information i en række artikler har afdækket fejlregistreringen af statsløse kurdiske asylansøgere fra Syrien, er en familie på fire samt endnu en af de statsløse kurdere blevet omregistreret til koden 1-44, som i udlændingeregistret bruges til andre statsløse end palæstinensere. Det er sket i forbindelse med, at deres asylsager er blevet afgjort, og de har fået opholdstilladelse i Danmark.
»Vedr. nationalitetsændring,« står der i brevet fra 2. asylkontor i Udlændingeservice. »Efter en nærmere gennemgang af jeres asylsag har Udlændingeservice efter en konkret vurdering af oplysningerne i sagen besluttet at ændre jeres og jeres børns nationalitet fra syriske statsborgere til statsløse.«
Omvendt fortæller flere af de statsløse kurdere, at andre statsløse, som har fået asyl for nylig, ikke er blevet omregistreret.
På spidsen af Langeland
På sydspidsen af Langeland ligger det kommunale asylcenter Holmegård, en tidligere kaserne placeret i nærheden af Langelandsfortet. Centret har indkvarteret godt 300 asylansøgere, og omkring en femtedel er fra Syrien. Vi finder 10 statsløse kurdere, og de fortæller den samme historie: Alle har under afhøringer med udlændingemyndighederne oplyst, at de er statsløse, adskillige har haft papirer, der kunne attestere det, og det er nævnt i dokumenterne i deres asylsag. Alligevel er alle blevet registreret med koden 1-32.
Som der står i en af sagerne: »På sagen beror i forvejen: ansøgers registreringsattest, hvoraf fremgår, at ansøger er statsløs (mahktum). Udstedt den 14.04.2009. Adspurgt oplyser ansøger, at de syriske myndigheder i Hassaka har udstedt attesten.«
I en anden sag står der: »Adspurgt, om ansøger nogensinde har fået udstedt ægte pas eller andre former for rejsedokumenter, svares benægtende, idet han er statsløs.«
En af de statsløse spørger, hvorfor ingen har kontaktet dem, hvis det er kommet frem, at statsløse kurdere er blevet registreret som syriske statsborgere. Vi fortæller, at Udlændingeservice har besluttet at ændre registreringen, hvis de statsløse vel at mærke selv henvender sig.
»Men hvordan skulle vi vide, at de vil det? Vi læser ikke Information,« siger han.

