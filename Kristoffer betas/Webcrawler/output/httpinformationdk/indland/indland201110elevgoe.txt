Elev: 'Hvad vil du gøre ved det?'
Sophus Andersen er 15 år og går i 9. klasse på Sorø Privatskole. Han stiller her tre spørgsmål til den nye børne- og undervisningsminister Christine Antorini


 Sophus Andersen: »Mange af mine klassekammerater er kvikke nok til gymnasiet, men de har svært ved at forstå, hvordan gymnasiet er skruet sammen med A, B og C-niveau og vælger derfor en erhvervsuddannelse. Hvad vil du gøre ved det?«
Christine Antorini: »Det er sjovt, for jeg hører faktisk normalt det modsatte, nemlig at mange i 9. klasse ikke helt kan overskue de mange retninger, der er på erhvervsskolerne. Og de ved heller ikke, om de kan få en praktikplads og så vælger de gymnasiet. Men mit råd i forhold til gymnasiet skal være, at man vælger hovedretning efter de fag, man synes er mest interessante. Og så kan man læse mere om uddannelsesretningerne på hjemmesiden ug.dk.«
Sophus Andersen: »På min skole har vi ikke ret mange tilbud inden for f.eks. musik. Vil du sørge for en minimumsgrænse for de kreative fag?«
Christine Antorini: »Efter 6. klasse er det helt op til den enkelte skole, om man vil tilbyde kreative fag. Jeg kunne godt tænke mig, at man fra 0. op til 9. klasse skal kunne vælge nogle forskellige praktiske og kreative fag. Derfor vil vi lave et forsøgsprogram med de fag i de ældste klasser. Vi vil også gerne have, at man i forhold til Den Store Opgave tænker mere i kombination af ide og produkt.«
Sophus Andersen: »Min privatskole er meget populær, men der er ikke plads til ret mange elever. Skal de så bare tvinges til at gå på den lokale privatskole, selv om de ikke har lyst?«
Christine Antorini: »Der er frit skolevalg i Danmark, og det er jo et godt tegn for din skole, at mange gerne vil ind der. Vi er så mere optagede af, at den lokale folkeskole ikke bliver valgt fra, fordi den ikke er god nok. Men din skole får jo penge, hver gang de optager en ny elev, og så kan de jo selv udvide.«

