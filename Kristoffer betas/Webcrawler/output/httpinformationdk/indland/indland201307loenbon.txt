Lønbonus til rektorer hvis de får lærere til at undervise mere
Nye retningslinjer fra undervisningsministeriet opfordrer bestyrelser på gymnasier og erhvervsskoler til at belønne rektorer og direktører, der øger lærernes undervisningstid. Det kan også sprede sig til folkeskoleområdet, vurderer arbejdsmarkedsforsker


 
	Formår en rektor på et gymnasium eller en direktør på en teknisk skole at få lærerne til at bruge mere tid på at undervise, kan skolens bestyrelse give lederen en lønbonus på op til 80.000 kr. oven i den almindelige løn.

	Det fremgår af nye retningslinjer for såkaldte resultatkontrakter, som Børne- og Undervisningsministeriet offentliggjorde i sidste uge. Hanne Pontoppidan, formand for Uddannelsesforbundet, som organiserer lærere på erhvervsskoler, ser det som en opfordring fra ministeriet til, at der skal undervises mere.

	»Og så er det nærliggende at tro, at der også skal forberedes mindre,« siger Hanne Pontoppidan.

	Hun vurderer derfor, at tiltaget vil gå ud over kvaliteten af undervisningen og ser det som et udtryk for, at »man med alle midler forsøger at billiggøre den offentlige sektor uden hensyn til, hvad det må få af kvalitative konsekvenser«.

	Bonussen kan gives, hvis skolens øverste leder dels arbejder for, at »lærerne anvender en større del af deres arbejdstid sammen med eleverne ved undervisning eller andre læringsaktiviteter«, og dels mindsker frafaldet på skolen.

	Der har tidligere været mulighed for at give en generel lønbonus til lederne, men de nye regler kommer efter og hænger sammen med den seneste overenskomst for lærerne på gymnasier og erhvervsskoler. En overenskomst, som i højere grad end tidligere giver skolerne mulighed for lokalt at disponere over lærernes arbejdstid. Ministeriet ønsker således at »inspirere« til at gøre brug af, at »aftalebindingerne på lærernes arbejdstid er væk.« Formand for Gymnasieskolernes Rektorforening, Jens Boe Nielsen, er ikke begejstret for forslaget, selv om det kan komme hans medlemmer til gode i form af en lønbonus.

	»Forudsætningen for, at vi kan demonstrere, hvor meget lærerne er sammen med eleverne, er, at vi begynder at registrere hver eneste gang, lærerne er sammen med eleverne,« siger han og kalder det »en fuldstændig tåbelig bureaukratisk forøgelse«.

	Per Hansen, der er afdelingschef i Børne- og Undervisningsministeriet, understreger, at det er frivilligt, om bestyrelserne vil gøre brug af redskabet og kalder reglerne en »justering« af de hidtidige rammer for bestyrelserne.

	Arbejdsmarkedsforsker på Aalborg Universitet Flemming Ibsen vurderer, at sådanne økonomiske incitamenter »helt oplagt« vil kunne sprede sig til folkeskoleområdet.

	»Det er en type af incitamentstænkning, som Finansministeriet elsker,« siger han.

