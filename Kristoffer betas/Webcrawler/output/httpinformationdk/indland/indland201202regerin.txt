’Regeringen skal turde tænde et håb’
Regeringen kan rejse sig ved at tage opgøret med den ansigtsløse markedsmagt, siger den  radikale nestor  Asger Baunsbak-Jensen
Hvis både USA og Europa har demokratiet under pres, står kineserne klar med en styreform, de vil markedsføre som ’effektiv’, advarer den tidligere radikale landsformand, Asger Baunsbak-Jensen.


 SRSF-regeringen kan rejse sig fra sin snublestart, hvis den viser modet til at føre en anden politik end den borgerlige.
Det siger præst og forfatter, tidligere radikal landsformand og undervisningsdirektør Asger Baunsbak-Jensen.
»Regeringen skal frem for alt turde,« fremhæver Baunsbak:
»Den skal turde vise et ægte frisind. Den skal turde tage opgøret med tilbedelsen af stordrift. Vi skal væk fra, at vores offentlige instituti0ner styres af anonym embedsmandsmagt, og at man i strukturen efterligner de multinationale selskaber — de, der har anonymitet, der vil noget.«
Baunsbak-Jensen opfordrer: »Regeringen skal bringe Danmark ud af den frygt, landet befinder sig i. Frygten for markedet: Kan det betale sig?«
Som et eksempel på markedstænkningens skader nævner Baunsbak-Jensen de danske universiteter:
»De har fået den rædselsfulde struktur med markedsmæssige bestyrelser. Jeg kender flere eksempler på unge lovende adjunkter, der har fået deres karriereforløb standset af dekaner, der indsætter andre folk, der svarer bedre til bestyrelsernes forestillingsverden. Det lammer den frie forskning. Og det skræmmer universiteternes og kulturlivets folk fra at gå ind i den politiske debat med kritik af markedsgørelsen.«
SRSF og frygten
— Asger Baunsbak-Jensen, du har selv i et nyligt debatindlæg i Information peget på, at ingen trekantregering i Danmark hidtil har overlevet vælgernes efterfølgende dom. Viser det ikke, hvor svær regeringens situation er?
»Jamen, det er netop derfor, at regeringen ikke må havne i frygtens land. Så vokser mismodet blandt dem, der stemte på regeringspartierne. SRSF må hellere falde på deres gerninger frem for at vige tilbage i ængstelse. Taber de, fordi de gør noget markant, har de egentlig ikke tabt, for så har de sat noget i gang i Europa.«
Baunsbak-Jensen understreger den fare, der ligger i, at magten er overgået til anonyme personer:
»Embedsmændene i Finansministeriet, djøf’erne i de nye storkommuner. De har samme uddannelse, de forstår hinandens sprog. De er den nye herskerklasse. Og de kan gemme sig, de bliver aldrig draget til ansvar. Hvorimod de, der udadtil står med ansvaret — ministre, borgmestre, byrådsmedlemmer — reelt bliver magtesløse.«
Baunsbak-Jensen ser en risiko for yderligere skrumpen af de folkevalgtes råderum:
»Nu vil man nedsætte antallet af kommunalbestyrelsesmedlemmer. Herregud. I 1970 var der i Danmark 13.000 k0mmunalbestyrelsesmedlemmer. Ansvaret var folkeligt forankret. I dag er der 2.500 — som altså skal gøres endnu færre.«
Tilbedelsen af stordrift har ifølge Baunsbak-Jensen ramt den danske skole hårdt. Den tidligere undervisningsdirektør fastslår:
»Der er ingen dokumentation for, at skoler med 1.ooo elever opfylder folkeskolelovens krav bedre end skoler med 300 elever. Og nu vil man gøre djøf’ere til ledere af de nye mastodontskoler. I stedet skal man uddanne skolelederne bedre — og gøre det mere tiltrækkende at blive lærer.«
Hvad efter demokrati?
Baunsbak-Jensen ser stordriften og den anonyme magt som farlige for demokratiet: »Man kan spørge sig selv: Hvad kommer efter demokratiet? Det eksisterer mange steder ikke længere. Det er noget, vi bilder os ind. Det er det, der er løgnen.«
— Og hvad kommer efter demokratiet?
»Ja, det er den anonyme magt. Embedsmandsvældet ses også i de teknokratregeringer, der er indsat i Italien og Grækenland, og som er på vej i Rumænien.«
— Og efter den anonyme magt?
»Efter teknokratiet kommer den folkelige reaktion i form af nationalismen. Ungarn er gledet tilbage i en fascisme, som EU åbenbart ikke har haft kraft til at sætte sig igennem over for.«
»De 50 procent af de unge spaniere, der er uden arbejde, er det stof, som yderligtgående bevægelser er gjort af. Og det er ikke bare et ungdomsoprør, der venter. Det er et befolkningsoprør.«
Asger Baunsbak-Jensen ser folkeligt mismod som trussel også på den anden side af Atlanterhavet:
»Uanset hvem der vinder valget i USA, er det amerikanske demokrati i en deroute. Vinder Obama — og det må man jo håbe — så skal han give afkald på så meget af sit program, at det vil udløse voldsomme sociale spændinger. Og hvis både USA og Europa har demokratiet under pres, står kineserne klar med en styreform, de vil markedsføre som ’effektiv’: Et diktatur tilpasset markedsmekanismerne.«
Udlandet spændt
I det perspektiv ser Baunsbak SRSF-regeringens opgave:
»Danmark er det første land, hvor vælgerne har sat et nationalistisk parti fra magten. Udlandet venter på at se, hvordan det går.«
Danmark er ikke uden forbundsfæller i EU, mener Baunsbak-Jensen:
»Socialisternes François Hollande står til at vinde præsidentvalget i Frankrig. Han ønsker en socialpolitik og en beskæftigelsespolitik, der går i en anden retning end finanspagtens. Den danske regering må ikke undskylde sig med, at den de næste fem måneder er optaget af EU-formandskabet. Det er nu, regeringen skal vise, om den har modet til en anden kurs, eller den bare vil tilpasse sig tidens strømninger. Regeringen skal bruge EU-formandskabet til at tænde et håb i Europa.«

