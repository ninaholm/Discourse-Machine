Civile tab opklares på 48 timer
Koalitionens undersøgelser af civile tab i Irak er under al kritik, mener Chris Woods, leder af Ngo’en Airwars, der overvåger konsekvenserne af flykrigen mod Islamisk Stat


 Har danske F-16-bomber kostet civile irakere livet? Det spørgsmål er den amerikanskledede koalition netop gået i gang med at undersøge, efter det danske forsvar i går oplyste, at en række »enkeltpersoner, ikke børn« muligvis er blevet dræbt under et dansk flyangreb mod IS sidste søndag.
Angrebet fandt ifølge Værnsfælles Forsvarskommando sted »i nærheden« af den kurdiske storby Erbil i det nordlige Irak.
Ifølge Chris Woods, leder af Ngo’en Airwars, der overvåger konsekvenserne af flykrigen mod Islamisk Stat, er kvaliteten af de amerikanske undersøgelser af civile tab imidlertid under al kritik.
»De fleste påstande om civile tab bliver afvist af koalitionen i løbet af 48 timer og vurderes udelukkende ved hjælp af luftfotos,« siger han og henviser til netop offentliggjorte oplysninger om de første 45 undersøgelser, som koalitionens hovedkvarter Centcom har gennemført frem til maj måned i år. Den viser, at 80 procent af mistankerne om civile tab afvises inden for to døgn. Og det mener Chris Woods er alt for kort tid til at undersøge påstandene til bunds.
»Både vores egne og andre efterforskere har erfaret, at det ofte tager dage – ja, endda uger – at indsamle troværdige beviser især fra de IS-kontrollerede områder,« siger han og mener, at den internationale koalition afviser alt for mange sager, hvor der ifølge Airwars’ efterforskning er troværdige beviser for, at civile kan være blevet dræbt.
71 sager, to ofre
Den netop offentliggjorte sagsliste viser, at Danmark langtfra er det eneste koalitionsland, som er kommet under mistanke for at være årsag til civile tab i forbindelse med flykrigen mod Islamisk Stat. Ifølge listen Iraq/Syria CICAS Allegation Tracker, der er frigivet under den amerikanske Freedom of Information Act, har både amerikanske, canadiske, hollandske, franske og australske flyangreb været genstand for undersøgelse.
I alt har Centcom til dato undersøgt 71 forskellige flyangreb, hvor der har været mistanke om civile tab, skriver den britiske avis The Guardian. Ti af sagerne har været genstand for grundigere efterforskning. Fem af dem er afsluttet, heraf det hidtil eneste tilfælde, hvor koalitionen har erkendt at have slået civile ihjel. Det skete under et amerikansk angreb på militante oprørere i den syriske by Harem den 5. til den 6. november 2014, hvor den femårige Daniya Ali al Haj Qaddour og en anden pige blev dræbt og en række lokale hjælpearbejdere såret. Centcom har i den forbindelse oplyst, at kun undersøgelser hvor der er »en overvægt af beviser«, som tyder på, at civile har mistet livet, vil blive offentliggjort.
Ifølge Chris Woods og hans lille team af researchere er det helt usandsynligt, at den internationale koalitions krig mod Islamisk Stat kun har kostet så få civile livet.
»Det er helt utænkeligt, at mere end 6.500 angreb og over 9.700 bomber kun skulle have resulteret i to civile dødsfald. Det er simpelthen ikke troværdigt,« siger han og anslår det sandsynlige tabstal til et sted mellem 600 og 1.200.
Ingen erstatning
Hvis Centcoms undersøgelse af den danske sag ender med at bekræfte forsvarets mistanke om civile tab, får sagen et hjemligt efterspil, oplyser oberst Søren Andersen fra Værnsfælles Forsvarskommando til DR.
I så fald skal Forsvarets Auditørkorps vurdere, om der er tale om et lovlig eller et ulovligt angreb ifølge folkeretten, hvilket i yderste konsekvens kan føre til en militær straffesag mod de ansvarlige. Obersten mener imidlertid ikke, at der i øjeblikket er noget, der tyder på, at det danske angreb på Islamisk Stat sidste søndag skulle være i strid med folkeretten.
Han anser derfor både en militær straffesag og en erstatningssag for usandsynlig, skriver DR.
»Sker angrebet indenfor rammerne af folkeretten, er der intet krav om erstatning. Så er hverken Danmark eller andre i koalitionen ansvarlige for civile drab eller skade af materiel,« siger oberst Andersen.
Flere førende folkeretsjurister har over for Information bekræfter, at det vil være overordentligt svært for eventuelle ofre eller pårørende at rejse en erstatningssag mod Danmark. Og den vurdering deles af lektor ved Forsvarsakademiet Peter Viggo Jakobsen.
»Hvis Danmark har fulgt reglerne for magtanvendelse og overholdt krigens love – det vil sige, at forsvaret har gjort alt for at undgå civile tab – så er der ikke noget at komme efter,« siger han til BT.
»Desuden må man rent faktisk godt slå nogle civile ihjel, hvis det militære mål er vigtigt nok, så længe det ikke overstiger den militære nødvendighed ved det pågældende angreb.«

