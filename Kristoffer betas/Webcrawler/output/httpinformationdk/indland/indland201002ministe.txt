Minister skal forklare højere elpriser
På få år er elprisen steget voldsomt i de danske hjem. En række partier i Folketinget kræver en forklaring fra klima- og energiminister Lykke Friis


 En flertal i Folketinget afkræver nu klima- og energiminister Lykke Friis en forklaring på, hvorfor forbrugerne i dag betaler en markant højere pris for el end for blot få år siden.
I 2005 udgjorde selve elprisen på elregningen 25,2 øre. Derudover betaler forbrugerne en række andre afgifter og moms. Den rene elpris var i 2009 steget til 55,8 øre, en stigning på mere end 120 procent.
Det er i et svar til Enhedslistens Per Clausen, at Klima- og Energiministeriet fremlægger tallene. Per Clausen vil have en yderligere forklaring på, hvorfor prisen er eksploderet de seneste år. 
I 1998 var elprisen 27 øre og havde forholdsvis små udsving frem til 2005, hvorefter prisen tog en stejl kurve opad.
- Vi må have en undersøgelse af hvordan dette har kunnet ske og indføre en effektiv priskontrol, siger Per Clausen.
Dansk Folkepartis Per Dalgaard siger til Information, at han ved førstkommende lejlighed vil bede Lykke Friis om en forklaring på de stigende priser.
Samme melding kommer fra både Socialdemokraterne, SF og De Radikale.
- Jeg synes, det er stort prisspring, som vi skal have undersøgt, siger SF's miljøordfører Ida Auken.
Elmarkedet blev liberaliseret i 1998, og De Radikale vil have undersøgt, om det har betyder noget for elprisen.
- Det kalder på, at der bliver kastet lys over, hvad der er foregået. Vi må have Konkurrencestyrelsen ind over for at se på det, siger Margrethe Vestager, radikal leder og energiordfører.

