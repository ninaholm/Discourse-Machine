DA: Træk forslag om at give Arbejdstilsynet adgang til lønoplysninger tilbage
Dansk Arbejdsgiverforening mener, at beskæftigelsesminister Mette Frederiksen (S) bør trække et forslag, som skal give Arbejdstilsynet adgang til SKAT’s lønoplysninger om beskæftigede danskere, tilbage. Finanssektoren og landbruget er ligeledes kritiske
Beskæftigelsesminister Mette Frederiksen (S) bør ifølge DA ikke gå videre med det forslag, der skal give Arbejdstilsynet adgang til SKAT’s lønoplysninger om danskere. Her ministeren under sidste weekends partikongres.


 Flere organisationer skærper nu kritikken af et lovudkast, der skal give Arbejdstilsynet adgang til 2,8 millioner danskeres lønoplysninger hos SKAT.
Dansk Arbejdsgiverforening (DA) mener således, at Arbejdstilsynets foreslåede adgang til lønoplysninger »skal ud« af lovudkastet og »trækkes tilbage«. Det fremgår af et nyt høringssvar fra organisationen.
Tidligere har netop DA kritiseret forslaget, men samtidig understreget, at organisationen på det tidspunkt ikke havde en »samlet vurdering« af lovudkastet.
IT-Politisk Forening har desuden kritiseret, at lønoplysningerne med lovudkastet vil blive brugt i en anden sammenhæng end den, de er tiltænkt. Det synspunkt støtter DA nu også og påpeger, at Arbejdstilsynet ønsker at »anvende data, som er indsamlet til helt andre formål«.
Baggrunden for lovforslaget er, at Arbejdstilsynet vil målrette dets indsats mod social dumping. Lønoplysningerne skal ifølge forslaget opgøres på virksomhedsniveau og bruges sammen med data fra cpr-registret til at lave analyser af, hvor der er størst risici for social dumping i forhold til arbejdsmiljø.
Det sker ifølge forslaget ofte hos virksomheder, hvor »lønniveauet ligger væsentlig lavere end blandt sammenlignelige virksomheder, og der samtidig er mange ansatte med udenlandsk statsborgerskab og kort ophold i Danmark«. Men det argument er der ikke belæg for i lovudkastet, mener Landbrug & Fødevarers erhvervspolitiske chef, Jannik Bay.
»Vi savner argumenterne for, at løn og ansættelsesvilkår kan kædes direkte sammen med arbejdsmiljø. Det er et ret stort indgreb i personlige og fortrolige oplysninger, hvis Arbejdstilsynet får hjemmel til at indsamle lønoplysninger for alle danskere. Vi vil gerne have klarhed over, om indsamlingen af disse data er proportionel med formålet,« siger Jannik Bay.
Han tilføjer dog, at organisationen støtter Arbejdstilsynets overordnede ambition om i højere grad at målrette tilsynet mod social dumping.
S: Ikke kendt for at gå forrest
Lovudkastet indebærer ikke, at tilsynet vil få hjemmel til at give virksomheder, der betaler en lav løn til deres ansatte, en påtale. Som nævnt skal lønoplysninger bruges til at lave analyser på virksomhedsniveau, selv om tilsynet reelt får adgang til individuelle personers lønoplysninger. Finanssektorens Arbejdsgiverforening finder forslaget for »vidtgående«.
I et høringssvar skriver foreningen følgende:
»Forslaget om indsigt i individuelle løndata og andre private forhold går klart ud over, hvad der er nødvendigt for at øge muligheden for kontrol og tilsyn med virksomheder, som ikke kan eller vil overholde reglerne på området«. Foreningen har dog ikke noget principielt imod, at tilsynet får adgang til data fra flere eksterne registre.
Adspurgt om de tre organisationers kritik siger Socialdemokraternes ordfører for social dumping, Ane Halsboe-Jørgensen:
»Der er jo ikke nogen af de tre, der er kendt for at gå forrest i kampen mod social dumping. Vigtigheden af en indsats afhænger jo af, hvor stort man synes problemet er. Jeg synes, at social dumping, snyd og underbetaling er et meget stort problem.«
Hun er dog ikke umiddelbart i stand til at svare på, hvilke argumenter der ligger til grund for at kæde dårligt arbejdsmiljø og lønforhold sammen, hvad Landbrug & Fødevarer efterspørger. Hun siger dog generelt:
»Vi lytter rigtig meget til de høringssvar, der kommer ind. Og det er en rigtig fin høringsproces, vi er i. For os er det vigtigt, at vi kommer det rigtige sted hen – men det er ikke så vigtigt, hvordan vi kommer derhen.«
På nuværende tidspunkt er der ikke flertal i Folketinget for lovforslaget. Enhedslisten, Venstre, Dansk Folkeparti, Liberal Alliance og Konservative er imod forslaget. Men både socialdemokratiske og radikale arbejdsmarkedsordførere har dog åbnet op for, at lovudkastet kan blive ændret. Beskæftigelsesminister Mette Frederiksen (S) har ikke ønsket at kommentere kritikken på nuværende tidspunkt.

