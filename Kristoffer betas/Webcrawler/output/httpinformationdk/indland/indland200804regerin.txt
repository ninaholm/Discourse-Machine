Regeringen vil ikke gribe ind i konflikten
Alvorligt syge må ikke blive gidsler i strejken, siger statsministeren. Selvom der ikke er planer om indgreb, overvåger regeringen situationen nøje


 Regeringen har ingen planer om at gribe ind i konflikten på arbejdsmarkedet, siger statsminister Anders Fogh Rasmussen (V). Men samtidig indikerer han, at regeringen ikke vil se passivt til, hvis nødberedskabet på landets hospitaler ikke lever op til forventningerne.
- Vi har som udgangspunkt tillid til, at parterne på sundhedsområdet har aftalt et nødberedskab, der fungerer, for det er fuldstændig uforsvarligt, hvis syge mennesker nu bliver taget som gidsler i en overenskomstkonflikt, siger han.
Og han understreger, at nok er tillid godt, men kontrol er bedre.
- Regeringen vil nøje overvåge, at der ikke opstår livstruende situationer på hospitalerne, og at mennesker, der har tvingende behov for og krav på hurtig behandling også bliver hurtigt og tilfredsstillende behandlet, siger Fogh.
Hvor langt tålmodigheden med konflikten rækker, og hvordan regeringen vil skrue et eventuelt indgreb sammen, vil statsministeren ikke forholde sig til.
- Vi har ingen som helst planer om politisk indblanding. Det er en sag for arbejdsmarkedets parter, siger han.
- Enhver form for politisk tilkendegivelse eller indblanding vil i den her situation kun vanskeliggøre parternes mulighed for at finde en løsning. Derfor afstår jeg fra at komme med noget som helst bud på det, og jeg anbefaler andre politikere at afstå fra at komme med bud, siger han.
Det står i kontrast til, at en række politikere fra både regeringspartierne og oppositionen har talt for en lønkommission.
FOA og Sundhedskartellet har opstillet netop en lønkommission som et centralt element i at løse konflikten. Og det har blandt andre De Konservatives finansordfører, Lars Barfoed, udtalt sig positivt om.
- Hvis parterne bliver enige om, at det kunne være en del af løsningen, vil det være positivt, sagde han mandag til Jyllands-Posten.
Også Venstres finansordfører, Peter Christensen, er imødekommende.
- Vi lytter til, hvad parterne mener, at vi fra politisk hold kan hjælpe med. Men det kræver, at de er enige om, hvad en lønkommission kan bidrage med.
Statsministeren ville på tirsdagens pressemøde ikke svare på, om samfundsøkonomien giver råderum til at putte penge i en lønkommission.
