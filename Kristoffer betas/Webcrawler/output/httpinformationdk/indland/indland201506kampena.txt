Kampen for anerkendelsen
Dansk Folkepartis historie er historien om at få omverdenens anerkendelse. Spørgsmålet er, om en regeringsdeltagelse vil være den endelige af slagsen


 Historien om Pia Kjærsgaards valg af forlaget Gyldendal til sine erindringer, Pia Kjærsgaard: Fordi jeg var nødt til det, fortæller måske bedre end noget andet historien om Dansk Folkeparti.
Ganske vist var den tidligere partiformand og nuværende værdiordfører nemlig en ombejlet dame i forlagsbranchen. Men det skulle selvfølgelig være Gyldendal. Det største og ældste eksisterende danske forlag.
Ja, ifølge forordet til erindringerne blev Pia Kjærsgaards øjne endda blanke, da hun fortalte sin såkaldte ghostwriter om bogprojektet og valget af »det forlag, der udgiver bøger af højt respekterede forfattere, hvoraf nogle gennem årene har gjort sig til talsmænd for den gode tone og skrevet åbne breve om den hadske tone i debatten, som de mente, at jeg førte an med«. Derfor var det »interessant« at se de mange overraskede ansigter, da Pia Kjærsgaard dukkede op til forlagets årlige efterårsreception. Der, hvor hele »godhedsindustrien« møder op. Forfattere som Klaus Rifbjerg, Carsten Jensen, Georg Metz samt andre kulturradikale. Eller »røster fra graven«, som Pia Kjærsgaard kalder dem i erindringerne.
»Det handler om at få den anerkendelse, som hun har længtes efter. Om at få respekt og blive set som menneske. Om hårde ord, der har gjort mere ondt, end hun har ladet sig mærke med,« hedder det i forordet.
Stueren
Ingen ord har angiveligt gjort så ondt som den dag i 1999, hvor statsminister Poul Nyrup Rasmussen (S) fra Folketingets talerstol udtalte ordene, at »stuerene, det bliver I aldrig«.
Nede på deres pladser i folketingssalen kiggede Pia Kjærsgaard og Kristian Thulesen Dahl vantro på hinanden.
»Det vil han komme til fortryde,« hviskede Pia Kjærsgaard til Kristian Thulesen Dahl, som tænkte, at det kunne landets statsminister simpelthen ikke stå og sige om et politisk parti.
I dag er det glemt, at Poul Nyrup Rasmussens fordømmelse skyldtes, at Pia Kjærsgaard havde foreslået at hjemsende ikke alene den pågældende, men »hele hans familie«, hvis en ung anden- eller tredjegenerationsindvandrer gentagne gange begik kriminalitet.
Men Pia Kjærsgaard glemte det aldrig og skulle få ret i sin forudsigelse.
Selv om Poul Nyrup Rasmussen aldrig har fortrudt ordene, har de efterfølgende socialdemokratiske partiformænd og -kvinder haft travlt med at forsikre om, at sådan ville de nu ikke sige det. I hvert fald ikke, hvis Socialdemokraterne skal lokke sine vælgere tilbage fra Dansk Folkeparti.
Foghs streg i sandet
Dengang var Poul Nyrup Rasmussen nu ikke den eneste politiker, som mildest talt havde svært ved at være i stue med Pia Kjærsgaard og hendes parti.
Venstres formand, Uffe Ellemann-Jensen, brød sig simpelthen ikke om Pia Kjærsgaard og Dansk Folkeparti, og selv om efterfølgeren Anders Fogh Rasmussen under valgkampen i 1998 forsøgte at få formanden til at tale (pænere) med Pia Kjærsgaard, var det mere af nød end af lyst.
Dansk Folkeparti »skal holdes i armslængde, men vi skal undgå polemik med dem«, hed det i 1999 i et af Venstres interne strategipapirer.
Kun første del af sætningen lykkedes efter terrorangrebene den 11. september 2001.
»Dansk Folkeparti går i et stadig mere skingert tonefald i selvsving,« lød det fra Anders Fogh Rasmussen, efter at Pia Kjærsgaard fra Folketingets talerstol havde erklæret, at ’krigen mod terror’ ikke var en kamp mellem civilisationer: »Der findes kun én civilisation.«
Ifølge Venstres formand var det blevet tid til at »trække en streg i sandet«.
»I længden kan ingen partier leve af at indtage rollen som protestparti – det ved Pia Kjærsgaard bedre end nogen anden, da hun selv har brudt med Fremskridtspartiet,« forklarede Anders Fogh Rasmussen.
Pia Kjærsgaard svarede igen ved i sit såkaldte ugebrev at anklage Anders Fogh Rasmussen for at føre en hetz mod hende og Dansk Folkeparti.
»At Anders Fogh Rasmussen, Venstres leder, oppositionens leder fra det frihedselskende liberale parti, statsministerkandidaten, føler sig foranlediget til ligefrem at føre an i hetzen mod min person og Dansk Folkeparti, gør mig dybt, dybt undrende – og meget foruroliget,« skrev Dansk Folkepartis formand.
2001-11
Anders Fogh Rasmussen gik samme år til valg på en firkløverregering af schlütersk tilsnit, som kendt fra 1980’erne, med Venstre, De Konservative, CD og Kristeligt Folkeparti. Men vælgerne ville det som bekendt anderledes.
Pia Kjærsgaard kom dog ikke igennem med ønsket om, at Anders Fogh Rasmussen skulle danne en ren Venstre-regering. Og selv om Dansk Folkeparti fik fjernet retskravet på familiesammenføringer, kom partiet heller aldrig igennem med ønsket om, at »flygtninge skal fastholdes i deres egen kultur med henblik på repatriering«. I stedet kom det til at handle om integration. Dansk Folkeparti havde foreslået udnævnelsen af en »repatrieringsminister«, men det blev en »integrationsminister«.
Selv fik Dansk Folkeparti så mange andre politiske varer på hylderne end bare udlændingepolitikken, og vel at mærke til venstre på disse, at Pia Kjærsgaard på årsmødet i 2004 proklamerede i sin afsluttende replik, at »Dansk Folkeparti er blevet et midterparti«.
Testen
Alligevel var det først i 2010 med støtten til Genopretningsaftalen, at Dansk Folkeparti, med Kristian Thulesen Dahls ord, bestod den »ultimative test i politik«. For første gang var Dansk Folkeparti nemlig med til for alvor at gøre ondt på en stor gruppe danskere – også nogle, som stemte på partiet.
»Det skaber større troværdighed omkring vores politik, og vi bevæger os ind i den kreds af partier, som man bliver nødt til at respektere,« forklarede den senere partiformand samme år i et interview.
Da Pia Kjærsgaard i 2009 var blevet spurgt om regeringsdeltagelse, lød svaret, at »en dag sker det«. Nu var den dag kommet tættere på, mente Kristian Thulesen Dahl.
Formandsskiftet i 2012 bragte dagen endnu tættere på. Det var ellers ofte blevet diskuteret, hvad der ville ske med Dansk Folkeparti, den dag formandsposten skiftede fra Pia Kjærsgaard til Kristian Thulesen Dahl. Eller Tulle, som hans kælenavn lyder. Ingen andre partiledere havde siden Mogens Glistrup i Fremskridtspartiets tidlige år som Pia Kjærsgaard personificeret sit parti. Ganske vist var de fire, som i 1995 brød ud af Fremskridtspartiet. Nemlig – ud over Pia Kjærsgaard–Ole Donner, Poul Nødgaard og Kristian Thulesen Dahl. Men godt hjulpet på vej af Dansk Folkepartis topstyring og omhyggeligt opbyggede personkult havde det været umuligt at adskille Pia Kjærsgaard og partiet. Ingen havde da heller tvivlet på, at netop Pia Kjærsgaard var årsagen til Dansk Folkepartis succes. Når partiet allerede fra starten fik denne opmærksomhed uden på det tidspunkt at adskille sig nævneværdigt fra Fremskridtspartiet, måtte det være på grund af personen Pia Kjærsgaard. Og hvis nogen i Dansk Folkeparti tvivlede på den forklaring, så fandt de i hvert fald hurtigt ud af, hvor udgangsdøren var i partiet.
Nu brød Dansk Folkeparti i 2013 i stedet for første gang den magiske grænse og kom i en periode foran Socialdemokraterne i meningsmålingerne, og året efter var turen kommet til Venstre. Med Kristian Thulesen Dahl som ny partiformand var Dansk Folkeparti blevet Danmarks største parti.
Regeringsdrømmene
I dag husker Dansk Folkepartis næstformand og udenrigsordfører, Søren Espersen, som netop er blevet slået til ridder af Dannebrogsordenen, stadig, hvordan det var dengang i slutningen af 1990’erne.
»I den forstand har tingene ændret sig, hvilket er glædeligt,« siger Søren Espersen og fortsætter:
»Nu er de andre begyndt at sige ligesom os. Jeg føler ikke, at jeg har ændret holdning til indvandrere og EU. Men det er ligesom blevet mainstream, hvilket også gælder i mange andre lande, hvor det er naturligt. Ikke mindst Dansk Folkepartis 10 år som støtteparti har bevist, hvad vi egentlig godt selv vidste: Nemlig, at vi sagtens kan finde ud af at snakke med de andre, det var dem, som ikke kunne snakke med os.«
Den endelige anerkendelse vil selvfølgelig være at komme i regering efter det kommende valg, hvis magten skifter.
Foreløbig afviser Kristian Thulesen Dahl al snak om regeringsdeltagelse med henvisning til, at man bare kan se på, hvor galt det gik med SF, da folkesocialisterne endelig kom i regering.
Men i 2013 forklarede Dansk Folkepartis pressechef Søren Søndergaard i en portrætbog om partiformanden, Den stuerene, at det skal man ikke nødvendigvis tage for gode varer.
»Peter (Skaarup, red.) vil gerne være minister med alt det, der hører med. Jeg plejer at sige, at han har oplært en tre-fire konservative justitsministre. Nu vil han nok gerne selv,« siger Søren Søndergaard og tilføjer om den tidligere partiformand: »Pia angler efter anerkendelse på alle ledder og kanter. Hun er dødglad for at være respekteret af Kongehuset. Hun er dødglad for at sidde i Folketingets Præsidium.«
Ifølge Søren Søndergaard har eksempelvis tidligere statsminister Poul Nyrup Rasmussens ord sat sig dybe spor i Pia Kjærsgaard, Peter Skaarup og Kristian Thulesen Dahl.
»Derfor vil de alle tre gerne være ministre, selv om de siger noget andet til dig. Men Kristian er nok den, der vil det mindst. Og han er også den, der tænker længst frem.«

