FN har udsat tvangsudsendelse af mor med to børn til Italien
Selv om Justitsministeriet i april besluttede ikke at tvangsudsende visse sårbare asylansøgere til Italien, fik en enlig somalisk mor med to mindreårige børn i juni ordre på at forlade Danmark. I sidste øjeblik blev udsendelsen udsat af FN
Den somaliske kvinde var højgravid, da hun sammen med sin dengang syvårige datter rejste ind i Danmark fra Italien i maj 2012. Oprindeligt var hun flygtet til Italien, fordi hun i Somalia var blevet truet af den islamistiske organisation al-Sha-baab.


 Fredag den 20. juni skulle en enlig somalisk mor med to døtre på to og ni år have været sat på en flyver i Københavns lufthavn og tvangsudsendt til Italien.
I april havde Justitsministeriet ellers meddelt Folketinget, at der i visse asylsager ikke længere burde ske tvangsmæssige udsendelser til Italien »af familier med mindreårige børn (…) hvor et eller flere af børnene er under 5 år«.
Udsendelsesstoppet skulle ifølge ministeriet vare ved, indtil den Europæiske Menneskeretsdomstol i en konkret sag får afgjort, om forholdene i Italien for asylansøgere er så utilfredsstillende, at en overførsel til Italien vil udgøre en krænkelse af menneskeretskonventionens forbud mod umenneskelig og nedværdigende behandling. Alligevel havde Rigspolitiet i begyndelsen af juni besluttet at udsende kvinden og børnene til Italien, efter at Flygtningenævnet sidste efterår havde afslået at give asyl til kvinden og de to småpiger.
Ifølge asylchef Eva Singer fra Dansk Flygtningehjælp kom den 30-årige enlige mor dermed i klemme mellem to forskellige niveauer hos udlændingemyndighederne. For mens Flygtningehjælpen besluttede, at kvinden uden problemer kunne sendes tilbage til Somalia, kunne Rigspolitiet ifølge det såkaldte udsendelsesdirektiv returnere kvinden til Italien, fordi hun tidligere havde opholdt sig der og stadig havde en gyldig opholdstilladelse.
»Kort sagt betød det, at ingen dansk myndighed havde taget konkret stilling til, om udsendelse af kvinden og de to små piger til Italien ville være en krænkelse i forhold til menneskeretskonventionen. En helt bizar situation,« som Eva Singer udtrykker det.
Fra Somalia til Sandholm
Den somaliske kvinde var højgravid, da hun sammen med sin dengang syvårige datter indrejste i Danmark fra Italien i maj 2012. Politiet i Sandholm kunne i deres computere se, at kvinden i 2008 var registreret af de italienske flygtningemyndigheder, og til politiet forklarede kvinden, at hun havde søgt asyl i Italien i oktober 2008 og fået en treårig opholdstilladelse, som derefter var blevet fornyet, så den gjaldt til 2015.
Oprindeligt var hun flygtet til Italien, fordi hun i Somalias hovedstad Mogadishu var blevet truet af den islamistiske organisation al-Shabaab. I 2006 var hun blevet skilt fra sin mand, og for at forsørge sig selv og sine gamle forældre, var hun begyndt at sælge varm the på et marked i en del af byen, som regeringen kontrollerede.
Islamisterne var ifølge hendes forklaring utilfredse med, at hun som kvinde viste sig offentligt og solgte the. De anklagede hende også for spionage til fordel for regeringen og truede ifølge hendes forklaring hende med den islamiske domstol. Kvinden havde imidlertid ikke andre muligheder for at forsørge sig, så hun begyndte at sælge the fra et andet marked i en del af hovedstaden, som også var kontrolleret af regeringen.
Da kvinden på et tidspunkt var på vej hjem fra aftenbønnen i moskeen, fik hun af naboerne at vide, at to maskerede mænd var mødt op i hendes forældres hus og forlangt hende udleveret. Hun gemte sig og flygtede kort efter til Etiopien, hvorfra hun via Sudan tog til Libyen og derfra videre med skib til Italien. Pengene til flugten var bl.a. kommet fra en moster, der havde solgt nogle geder.
Kvinden opholdt sig i Italien i mere end fire år, men forholdene var ikke gode. Hun boede skiftevis på gaden, i kirker eller i lejligheder sammen med andre somaliere i samme situation. Lejlighederne var kolde og uden vand og strøm, fordi der ikke blev betalt husleje, men det var trods alt bedre end at sove på gaden. Hun modtog ingen hjælp fra myndighederne, fordi hun ikke havde en fast adresse, og hun havde ifølge sin forklaring svært ved at finde arbejde, fordi hun ikke kunne få passet sin datter. Indimellem havde hun nogle få timers rengøring, og ellers fik hun mad fra kirkerne. Datteren kunne ikke gå i skole, fordi kvinden ikke havde fast adresse endsige råd til buspenge, så da kvinden efter at være gift igen med en mand i Etiopien var blevet gravid, flygtede hun videre til Danmark, hvor hun nedkom efter fem uger. Hendes nye mand var hun imidlertid blevet uvenner med, fordi han i telefon fra Etiopien efter fødslen havde erklæret, at når barnet var en pige, kunne han ikke være faren.
Ingenting at være bange for
Da kvinden søgte asyl i Danmark, valgte myndighederne at behandle hendes ansøgning i stedet for blot at returnere hende til Italien, hvor hun havde opholdstilladelse. Konsekvensen var, at kvinden blev bedømt ud fra sine forklaringer om forholdene i Somalia, og da hverken Udlændingestyrelsen i første omgang eller Flygtningenævnet i anden omgang mente, at kvinden havde et tilstrækkeligt asylgrundlag, fik hun afslag. Bortset fra de maskerede mænd, der i en kortere periode flere gange var mødt op hos forældrene og ifølge kvindens forklaring også havde pisket faren, så havde kvinden ifølge de danske myndigheder ikke noget særligt at frygte ved at blive udsendt til Somalia. Myndighederne henviste i den forbindelse til en række rapporter, der samstemmende viste, at al-Shabaabs indflydelse og terroraktivitet i Mogadishu var blevet mindre med årene.
Den 15. november 2013 besluttede Flygtningenævnet derfor i en 23-sider lang afgørelse, at hvis ikke kvinden og hendes to børn udrejste frivilligt, »kan de udsendes tvangsmæssigt til Somalia«.
Den videre håndtering af sagen overgik nu til Rigspolitiet. Men ifølge det såkaldte udsendelsesdirektiv kan politiet, hvis en asylansøger har opholdstilladelse i et EU-land, returnere vedkommende til det pågældende land. Så den 2. juni fik kvinden af Rigspolitiet at vide, at hun sammen med sine børn 18 dage senere skulle udsendes til Italien. Familien blev derfor overflyttet fra et asylcenter nær Hanstholm i Nordjylland og sat i såkaldt udsendelsesposition i Center Sandholm på Sjælland.
Brevet til FN
Da Dansk Flygtningehjælp hørte om kvindens situation, skrev de straks et hastebrev til FN’s Menneskerettighedskomite i Genève, OHCHR. I brevet hed det bl.a., at en udvisning af kvinden og de to børn ville være i modstrid med hensynet til barnets tarv, fordi kvinden i Italien ville være helt afhængig af at få mad og logi fra kirker, og da hun havde svært ved at få et arbejde, ville hun hver dag være »i en desperat situation« med frygten for, at hun ikke kunne sørge for mad og et sikkert sted at overnatte.
»Derfor vil en udvisning af kvinden og hendes børn til Italien udgøre en reel risiko for at udsætte familien for umenneskelig og nedværdigende behandling ved at leve på gaden i fattigdom uden adgang til logi, mad eller sanitære faciliteter og uden udsigt til at finde varige menneskelige løsninger.«
Dagen før den planlagte tvangsudsendelse fra lufthavnen i Kastrup kom der svar fra Flygtningehøjkommissaritatet. Ifølge svaret havde OHCHR anmodet Danmark om at udsætte udsendelsen, mens hendes sag blev nærmere undersøgt. Højkommissariatet understregede dog, at det, at sagen nu blev undersøgt, ikke var ensbetydende med, at der allerede var truffet beslutning om, at en udsendelse ville være en krænkelse af menneskerettighederne.
Ifølge Eva Singer har Dansk Flygtningehjælp i forvejen sendt tre tilsvarende anmodninger til OHCHR, som alle tre har fået opsættende virkning.
Eva Singer henviser til Justitsministeriets beslutning fra april 2013 om at undlade tvangsudsendelser af småbørnsfamilier til Italien indenfor de såkaldte Dublin-regler.
»Den eneste forskel på den somaliske kvinde og en asylsøger indenfor Dublin-reglerne er, at de italienske myndigheder har haft lejlighed til at vurdere hendes sag,« forklarer Eva Singer og peger på, at de italienske myndigheder i modsætning til de danske har fundet, at kvinden havde et tilstrækkeligt asylgrundlag, hvorfor kvinden har fået en midlertidig opholdstilladelse i Italien.
»Men da forholdene i Italien sagt meget kort er slemme for små børn, skal danske myndigheder forud for en udsendelse, uanset om det er Dublin-regler eller ej, foretage en konkret vurdering af, om udsendelsen vil være forsvarlig. Men den vurdering har ingen myndighed foretaget i den somaliske kvindes sag,« siger Eva Singer.
Den somaliske kvinde og hendes to småpiger er nu igen tilbage i asylcentret i Hanstholm. En person, der har fulgt familien de senere år, beskriver kvinden som »meget sød og altid smilende. Hun er en stærk kvinde, som ikke er let at slå ud. I den tid, hun har boet i Danmark, har hun lært at tale et fint engelsk og hjælper gerne asylcentret med at oversætte overfor de andre somaliere.«
Hendes niårige datter, som nu kan fortsætte i den lokale skole efter sommerferien, beskrives som »meget smuk og dejlig pige, meget intelligent og super lærenem. Hun fungerer godt i skolen sammen med de andre børn, og hun drømmer om at blive advokat engang.«

