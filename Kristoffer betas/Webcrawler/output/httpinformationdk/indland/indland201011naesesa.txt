Næse til såret Lene Espersen skal lægge hospitalssagen død
Lene Espersen blev i går udstyret med en næse af de største. Den blev lagt oven i en undsigelse fra partiets tidligere formand - men den konservative formand bliver siddende, og sygehussagen synes paradoksalt nok lukket
Udenrigsminister Lene Espersen (K) måtte i går indkassere en stor næse fra Folketingets Finansudvalg for sine ufyldestgørende svar til Folketinget i sygehussagen.Et enigt udvalg står bag en formulering om, at hendes svar er stærkt kritisabelt.


 Bladtegnere kan i skrivende stund føje en ordentlig tud til den konservative formand, som i forvejen skildres fint i badetøj henslængt på en liggestol. Sjovt - bare ikke for Konservative. Faktisk står det så sløjt til, at selv 80'ernes partikonge Poul Schlüter tydeligt lader forstå, at han ikke sætter sine penge på hverken Lene Espersen eller Brian Mikkelsen, som den konservative frelser.
I går nåede Folketingets Finansudvalg frem til, at udenrigsminister Lene Espersen i forbindelse med sygehussagen  har handlet 'stærkt kritisabelt', og at hun ikke svarede 'i tråd med ministeransvarsloven'.
»Sagen kan ikke holde til mere,« lød det fra DF's Kristian Thulesen Dahl.
Han demonstrerer dermed støttepartiets magt og lyst til at sparke på en konservativ minister uden dog at sparke mere, end at hun overlever. Lene Espersen kan forblive på sin ministerpost, men tilbage står en svækket konservativ formand, som i forvejen stod svagt. I hvert fald på papiret, hvor meningsmålingerne taler deres eget tydelige sprog. Men i realiteten er Lene Espersen en fighter. Hun er næppe til sinds at give op, heller ikke selv om der nu lyder kritik fra egne rækker.
Lidt trist
TV2 Charlie leverede for første gang en landsdækkende nyhed, da Poul Schlüter onsdag aften i et talkshow beklagede Lene Espersens beslutning om at flytte Per Stig Møller (K) fra posten som udenrigsordminister for selv at indtage kontoret på Asiatisk Plads.
»Jeg mener, at det var en alvorlig fejl,« sagde Schlüter og kaldte udviklingen for  Konservative  for »lidt trist«.
Den tidligere formand har kun rosende ord tilovers for Per Stig Møller, men Brian Mikkelsens evner som erhvervs- og økonomiminister er han ikke overbevist om:
»Det må vise sig,« lød svaret på spørgsmål om, hvorvidt Mikkelsen er god på den post, han har bestridt siden februar.
Dermed udstiller Poul Schlüter et parti i noget, der stærkt smager af krise. Men i realiteten er der ikke noget alternativ til Lene Espersen. Skulle man skele til partiets anden fløj personificeret af den socialkonservative Lars Barfoed forekommer et tårnhøjt billetsalg at være ren ønsketænkning. Og Brian Mikkelsen vil være den første til at kæmpe i mod den løsning. Han kan måske nok selv samle gruppens opbakning, men han har vist sig som alt andet end driftsikker i medierne og hans visioner er heller ikke for tydelige.
Hverken Connie Hedegaard eller Mads Lebech vil lade sig lokke af udsigten til en lederpost i partiet, hvilket samlet set gør det svært at øjne et alternativt til Lene Espersen.
Hun har nu til opgave at tegne en profil, der kan tage kampen op med Liberal Alliance, der i disse dage sluger Lene Espersens vælgere.
Værd at bemærke er det, at sagen om Lene Espersens næse overskygger selve substansen i sagen om overbetaling til privathospitalerne.
Billedet af Løkke
Lene Espersen har nu fået sin kritik for at dække over det faktum, at Sundhedsministeriet har bistået regeringen med nogle beregninger, men ifølge oppositionen er der rigeligt med skandale til også at tildele Lars Løkke Rasmussen (V) en hospitals-næse. Det kommer ikke til at ske. Statsministeren har selv afvist at deltage i samråd om sagen - der er ikke mere at tilføje, lyder hans forklaring. Og netop her går også grænsen for Dansk Folkepartis lyst til at sparke.
Dermed synes sagen om overbetalingerne til de private hospitaler at være afsluttet, hvilket kan forekomme barokt.
Sagens substans - nemlig de mange skatteyderpenge, der er gået til et ideologisk projekt sat i søen af Lars Løkke Rasmussen bliver med Lene Espersens næse lagt død.
Tilbage sidder de konservative med en kritik, der er givet på baggrund af en detalje, men som bidrager til nedturen.
Mens de konservative slikker sårene, kan Lars Løkke glæde sig over, at det ikke er ham, der bliver bladtegnernes offer nummer ét.


