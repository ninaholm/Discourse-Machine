Ministerforslag udsulter offentlige universiteter
Videnskabsministeren vil indføre private universiteter, der har bedre rammer end de offentlige. Det vil skævvride det danske universitetssystem, mener erhvervslivet, som afviser udspillet


 Videnskabsministeren vil have private universiteter i Danmark. De nuværende kan privatiseres, eller nye kan komme til, lyder det i ministerens udspil.
Der er behov for at skabe mere »attraktive« rammer for private aktører på området, mener ministeren. Derfor tilbyder Helge Sander ikke blot de private universiteter samme vilkår som de offentlige, men faktisk langt bedre; Private universiteter skal både kunne få statsstøtte og lov til at opkræve brugerbetaling fra de studerende, hvilket de offentlige ikke må. Derudover har de private aktører deres egne millioner, som også kan investeres i uddannelserne.
Det scenarium får formanden for Danske Universiteter til at anklage ministeren for at udsulte de offentlige universiteter og gøre op med den lige adgang til uddannelse: »Vi har indrettet de danske uddannelser, så vi kan blive uddannet til højeste niveau uanset baggrund. Det system vil blive sat under pres, hvis man kan købe sig til bedre uddannelser, og på lang sigt vil færre frihedsgrader og dårligere økonomi skabe dårligere offentlige universiteter,« siger Jens Oddershede og frygter et decideret ’A- og B-system’
Erhvervslivet jubler heller ikke over udspillet.  Jannik  Schack Linnemann, der er markedschef i Dansk Erhverv efterlyser i stedet fair konkurrence, hvis der skal privatiseres. Altså at de offentlige universiteter så også får lov til at opkræve brugerbetaling. Han vurderer, at erhvervslivet ikke er interesseret i selv at skulle finde den fornødne finansering.
»Man skal passe på med at stikke folk blår i øjnene i fohold til, hvad erhvervslivet reelt kan bidrage med i Danmark.«
Også professor i økonomi fra Aarhus Universitet, Nina Smith afviser Sanders udspil:
»Det er da underligt, at universiteternes eget ministerium vil skabe en udpræget forskelsbehandling mellem offentlige og private universiteter. Det optimale ville være, at vi sørgede for stærke danske universiteter i stedet for at bruge penge på nogle private aktører,« siger Nina Smith
Ministeren selv vil ikke afvise, at det kan skævvride forholdene mellem private og offentlige universiteter, men hæfter sig ved, at der kan komme bedre universiteter ud af det under alle omstændigheder: »Jeg ved ikke, om de offentlige universiteter bliver stillet dårligere, men fint, hvis vi får noget, der er endnu bedre,« siger Helge Sander.
Side 6-7: Farvel til forsknings-frihed og gratis uddannelse

