SF åbner for ændring af lømmelpakken
Det skal undersøges nærmere, om politiet skal give påbud, før det skrider til anholdelser af demonstranter, siger retsordfører Karina Lorentzen
 
	I den såkaldte COP 15-sag slog Østre Landsret i januar 2012 fast, at politiets masseanholdelser af 905 demonstranter ved klimatopmødet i København i december 2009 var i strid med Den Europæiske Menneskerettighedskonvention. Foto: Mads NIssen


 
	Det kan meget vel være en god idé at ændre politiloven, sådan at politiet skal udstede påbud, før det kan foretage såkaldte administrative frihedsberøvelser af eksempelvis demonstranter. Det mener SF’s retsordfører, Karina Lorentzen.

	»Det er en af de måder, hvor man kan gøre det her lidt mere sikkert. Jeg er jo i hvert fald optaget af, at folk, der er i god tro, kan gardere sig imod at blive udsat for sådan noget,« siger retsordføreren, efter at chefjurist ved den borgerlig-liberale tænketank CEPOS Jacob Mchangama i går udsendte et notat, hvor han anbefaler en sådan ændring af politiloven.

	Ifølge notatet er det »særdeles tvivlsomt«, om de gældende regler er i overensstemmelse med Den Europæiske Menneskerettighedskonventions artikel 5, der skal sikre den personlige frihed. Politiet kan ifølge politiloven frihedsberøve forsamlingsdeltagere, der » giver anledning til fare for betydelig forstyrrelse af den offentlige orden eller fare for enkeltpersoners eller den offentlige sikkerhed«. Det kan vel at mærke ske, selv om politiet ikke forinden har udstedt et påbud, end ikke mundtligt, mod den aktivitet, der udgør en fare. Og det synes ifølge Jacob Mchangama ikke at være i overensstemmelse med en række domme fra Den Europæiske Menneskerettighedsdomstol i Strasbourg.

	Fordomsfri diskussion

	Da VKO i 2009 vedtog lømmelpakken, var de daværende oppositionspartier imod. I notatet fra CEPOS påpeger Jacob Mchangama, at partierne dengang fremsatte et ændringsforslag, der blandt andet indebar, »at der forud for en præventiv anholdelse skal være begået en strafbar handling eller foreligge et påbud fra politiet, som efterfølgende er blevet overtrådt«.

	Forinden havde både CEPOS og Institut for Menneskerettigheder anbefalet netop denne model. Og selv om SRSF-regeringen har valgt at bibeholde lømmelpakken på trods af deres tidligere modstand imod den, er Karina Lorentzen altså fortsat skeptisk over for muligheden for masseanholdelser uden forudgående påbud.

	»Jeg synes, vi fordomsfrit skal diskutere, hvad der skal til for at højne retssikkerheden på det her område. Og påbuddet er en af vores gamle ideer, og jeg synes, man skal undersøge det nærmere, men der kan selvfølgelig også være andre løsninger på det her.«

– Så det er noget, du vil tage op?

	»Jeg synes i hvert fald vi skal undersøge muligheden nærmere,« siger Karina Lorentzen.

	Politiet blev dømt

	I den såkaldte COP 15-sag slog Østre Landsret i januar 2012 fast, at politiets masseanholdelser af 905 demonstranter ved klimatopmødet i København i december 2009 var i strid med Den Europæiske Menneskerettighedskonvention. Politiet kunne nemlig ifølge domstolen ikke bevise, at de pågældende demonstranter havde udgjort en fare.

	Karina Lorentzen påpeger, at politiet ikke gav noget påbud til demonstranterne forud for anholdelserne.

	»Det var i hvert fald en af problemstillingerne i forhold til COP 15, at man netop ikke sagde til folk, at nu skulle de flytte sig. Så jeg har noteret mig, at CEPOS gentager det her, og det er en tanke, vi kan lege med,« siger hun.

	Retsordfører i Enhedslisten Pernille Skipper kritiserede i gårsdagens udgave af Politiken justitsminister Morten Bødskov (S) for, at han endnu ikke har indkaldt til en drøftelse af lømmelpakken, selv om Enhedslisten og Liberal Alliance i forbindelse med finanslovsforhandlingerne i efteråret 2011 fik stillet i udsigt, at de ville blive indkaldt til en sådan drøftelse efter landsrettens dom i COP 15-sagen. En dom, der altså vel at mærke blev afsagt for halvandet år siden.

	Over for Politiken lovede Morten Bødskov at indkalde partierne til en drøftelse efter sommerferien, og udmeldingen fra Karina Lorentzen giver nu Pernille Skipper forhåbninger forud for den lovede drøftelse:

	»Jeg forstår Karina sådan, at hun også mener, der skal lovændringer til på den ene eller anden måde. Og det er altså vigtigt. Både for politiets skyld, så de ved, hvad de har at rette sig efter, men bestemt også for de mange demonstranter, som gerne vil udnytte deres grundlovssikrede ret til forsamlingsfrihed, men er bange for lige pludselig at ende i strips på den kolde jord, selv om de ikke har gjort noget.«

	Retsordfører i Liberal Alliance Simon Emil Ammitzbøll er mindre positiv.

	»Regeringspartierne kan komme med alle mulige hensigtserklæringer i pressen, men spørgsmålet er, om de vil gøre, som de sagde før valget, eller om de endnu en gang vil ende med at lave løftebrud, når det kommer til stykket,« siger han.

	 

