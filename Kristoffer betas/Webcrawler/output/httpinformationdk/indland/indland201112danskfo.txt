Da danskfødte Liv Maria blev statsløs
Indtil november sidste år var Liv Maria Hadberg dansker: født og opvokset i Herlev og med pas og stemmeret. Men en dag kom der brev fra kommunen, og Liv Maria Hadberg blev offer for den fejlbehandling, som ellers kun statsløse palæstinensere har været udsat for
Liv Maria Hadberg har efter en lang kamp med Integrations°©ministeriet udsigt til at blive dansk statsborger.


 Når Folketinget i dag behandler L 11, lovforslaget om dansk statsborgerskab til udlændinge, vil 36 personer blive indstillet til dansk statsborgerskab i kraft af FN’s konvention om statsløshed. Med på listen er adskillige arabiskklingende fornavne som Bilal, Walid, Ahmad og Asmaa, men ét af navnene er pæredansk: Liv Maria med efternavnet Hadberg, født i 1987 i Herlev.
Information har fået aktindsigt i Liv Maria Hadbergs sag. Den viser, hvor svært det åbenbart er for Integrationsministeriet at overholde FN’s konventioner, der skal beskytte unge statsløse — selv om sagen om Liv Maria Hadbergs statsborgerskab endda bliver behandlet af Indfødsretskontoret, samtidig med at Birthe Rønn Hornbech (V) under stor offentlig bevågenhed afskediges som integrationsminister, netop fordi hun har tilsidesat konventionerne.
Information har vist akterne i sagen til indfødsretsekspert Eva Ersbøll fra Institut for Menneskerettigheder:
»Der er tale om fejlbehandling fra begyndelsen, og når man så vil reparere fejlene, laver man yderligere fejl. Selv om det også fremgår, at embedsmændene gør sig anstrengelser for at hjælpe hende, så ender det alligevel galt,« siger hun.
’Du er ikke dansker’
Ifølge myndighederne har det fra begyndelsen været en fejl, at Liv Maria Hadberg og hendes ene lillebror er blevet registreret som danskere. Forklaringen er, at deres danske far og britiske mor ikke er gift, selv om de har boet sammen og fået deres tre børn i Danmark. Hvis forældrene havde været gift, havde der ikke været noget problem, men da Liv Maria Hadberg blev født, kunne børn født uden for ægteskab kun få statsborgerskab efter en dansk mor, og Livs Maria Hadbergs mor er ikke dansk, men altså britisk statsborger. Desuden har moren aldrig haft bopæl i Storbritannien, og det er en lille, men væsentlig detalje, der senere skal vise sig at få stor betydning.
Problemerne for Liv Maria Hadberg begynder, da hendes far i september 2010 opdager, at der er noget galt med registreringen af hans børn. Hans ene søn skal bruge et pas til en studietur med skolen, og faren ringer derfor til Integrationsministeriet og spørger, hvorfor et barn er registreret som brite, mens de to andre børn er registreret som danskere.
I november 2010 — få dage før Liv Maria Hadbergs 23-års fødselsdag — får hun et brev fra Herlev kommune:
»Du er fejlagtig blevet registreret som dansk statsborger ved fødslen«, skriver kommunen efter instruks fra Integrationsministeriet. Med et pennestrøg ændrer brevet hendes nationalitet: »Du er rettelig britisk statsborger«, som kommunen skriver.
»Jeg var fuldstændig i chok,« husker Liv Maria Hadberg. »Ens nationale tilhørsforhold er noget absolut grundfæstet, som man slet ikke forestiller sig, der kan ændres på,« siger hun og sammenligner den voldsomme følelse med, hvis hun pludselig havde fået besked om, at hun var en mand i stedet for en kvinde.
Liv Maria Hadberg er også blevet overrasket over, at hun selv har måttet rette op på den fejlregistrering, som myndighederne lavede, da hun blev født. Hendes grundlæggende tro på, at myndighederne pr. automatik gør det rigtige, har lidt et knæk.
»Jeg har følt mig magtesløs, fordi jeg pludselig ikke havde nogen rettigheder. Det har været meget skræmmende at opleve.«
Brevet fra Herlev Kommune giver Liv Maria Hadberg to uger til at gøre indsigelse. Ellers vil hendes nationalitetsregistrering i Folkeregisteret blive ændret fra dansk til britisk.
»Jeg er født og opvokset i Danmark i en dansk familie og har derfor aldrig været i tvivl om mit nationale tilhørsforhold,« skriver hun straks i et svarbrev, men det gør ikke indtryk.
Integrationsministeriet anmoder i november 2010 Herlev Kommune om at ændre Liv Maria Hadbergs statsborgerskab »fra dansk til britisk«.
Men det er ifølge Eva Ersbøll forkert at foretage en sådan omregistrering »uden nærmere undersøgelser« af, hvorvidt Liv Maria Hadberg faktisk er britisk statsborger. Der er nemlig flere lande, som ikke lader deres statsborgere videregive deres statsborgerskab til børn, hvis de har boet uden for hjemlandet i mere end en generation.
’Du er ikke brite’
»Ministeriet finder det beklageligt, at De har været fejlregistreret som dansk statsborger,« skriver Integrationsministeriet til Liv Maria Hadberg og gør samtidig opmærksom på, at hvis hun vil søge om dansk statsborgerskab i stedet for britisk, må hun først have tidsubegrænset opholdstilladelse.
Liv Maria Hadberg, der efter studentereksamen uddanner sig til sygeplejerske på professionshøjskolen Metropol i København, får nu det råd fra Integrationsministeriet, at hun skal henvende sig til den britiske ambassade i København. Hun skal nemlig selv skaffe bevis på, at hun er britisk statsborger, før hun kan søge familiesammenføring i Danmark. Men da hun i januar 2011 opsøger ambassaden, bliver hendes situation endnu mere speget: Hun er ikke britisk statsborger ...
Eftersom Liv Maria Hadbergs mor aldrig har opholdt sig i Storbritannien, er Liv Maria Hadberg både retligt og faktisk statsløs.
Konfronteret med den oplysning giver Integrationsministeriet det råd, at hun skal skaffe bevis på, at hun ikke er britisk statsborger. Så Liv Maria Hadberg må igen på ambassaden.
»Du er ikke automatisk britisk statsborger«, skriver ambassaden derefter i et officielt dokument, som indgår i den videre sagsbehandling.
Af et notat få dage senere fremgår det, at Integrationsministeriet og Udlændingeservice nøje følger sagen. Embedsmændene erindrer »kun en enkelt gang tidligere« at have set en lignende sag, så de enes om, at Liv Maria Hadberg må søge om opholdstilladelse »af ganske særlige grunde«, som det hedder i en sjældent anvendt paragraf i udlændingeloven.
Liv Maria Hadberg følger vejledningen fra myndighederne og søger om familiesammenføring med sin far, selv om hun for flere år siden er flyttet sammen med sin kæreste i Gentofte nord for København. Hun er derfor »i tvivl om, hvem det er, jeg skal familiesammenføres med« — faren eller kæresten — som hun skriver til Indfødsretskontoret i Integrationsministeriet.
I rubrikken ’Tidligere besøg i Danmark’ noterer hun: »Har altid boet her«.
Nok en konventionsfejl
Mens Liv Maria Hadberg i foråret 2011 afventer svar på sin ansøgning om familiesammenføring, bliver Integrationsministeriets ulovlige afslag på statsborgerskab til unge statsløse afdækket. Den 8. marts afskediges Birthe Rønn Hornbech som integrationsminister, fordi hun ikke har overholdt FN-konventionerne.
Nøjagtigt en uge senere sender Liv Maria Hadberg en mail til Indfødsretskontoret: »Desuden har jeg hørt om FN’s Børnekonvention, der siger, at statsløse børn har krav på statsborgerskab i det land, de befinder sig i/er født i (…) I hvert fald bør jeg få det nu ifølge den konvention.«
Liv Maria Hadberg får aldrig et direkte svar på denne mail, selv om Integrationsministeriet officielt medgiver, at hun er statsløs. I stedet får hun det råd fra ministeriet, at hun bør skynde sig at aflægge indfødsretsprøve, så hun hurtigst muligt kan få statsborgerskab.
Men her begår ministeriet en fejl i forhold til FN-konventionerne, mener Eva Ersbøll:
»Som statsløs født i Danmark behøver kvinden ikke tidsubestemt opholdstilladelse, og hun behøver heller ikke at bestå indfødsretsprøven. Det er ubegribeligt for mig, hvorfor ministeriet kan give hende den forkerte vejledning, samtidig med at der er meget stor offentlig opmærksomhed om de FN-konventioner, som ministeriet ikke har fulgt,« siger hun. »Fejlene i sagsbehandlingen betyder, at pigen har fået en masse problemer, som hun ikke havde behøvet at få.«
Liv Maria Hadbergs sag viser ifølge Eva Ersbøll, at »embedsmændene bør have et klart lovgrundlag, som de kan handle efter«.
»Og måske er der også brug for bedre uddannelse i de internationale regler,« siger hun.
Liv Maria Hadberg ser frem til, at L 11 snart vedtages, så hun kan få dansk statsborgerskab.
»Når jeg, der har boet i Danmark hele mit liv og har familie, venner og netværk her, kan blive så skræmt og bange, hvordan må det så ikke være for flygtninge, hvis de skal kæmpe mod det system?« spørger hun.

