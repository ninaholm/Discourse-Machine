Et parti født til splid
Det Konservative Folkeparti har nu pint og plaget sig selv i 100 år. Perioder med indre fred har været få og kortvarige. Det konstaterer jubilæumsbog, som partiet udgiver
 Den seneste leder af det Konservative Folkeparti, tidligere Viborg-borgmester Søren Pape Poulsen, har set partiet nå en bundrekort i vælgertilslutning


 Det Konservative Folkeparti har henlevet de fleste af sine nu 100 år i indre splid og splittelse. Det konstaterer den bog, som partiet udgiver i anledning af sit jubilæum, som det fejrer i dag. Bogen, der er skrevet af ph.d. i historie fra Syddansk Universitet, Lars Christensen, bærer – forunderligt nok – titlen En sikker borgerlig stemme. Det er noget propaganda, et parti i blå blok kan skrive på sine valgplakater. Men som titel på et historisk værk om De Konservative er ordene ilde valgt. For De Konservative har fra deres partidannelse været usikre på – og rygende uenige om – hvad det er for en borgerlighed, de vil give mæle.
