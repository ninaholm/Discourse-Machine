Bertel Haarder sylter miljøet
Bæredygtig udvikling skal på skoleskemaet. Det har Danmark skrevet under på hos FN, men vi er nu langt bagefter lande som Canada og Australien. Ngo'er og ekspert kræver handling
Undervisningsministeriet har indvilget i at lade hele uddannelsessektoren omfatte af FN-s tiår, der handler om at undervise i bæredygtighed. Vi skal ikke blot spare energi, men i stedet undervise i, hvordan bæredygtighed kan integreres langsigtet. Men skolerne ved intet om det, og Bertel Haarder har ikke afsat penge til det.


 FN's tiår for Uddannelse for Bæredygtig Udvikling har været i gang siden 2005, men det har endnu ikke i 2008 sat sig nævneværdige spor i Danmark. 
Det mener ngo'er og en ekspert, der understreger, at projektet er en vigtig del af den samfundsmæssige omvæltning, som opfyldelsen af EU's klimamål indebærer. 
"Hele uddannelsessektoren er omfattet af FN's tiår, der handler om at undervise i bæredygtighed på en helt ny måde. At spare på energien er ikke længere nok, og vi skal i stedet begynde at undervise i, hvordan bæredygtighed kan integreres med de langsigtede perspektiver, komplekse sammenhænge og vanskelige valg, som klimaforandringerne stiller os overfor. Det vedrører alle fag og skal også berøre den måde, en skole eller et universitet bruger sin energi på," siger Jeppe Læssøe, der er lektor i miljøpædagogik på Danmarks Pædagogiske Universitetsskole ved Aarhus Universitet.
Han har på Undervisningsministeriets opfordring været med til at udarbejde et oplæg til, hvordan Danmark kunne gribe FN's tiår an. Indlægget lå klar i august, og regeringen ville være klar med et udkast til en national strategi før jul, men den er endnu ikke kommet. 
Ifølge de nye EU-mål skal Danmark dække 30 procent af sit energiforbrug med vedvarende energi inden 2020.
"Skatteyderne skal ikke være blinde for, at det bliver dyrt," sagde Connie Hedegaard i onsdags i sidste uge til politiken.dk, da hun skulle kommentere EU's udspil, og det er netop diskussionen om, hvordan samfundet skal fordele byrderne af klimaindsatsen, som FN's tiår for uddannelse og bæredygtig udvikling skal ruste samfundet til. 
 Jeppe Læssøe, der har forsket i miljø og folkeoplysning i mere end 20 år, siger:
"Bæredygtighed handler om at bevare, og udvikling handler om at forandre. Bæredygtig udvikling er derfor et kompliceret dilemma, der også er fordelingspolitisk, og det kan vi ikke løse med teknologiske opfindelser alene. Bertel Haarder har en forestilling om, at mere naturfagsundervisning er godt nok, men bæredygtig udvikling handler i særdeleshed også om samfundets og kulturens udvikling".
Ingen kender FN's tiår
"Uddannelse og oplysning om bæredygtig udvikling er helt afgørende for at skabe et bæredygtigt samfund. Og det er ærgerligt, at det er så svært at komme igennem med især i lyset af klimatopmødet i 2009," siger koordinator Troels Dam Christensen fra 92-gruppen, der arbejder for at fremme bæredygtig udvikling i Danmark. 
Lars Myrthu-Nielsen er sekretariatsleder i Øko-net, en folkeoplysningsforening om økologi og bæredygtighed, der er gået ind i arbejdet for FN-tiåret, og han er ved at miste tålmodigheden: 
"Vi tog initiativ til en dansk åbningskonference i marts 2005 på Christiansborg, og vi har nu puklet på det her i tre år, men der sker ikke noget på området. Der er ved at opstå en vis metaltræthed hos ngo'erne og andre organisationer, der har arbejdet på at få volumen i det danske tiår," siger Lars Myrthu-Nielsen. 
"Der findes så at sige ikke en skolelærer eller skoleleder i Danmark, der kender til FN-tiåret, og den hjemmeside og pjece, som Undervisningsministeriet har lavet, har ikke haft nogen reel virkning," siger Lars Myrthu-Nielsen. 
Midler skal afsættes
Heller ikke i Danmarks Lærerforening kan man mærke regeringens indsats for FN's tiår. 
"Hvilken indsats?," spørger Dorte Lange, der er formand for det pædagogiske udvalg i Danmarks Lærerforening.
"Vi har set papirer om det, og vi er også blevet bedt om at tænke det ind i folkeskolens faglige mål, men det er blot besværgelser. Man er nødt til at sætte penge af til forsøgsarbejder, hvis man seriøst mener, at bæredygtig udvikling skal være en integreret del af undervisningen, ellers bliver det blot luftige hensigtserklæringer," siger Dorthe Lange. 
Det er miljøsociolog Jeppe Læssøe enig i: "Man kan ikke skabe en stor forandring uden midler, og jeg synes, det er beklageligt, at der ikke sker mere, når jeg ser, hvad man gør i Australien, Canada, og andre steder i verden," siger Jeppe Læssøe, lektor i miljøpædagogik. 
Det var i går desværre ikke muligt at få en kommentar fra undervisningsminister Bertel Haarder. 

Hjemmesider om FN's tiår for Uddannelse for Bæredygtig Udvikling: Undervisningsministeriets hjemmeside: www.ubuportalen.dkØko-nets hjemmeside: www.ubu10.dk 

