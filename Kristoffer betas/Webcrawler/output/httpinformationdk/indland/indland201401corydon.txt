Corydon: DONG-salg handler ikke kun om prisen
Finansminister Bjarne Corydon fastholder, at den amerikanske investeringsbank Goldman Sachs afgav det ’samlet set bedste bud’ på at blive ny medejer af DONG


 
	Det handlede ikke kun om prisen, da Finansministeriet valgte at udpege den amerikanske investeringsbank Goldman Sachs som kommende medejer af det statslige energiselskab DONG. Det siger Finansminister Bjarne Corydon (S), efter at Information i går kunne fortælle, at pensionsselskabet PensionDanmark ifølge kilder tæt på forhandlingerne havde tilbudt en højere pris pr. aktie end den amerikanske finanskæmpe.

	»På det helt generelle plan kan jeg sige, at når man skal vurdere, hvad det bedste bud er, så er der en lang række faktorer, der er i spil, ikke kun prisen. Vi har naturligvis valgt det bud, der stiller skatteyderne bedst muligt. Hvad skulle være vores motiv til andet,« spørger Bjarne Corydon. De konkrete oplysninger om PensionDanmarks bud ønsker finansministeren dog ikke at kommentere.

	»Det er generelt sådan, at der er fortrolighed om de bud eller tilkendegivelser, investorer kommer med, og derfor kan jeg ikke udtale mig offentligt om, hvem der har budt og ikke budt. Det ville ikke være fair,« siger Bjarne Corydon.

– Kan du så sige i generelle vendinger, om staten har fået den højest mulige pris for de nye DONG-aktier?

	»Du bliver nødt til at acceptere, at jeg skal leve op til helt almindelige forpligtelser, og derfor kan jeg ikke gå ud med det. Det, jeg kan sige, er, at vi har taget det bedste bud samlet set.«

–Men hvor var det så, at Goldman Sachs var bedre end de andre budgivere?

	»Igen: Det kan jeg ikke gå ind i.«

	Risikovillighed afgørende

	Finansministeriet og DONG har i løbet af efteråret forhandlet en aftale på plads om en aktieudvidelse, der indebærer, at Goldman Sachs investerer 8 milliarder kroner i DONG. Derudover investerer to danske pensionsselskaber tilsammen tre milliarder kroner.

	Aftalen har imidlertid fået kritik fra flere sider, blandt andet fordi den ifølge modstanderne favoriserer Goldman Sachs i unødig grad – eksempelvis med vetoret over ændringer i DONG’s øverste ledelse og strategi, selv om investeringsbanken kun står til at overtage en minoritet på cirka 19 procent af aktierne. Men fokus i debatten har været skævt, mener finansministeren.

	»Jeg tror desværre, mange af jeres læsere får det indtryk, at der var et alternativ, der samlet set var bedre, hvis de ikke lige har sat sig ind i, hvordan processer som denne her fungerer. Men det er ikke korrekt,« siger Bjarne Corydon.

– Men ’bedste bud samlet set’ kan jo betyde mange ting. Når du nu ikke vil gå ind i det konkrete, kan du så give et par eksempler på, hvilke parametre I har bedømt på?

	»Der er mange andre omstændigheder ud over vurderingen af kursværdien, herunder noget der handler om, hvor stor en risiko investoren er villig til at påtage sig. Aftalerne er meget indviklede, men de grundlæggende hensyn er ikke så vanskelige endda. Vi skal foretage en samlet vurdering. Og det har vi gjort.«

– Eksperter har fremført, at den markedsværdi på 31,5 milliarder kroner, prisen på de nye aktier er beregnet ud fra, er for lavt sat. Og tilsyneladende var PensionDanmark villig til at betale mere. Mener du, at staten har fået en rimelig pris?

	»Det er det bedste resultat, vi har kunnet forhandle os til, og på den måde er den rimelig. Vi laver en ganske god forretning, for vi får kapital stillet til rådighed, nogen der vil tage deres del af risikoen, og en forretningsstrategi, der er grøn, jobskabende og værdiskabende.«

