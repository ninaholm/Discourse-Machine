Mænd tiltales ikke for at købe sex af handlede kvinder
Til trods for at sexkøb hos handlede kvinder kan sidestilles med voldtægt, har Københavns Politi ikke rejst sag mod en eneste kunde. Venstre vil nu stille justitsministeren til ansvar
Flere retsordførere mener, at det langtfra er tilfredsstillende, at politiet ikke har rejst en eneste tiltale for sexkøb hos handlede kvinder.Det er et kæmpeproblem, når mænd ikke tager ansvar for, at købe sex hos handlede kvinder, siger de.

Sexkunder, der er klar over, at den prostituerede er offer for trafficking, kan tiltales for voldtægt. Det slog tidligere justitsminister Lene Espersen (K) fast allerede i 2007. Alligevel har Københavns Politi ikke en eneste gang tiltalt en kunde for at have købt sex af en handlet kvinde:»Vi har ikke haft den slags sager,« siger leder af gruppen mod kvindehandel i Københavns Politi, Trine Møller.Hun peger på, at de handlede kvinder typisk fremstilles meget unuanceret i den offentlige debat:»De kan sagtens være handlet, uden at de lever under slavelignende forhold. Ofte kan vi slet ikke se, om en kvinde er handlet — og det har jeg også svært ved at tro, at mændene kan,« siger hun og tilføjer:»Hvis kvinderne var lænket fast, ville de fleste kunder også gå igen.«— Men er det ikke jeres pligt at efterforske, om mænd, der køber sex, har været bevidst om, at kvinden var handlet?»Hvordan skulle vi kunne det?«— Ved at spørge mændene?»Nej, for det ved mændene ikke. Ofte indvilliger disse kvinder altså også i prostitutionen. De bliver groft udnyttet, ja, men de bliver ikke tvunget. De ved godt, at de skal arbejde som prostituerede, når de rejser hjemmefra,« siger Trine Møller og tilføjer:»Det ville naturligvis være lettere, hvis kvinderne var kidnappet eller tvunget bort, men sådan er det ikke.«Fra deres plads i opposition har flere af de røde partier tidligere talt for at skærpe straffen for køb af sex hos handlede kvinder, hvorved det kan få en selvstændig paragraf frem for at henhøre under voldtægtsparagraffen.Sidste år besluttede et flertal i Folketinget at lade Straffelovsrådet granske lovgivningen med henblik på at komme med et konkret bud på, hvordan stramningen af de relevante paragraffer kan foretages.Et kæmpeproblemIfølge retsordføreren for Enhedslisten, Pernille Skipper, er det langt fra tilfredsstillende, at politiet ikke har rejst en eneste tiltale for sexkøb hos handlede kvinder:»Det betyder, enten at loven ikke er tilstrækkelig tydelig, eller at der ikke er en eneste mand, der har købt sex af en handlet kvinde — og med tanke på, hvor mange handlede kvinder, vi har i Danmark, forekommer det sidste urealistisk. Vi har et kæmpeproblem, når mænd ikke tager ansvar for, at købe sex hos handlede kvinder,« siger hun.Venstres politiske ordfører, Ellen Trane Nørby, er langtfra imponeret over politiets indsats: »Jeg går ud fra, at justitsministeren vil gå i dialog med politiet om, hvorvidt de bruger deres ressourcer korrekt. Lovgivningen er klar: Det er en strafbar handling af købe en seksuel ydelse hos en handlet kvinde,« siger hun.— Men politiet mener ikke, at mændene kan se, at kvinderne er handlet?»Nej, man kan heller ikke se om hælervarer er hælervarer. Det fritager ikke for ansvar,« siger Ellen Trane Nørby.Af et nyt svar fra Justitsminister Morten Bødskov fremgår det, at Strafferådet ud over sexkøb af handlede kvinder ligeledes skal vurdere konsekvenserne af et generelt forbud mod købesex, hvorfor arbejdet er omfattende. Ministeren venter, at rådets arbejde vil være afsluttet omkring sommeren 2012, »således at der i givet fald vil kunne fremsættes lovforslag på grundlag af Straffelovrådets betænkning i folketingsåret 2012-13.« som det fremgår af svaret.Uden at foregribe Strafferådets konklusioner mener Pernille Skipper, at der er behov for at understrege, at der er tale om en kriminel handling, når mand køber sex hos et offer for trafficking. Heller ikke hun mener, at Politiets forklaring om, at køberne ikke er klar over den prostitueredes status er tilfredsstillende:»Det tydeliggør i min optik behovet for at se på en selvstændig kriminalisering. Og nøgternt set har kunden et ansvar, også selv om man ikke lige umiddelbart kan skelne en handlet kvinde fra andre prostituerede,« siger EL-ordføreren.Justistminister Morten Bødskov ønsker ikke at kommentere sagen, men henviser via sin presserådgiver til Københavns Politi
