SF'er vil halvere forskning på universiteterne
Danmark skal være et håndværkssamfund, og derfor skal der fjernes fokus og ressourcer fra universiteterne, så pengene kan bruges på håndværksudvikling, mener SF-debattør, Mattias Tesfaye. Vanvittigt, mener Venstre
Mattias Tesfaye mener, Danmark skal være et håndværksland. Derfor skal forskningspenge gå til udvikling af håndværkskunsten.


 Halvdelen af forskningsbevillingerne til universiteterne skal fjernes, så pengene i stedet kan bruges mere fornuftigt på udvikling af håndværkskunsten. Det mener medlem af SFs landledelse Mattias Tesfaye, der er faglige sekretær i 3F og en af partiets mest ivrige samfundsdebattører.
»Jeg siger ikke, at der slet ikke skal være forskning. Jeg argumenterer bare for, at man flytter det hen på erhvervsskolerne. Man må flytte bevillingerne for at komme tættere på de virksomheder, som der vil være fremtidigt vækstpotentiale i. Det bliver ikke de virksomheder, som de nuværende universiteter er tænkt til,« siger han og forklarer, at kombinationen af viden og håndværk bliver en global trend, som Danmark kan spinde guld på  hvis altså der foretages omprioriteringer.
I dag går for mange ideer blandt håndværkere til spilde, selv om de kunne udvikles på højt niveau og resultere i gode forretningsmuligheder, mener han. Det kunne for eksempel dreje sig om  genanvendelse af skrald.
»Danmark har en helt særlig håndværkerkultur, som vi skal værne om og udvikle, fordi det er det, vi skal leve af i fremtiden. Der er der, guldet ligger,« siger han.
Flyt forskning
Men skal der satses på håndværkernichen, kræver det massive investeringer, og derfor må både midler og forskere flyttes fra universiteternes støvede skriveborde og ud i virkeligheden, mener Tesfaye.
»Det handler om at tage en prioriteringsdiskussion af, hvor væksten vil opstå i fremtiden,« siger han og understreger, at det sådan set ikke er, fordi han er imod den mindre anvendelsesorienterede forskning, som i dag pågår på universiteterne.
»Jeg har ikke noget imod, at der ligger nogle mennesker i metrograveriet med en tandbørste og leder efter et potteskår, mens hele byggepladsen går i stå. Det er med til at berige os som kulturnation, og det er fint. Men der er nødt til at være sammenhæng mellem, hvad store dele af vores forskningsbevillinger gives til, og hvad det resulterer i af afkast til samfundet,« siger han.
SFs universitetsordfører, Jonas Dahl, er ikke enig i ideen om at fjerne halvdelen af forskningen på universiteterne.
»Det må stå for hans egen regning. Det er ikke partiets politik,« siger Jonas Dahl, der dog er enig i, at uddannelsessystemet generelt er blevet akademiseret i en grad, så håndværksmæssige kompetencer allerede fra folkeskolen går tabt, fordi der fokuseres primært på akademiske færdigheder, som matcher de eksisterende universiteter.
»Der er naturligvis også behov for at forske i arkitektur, design og håndværksrelaterede fag, og derfor skal det styrkes. Men hvor mange procent af bevillingerne, der skal bruges på det, vil jeg ikke gå ind i,« siger han.
Studerende: Nej tak
Skæres halvdelen af midlerne fra universiteterne, vil det dog være fatalt for universitetsuddannelserne, mener Danske Studerendes Fællesråd:
»Det er en dårlig idé. Det kan være fint at tænke i nye måder at prioritere forskningen på, men på universitetsuddannelser, der skal være forskningsbaserede, ville det da være mærkeligt at skære halvdelen af forskningen væk,« siger formand Mikkel Zeuthen, der dog efterlyser en samlet dansk uddannelsesstrategi med bedre sammentænkning af forskellige niveauer og retninger.
Også Enhedslisten bifalder som sådan tanken om at sætte fokus på de nye vækstmuligheder.
»Men løsningen er da ikke at barbere 50 procent af universiteternes forskningsbevillinger,« siger politisk ordfører, Johanne Schmidt-Nielsen.
Venstres forskningsordfører, Malou Aamund, kan til gengæld slet ikke se fidusen i Tesfayes tanker og kalder ideen »vanvittig«. Selv om han ikke sidder i Folketinget, er Aamund bekymret for, hvad der skal ske med universiteterne, hvis oppositionen får magten.
»Han sidder i SF's landsledelse, og det er dybt bekymrende, at han kan komme med idéer, der simpelthen vil smadre dansk forskning. Det vil være at ødelægge en lang forskningstradition i Danmark. Det er en underligt pseudoforsøg på at snobbe nedad og sende nogle klassekampssignaler,« siger hun.
Uanset, om ideerne vinder indpas hos SF på Christiansborg eller ej, så rører det ikke Mattias Tesfaye.
»De er sat i verden til at tænke frem til næste valg og måske lidt længere. Jeg er sat i verden til at tænke lidt ud af boksen engang imellem.«

