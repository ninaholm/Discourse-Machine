Taleforbud til terrordømt for Højesteret
Også terrordømte har deres ytringsfrihed, siger Henrik Dupont Jørgensen, advokat for MZ, der blev dømt i terrorsagen fra Vollsmose. Rigsadvokaten har igen forbudt MZ at udtale sig til Information


 Fik MZ en hætte over hovedet, da han blev anholdt i september 2006 i den såkaldte terrorsag fra Vollsmose? Det har Information længe ønsket at tale med MZ om, men såvel Rigsadvokaten som Københavns Fængsel har nedlagt forbud mod, at MZ må udtale sig om sin anholdelse til pressen.
Senest har Rigsadvokaten fastholdt forbuddet ved bl.a. at henvise til to drabssager, hvor de drabsdømte fik forbud mod at udtale sig til pressen, så længe de var varetægtsfængslet.
Derfor vil MZ's advokat, Henrik Dupont Jørgensen, nu anmode Højesteret om at vurdere Rigsadvokatens forbud.
"Rigsadvokaten indser ikke, at det er en helt anderledes situation med MZ end i de to drabssager. MZ er alene dømt for forsøg på terrorisme, og der er derfor ikke nogen konkrete forudrettede, som der skal tages hensyn til," forklarer Dupont Jørgensen.
'Østtysk' rutineafslag
"MZ har sin ytringsfrihed lige som alle andre, og den kan kun begrænses, f.eks. på grund af hensyn til efterforskning eller hensyn til forurettede eller efterladte. Men den slags hensyn er der ike tale om her," siger Dupont Jørgensen, der mener, at Rigsadvokatens forbud minder om et 'østtysk' rutine-afslag.
Det har ikke været muligt at få en kommentar fra rigsadvokat Hanne Schmidt.


