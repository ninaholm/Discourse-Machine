Hadforbrydelser mere udbredt end hidtil antaget
’Vi har alle sammen et ansvar for at sige fra over for holdninger, som i yderste konsekvens kan føre til hadforbrydelser,’ lyder det fra integrationsministeren, efter at ny undersøgelse afslører flere hadforbrydelser end hidtil antaget


 Det kan være hånlige råb på gaden. Trusler. Eller endda overfald. Mere end hver tiende af os har inden for det seneste år »helt sikkert« eller »måske« været udsat for en eller flere såkaldte hadforbrydelser. Forbrydelser, der kun skyldes gerningsmandens fordomme om sit offer.
En ny rapport fra rådgivningsvirksomheden COWI – der for første gang kortlægger omfanget af oplevede hadforbrydelser – afslører nemlig, at der begås langt flere af sådanne forbrydelser end dem, der ender i politiets statistikker.
Integrationsminister Inger Støjberg (V), som har bestilt undersøgelsen, understreger, at det er ikke til diskussion, hvor man i Danmark vælger at leve sit liv – og at det skal respekteres af alle: »Som kvinde skal man kunne færdes frit uden at blive udsat for chikane, og det er totalt uacceptabelt, hvis nogle chikaneres på grund af religion eller etnisk baggrund. Vi har alle sammen et ansvar for at sige fra over for holdninger, som i yderste konsekvens kan føre til hadforbrydelser. Det gælder både på skoler, arbejdspladser og i det offentlige rum. Hvis vi ikke får sagt fra over for de her holdninger, får vi aldrig løst problemet,« siger Inger Støjberg.
Læs også: Drengestreger og hadforbrydelser
Mens 2,9 procent i undersøgelsen svarer »ja, helt sikkert« på spørgsmålet, om de har været udsat for en eller flere hadforbrydelser det seneste år, svarer 10,4 procent »ja, måske« – eller i alt 13,3 procent af de udspurgte.
Et tal som er væsentligt Justitsministeriets årlige såkaldte offerundersøgelser, hvor kun 0,1 procent plejer at svare, at de har været udsat for en hadforbrydelse.
Forskellen skyldes, at COWI medregner flere motivgrunde og flere typer af hændelser end blot voldelige forbrydelser motiveret af racisme eller seksuel orientering.
’Helt uacceptabelt’
Selv om den såkaldte racismeparagraf i Straffeloven kriminaliserer hadefulde ytringer, har loven ikke nogen særlig bestemmelse om »hadforbrydelser«.
Det kan dog være en strafskærpende omstændighed, at forbrydelsen skyldes offerets etniske oprindelse, tro, seksuelle orientering eller lignende. Men en stor del af de oplevede hadforbrydelser har at gøre med motivgrunde – og hændelser – som ikke i strafferetlig forstand er en skærpende omstændighed eller kan danne grundlag for en straffesag om hadefulde ytringer.
Den mest udbredte motivgrund i undersøgelsen er nemlig køn. I 20 procent af tilfældene skyldes hadforbrydelsen ofrets køn, hvorefter følger social status (18 procent) og alder (16 procent). Godt hver tredje hadforbrydelse (37,3 procent) havde karakter af chikane, hvorefter følger trusler (15,6 procent) og tyveri (11,7 procent) som de mest udbredte typer af oplevede hadforbrydelser.
Læs også: Ekspert: Gråzone hvornår hadforbrydelse også er terror
Af samme grund anbefaler rapporten, at myndighederne bliver bedre til at registrere – og overvåge – had-forbrydelser uanset om forbrydelserne er omfattet af straffelovens bestemmelser om strafskærpelse, ligesom det anbefales at overveje, om netop ikke flere kategorier bør falde ind under disse.
Socialdemokraternes retsordfører, Trine Bramsen, kalder det store antal hadforbrydelser for »helt uacceptabelt«, men understreger samtidig, at lovgivning ikke er det eneste våben i kampen mod disse.
»Vi kan ikke alene klare kampen mod hadforbrydelser fra politisk hold. Det her handler også om vores måde at omgås hinanden på i samfundet. Her er der brug for at alle bidrager til at bekæmpe hadet – både på nettet og i den fysiske verden,« siger Trine Bramsen.

