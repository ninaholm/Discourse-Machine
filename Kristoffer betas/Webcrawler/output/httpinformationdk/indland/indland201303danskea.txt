Op, op med danske afgifter!
Danskeres indkøb i Tyskland gavner Sønderjylland, hævder Fleggaard – en dansk butikskæde syd for grænsen
Danskejede Fleggaard advarer i helsides annoncer mod at sætte de danske afgifter på øl og sodavand ned. Det vil blandt andet koste arbejdspladser, lyder det.


 En grænsekrig er brudt ud mellem Danmark og Tyskland. Krigen handler om handlen syd for grænsen.
Forleden indledte Frøs Herreds Sparekasse – i samspil med partiet Venstre – en kampagne for at få sænket de danske afgifter på øl og sodavand. Angiveligt skulle en nedsættelse medføre en opblomstring af handelslivet nord for grænsen, fordi de danske priser bliver konkurrencedygtige i forhold til de tyske.
At partiet Venstre i Lars Løkke Rasmussens to statsministerår 12 gange forhøjede afgifterne på øl, sodavand, cigaretter og sukker, undlader denne kampagne diskret at nævne.
Nu er et modgående frontstød sat ind fra syd. I en række helsides dagbladsannoncer advarer den danske familieejede handelskoncern Fleggaard mod at sætte de danske afgifter ned. Fleggaard ejer ni supermarkeder på den tyske side af grænsen og har 1.500 medarbejdere og en omsætning på årligt fem milliarder kroner.
Fleggaards kampagne anfører: »Grænsehandlen er en af Sønderjyllands vigtigste turistattraktioner« og fortsætter:
»En ny analyse foretaget af TNS Gallup viser, at 50 procent af Sønderjyllands turister besøger grænsehandlen under deres ophold, og for 37 procent af dem var grænsehandlen en afgørende faktor for, at de valgte at holde deres ferie netop i Sønderjylland.«
Job ryger væk
Men ulykkerne ved at sætte de danske afgifter ned ruller endnu længere, påpeger Fleggaard. Det vil nemlig koste arbejdspladser.
En tredjedel af Fleggaards butiksansatte er danskere, og Fleggaard køber ind hos danske producenter: »Hos Fleggaard har vi i grænsehandlen 437 danske leverandører, og af dem er 127 lokale sønderjyske virksomheder.«
Fleggaard har yderligere argumentet: »Høje avancer i Danmark er den primære årsag til, at det er billigere at handle i Tyskland.«
Og videre: »Priserne i Danmark er blandt Europas højeste ... selv når priserne er renset for alt lige fra moms og afgifter til særlige tilbudspriser.«
Og så kommer Fleggaards nådesløse stød mod Frøs Herreds Sparekasse og partiet Venstre: »Så kan man få den tanke, at en ønsket afgiftsnedsættelse ikke handler om at give kunderne bedre priser, men derimod om at øge avancen.«
Logikken er tindrende klar: Hvis alle danskere foretog alle deres indkøb syd for grænsen, ville Danmarks konkurrenceevneproblemer være løst. Det passer fint med det slogan, der pryder Fleggaards kampagneannoncer: »Fleggaard – lige over grænsen.«
 

