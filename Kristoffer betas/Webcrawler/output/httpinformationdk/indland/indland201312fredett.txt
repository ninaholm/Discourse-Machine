Fredet trods fejlinformation
Annette Vilhelmsen får lov at fortsætte som socialminister, selv om hun har fejlinformeret Folketinget og erkendt særbehandling af Huset Zornig. Vilhelmsen var nemlig ifølge Enhedslisten ikke i lige så ond tro som Morten Bødskov, da han førte Folketinget bag lyset
 
	På samrådet onsdag lovede ministeren at iværksætte en grundig gennemgang af procedurerne for behandling af puljerne i Socialministeriet, og til det formål nedsætter hun nu en uvildig advokatundersøgelse. Foto: Scanpix


 
	Nok fejlinformerede SF-formand og socialminister Annette Vilhelmsen Folketinget om puljen på en million kroner, som Lisbeth Zornigs kampagne ’Stemmer på Kanten’ fik tildelt, før pengene formelt kunne søges. Men efter gårsdagens samråd om sagen valgte Enhedslisten alligevel at frede ministeren, der alene får tildelt en såkaldt næste. Der er nemlig stor forskel på sagen om ’Stemmer på Kanten’ og sagen om Retsudvalgets udflugt til Christiania, der tirsdag fik Enhedslisten til at vælte Morten Bødskov (S) som justitsminister.

	»Det drejer sig om tillid, når vi skal vurdere en ministers fremtid, og der har jeg eller nogen andre i udvalget ikke grundlag for at påstå, at Vilhelmsen forsøgte at vildlede Folketinget. Det er den helt afgørende forskel. Det blev klarlagt, at Bødskov løj Retsudvalget direkte op i ansigtet,« siger Enhedslistens Socialordfører, Finn Sørensen.

	Lige inden samrådet i går erkendte Annette Vilhelmsen i et svar til Folketinget, at hun har givet ’Stemmer på Kanten’ særbehandling, selv om hun 13. november sagde til Folketinget, at Lisbeth Zornig Andersen »har ansøgt på fuldstændig lige vilkår« med de øvrige ansøgere.

	I god og ond tro

	Til samrådet var Finn Sørensen opsat på at få et overblik over, om ministeren havde redegjort ordentligt for sagens sammenhæng over for Folketinget i midten af november. Fik han ukonkrete og ufuldstændige svar, gentog han flere gange sine spørgsmål.

	Efter samrådet mener Finn Sørensen ikke, at der er grundlag for at hævde, at Annette Vilhelmsen bevidst har ført Folketinget bag lyset. I modsætning til Bødskov.

	»Hvis du sammenligner med Annette Vilhelmsen, så har hun lavet rigtig mange fejl i det her forløb. Men i mit hoved er det ikke blevet konstateret, at hun bevidst har givet urigtige oplysninger. Det er blevet konstateret, at der er blevet givet mangelfulde oplysninger,« siger Finn Sørensen. »Den afgørende forskel er, at Morten Bødskov helt bevidst har forsøgt at vildlede Folketinget. Uanset hvilke motiver han så kunne have haft til det, så dur det bare ikke. En anden ting er, at Morten Bødskov heller ikke – i modsætning til Annette Vilhelmsen – viste nogen som helst vilje til at rydde op i sit eget ministerium. Det er to afgørende forskelle på de to sager.«

	Finn Sørensen understreger, at det kan diskuteres, om Annette Vilhelmsens svar til Folketinget er decideret urigtigt: »Huset Zornig har søgt på lige vilkår og er blevet behandlet efter de retningslinjer, der ligger for puljen. Det, der så kommer frem senere, er, at de har fået mere hjælp end andre til at udfylde ansøgningerne,« siger han.

	På samrådet lovede ministeren at iværksætte en grundig gennemgang af procedurerne for behandling af puljerne i Socialministeriet, og til det formål nedsætter hun nu en uvildig advokatundersøgelse. Og det kan få yderligere konsekvenser for Annette Vilhelmsen end den næse, hun nu har fået, understreger Finn Sørensen. »Vi kan og bør jo udtale vores kritik og konklusioner ud fra den viden, vi har nu. Hvis der via undersøgelsen eller på anden vis kommer ny viden, der belaster ministeren, må vi forholde os til det.«

