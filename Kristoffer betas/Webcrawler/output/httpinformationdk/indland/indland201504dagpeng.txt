Dagpengereform har sendt flere på kontanthjælp
Antallet af danskere på kontanthjælp er steget voldsomt under krisen. VK’s dagpengereform har en del af skylden, viser ny analyse fra Arbejderbevægelsens Erhvervsråd
Det var hovedsagelig erklærede job- og uddannelsesparate, som endte i kontanthjælpssystemet på grund af dagpengereformen. Det vil sige, at der ikke umiddelbart var fysiske, psykiske eller sociale problemer, som gjorde sig gældende, viser analyse fra AE-Rådet.
 Foto. Søren Bidstrup/Scanpix


 Det høje antal af danskere på kontanthjælp hænger sammen med VK-regeringens dagpengereform. Det skriver Arbejderbevægelsens Erhvervsråd i ny analyse. Reformen fra 2010 halverede dagpengeperioden, og i 2013 røg der derfor ekstraordinært mange ud af dagpengesystemet, som i stedet havnede på kontanthjælp.
I takt med, at 33.500 personer faldt for dagpengegrænsen, voksede gruppen af kontanthjælpsmodtagere med 20.000 – den største stigning, der er målt siden krisens start i 2008.
Selv om den skrantende økonomi og de efterfølgende ringe beskæftigelsesmuligheder har betydet en generel stigning i antallet af kontanthjælpsmodtagere, er der ifølge chefanalytiker ved Arbejderbevægelsens Erhvervsråd, Erik Bjørsted, ikke noget, som tilsiger, at der lige i 2013 skulle være en særligt påfaldende stigning: »Det er entydigt, at det er udfaldet fra dagpengesystemet, der har fået folk på kontanthjælp,« siger Erik Bjørsted.
AE-rådets analyse viser, at det hovedsagelig var erklærede job- og uddannelsesparate, som endte i kontanthjælpssystemet på grund af dagpengereformen. Det vil sige, at der ikke umiddelbart var fysiske, psykiske eller sociale problemer, som gjorde sig gældende.
Selv om skredet fra det ene system til det andet ikke er overraskende, er det ikke desto mindre problematisk, påpeger chefanalytikeren.
»Det er klart, at hvis man kommer over i kontanthjælpssystemet – og bliver man først fanget der – er det vanskeligere at komme tilbage på arbejdsmarkedet. Så det er en alvorlig udvikling,« siger han.
Hult angreb
Venstre har med et stort kampagnefremstød sat fokus på kontanthjælpen i Danmark. Tallet 454.215 kroner blev meldt ud, og partiet har kritiseret regeringen for, at det for mange ikke kan betale sig at arbejde.
Men med resultaterne af AE-rådets analyse, mener arbejdsmarkedsordfører for Socialdemokraterne, Lennart Damsbo-Andersen, at Venstre bliver nødt til at genoverveje deres standpunkt på området.
»Danskere på dagpenge er endt på kontanthjælp i kraft af de beslutninger, som Venstre har været med til at træffe. Derfor må de også tage et ansvar for, at der er flere på kontanthjælp nu end tidligere,« siger Lennart Damsbo-Andersen, og kalder deres kritik »hul«.
Ideen om, at skærpede dagpengebetingelser ville få folk i arbejde, har vist sig ikke at holde stik, siger Lennart Damsbo-Andersen og kalder derfor reformen for »forfejlet«.
»Det var uansvarligt at lave en dagpengereform, mens vi var dybt inde i en krise. Der var reelt ikke mulighed for ’bare’ at finde sig et arbejde, selv om det var det, de borgerlige påstod,« siger han.
En fejl?
Og det har han ret i, medgiver Bent Bøgsted, arbejdsmarkedsordfører i Dansk Folkeparti, som var med til at vedtage reformen i 2010. Forudsætningerne for aftalen var forkerte, og derfor forsøgte partiet at råde bod på skaden før valget i 2011.
»Vi forsøgte både at udskyde reformen, at forlænge dagpengeperioden og forkorte genoptjeningsperioden til 26 uger. Vi kunne godt se, at VK’s udsigter for aftalen ikke holdt vand,« siger Bent Bøgsted og fortsætter med henvisning til erhvervsrådets analyse:
»Det er klart, at reformen ikke skal give udslag i den retning.«
Derfor vil DF også ved et eventuelt regeringsskifte forsøge at trække forhandlingerne i en retning, hvor der er bedre vilkår for dagpengemodtagere.
»Både selve perioden og en forkortelse af genoptjeningsperioden skal med i forhandlingerne. Jeg går ud fra, at alle er enige om at få lavet et nyt system,« siger han.
Det var i går ikke muligt at få en kommentar fra Venstres arbejdsmarkedsordfører Hans Andersen.

