Myndigheder har fejlregistreret statsløse kurdere på stribe
Udlændingeservice mener ikke, statsløse kurdere systematisk er blevet registreret som syriske statsborgere, men besøg på danske asylcentre tyder på, at fejlen netop er systematisk. En forkert registrering kan gå ud over de statsløses mulighed for asyl og statsborgerskab, vurderer eksperter


 Mens integrationsminister Søren Pind har travlt med at føre valgkamp, venter en alvorlig sag tilbage i hans ministerium.
Ministeren har afvist at undersøge omfanget af den fejlregistrering af statsløse kurdiske asylansøgere, som Information har afdækket i løbet af sommeren, og ifølge Udlændingeservice er der »ingen grund til at tro, at der er sket systematiske fejl i registreringerne«. Men nu viser Informations egen stikprøve, at fejlbehandlingen netop synes at være systematisk.
På asylcentre i Sigerslev på Stevns, Avnstrup uden for Roskilde, Holmegaard på sydspidsen af Langeland og Sandholm i Nordsjælland fandt Information 30 statsløse asylansøgere fra Syrien, og hver og en var registreret af de danske udlændingemyndigheder som syrisk statsborger. Ifølge eget udsagn har de ellers oplyst om deres statsløshed over for myndighederne, og flere af dem fremviser dokumenter i deres asylsag, der bekræfter deres forklaring.
»Adspurgt, om ansøger nogensinde har fået udstedt ægte pas eller andre former for rejsedokumenter, svares benægtende, idet han er statsløs,« skriver Rigspolitiet eksempelvis i et afslag til en ansøger, der fremviser dokumentation for sin statsløshed i form af et syrisk id-bevis, men som altså alligevel bliver registreret som syrisk statsborger.
Hvor det tidligere på året kom frem, at Integrationsministeriet systematisk havde givet ulovlige afslag på statsborgerskab til personer, der faktisk er registreret som statsløse, viser det sig altså nu, at en anden gruppe statsløse end ikke er blevet registreret som statsløse.
Vigtig registrering
Seniorforsker ved Institut for Menneskerettigheder Eva Ersbøll er bekymret.
»Det her ser ud til at være et meget stort problem. Det er helt afgørende, at statsløse får den rigtige status,« siger hun.
Den vurdering deler Jesper Lindholm fra Aalborg Universitet, som i en årrække har arbejdet med statsløshedsproblemet i FN's Flygtningehøjkommissariat.
»Når det er så vigtigt at registrere statsløse korrekt, er det, fordi man skal sikre, at der i hvert enkelt tilfælde bliver taget det nødvendige hensyn til deres statsløshed,« siger Jesper Lindholm.
Han peger på, at statsløse ikke alene har en særlig konventionsbeskyttet adgang til statsborgerskab. Også hvis de søger om asyl, kan statsløsheden være af central betydning. Dels fordi vilkårlig fratagelse af statsborgerskab efter omstændighederne kan udgøre forfølgelse i Flygtningekonventionens forstand. Dels fordi statsløse typisk er udsat for omfattende diskriminering, sådan som det netop er tilfældet i Syrien, hvor statsløse er afskåret fra en lang række rettigheder, og sammen med andre faktorer kan denne diskriminering muligvis anses for at være forfølgelse.
»Som udgangspunkt er statsløshed i sig selv ikke nødvendigvis nok til at få asyl, men det er helt oplagt, at det kan være en medvirkende faktor. Derfor skal man i hver enkelt sag nøje vurdere relevansen for asylmotivet, samt hvor alvorlige konsekvenserne er af statsløsheden, og en af forudsætningerne for, at der bliver taget hensyn til statsløsheden, er altså en korrekt registrering.«
Tre konkrete sager
Information har tidligere beskrevet, hvordan tre kurdiske brødre hver især blev registreret som syriske statsborgere, selv om de ifølge dokumenterne i deres asylsag gentagne gange havde gjort opmærksom på, at de er statsløse. Efterfølgende har Søren Pind over for Folketinget afvist at oplyse, hvor mange asylansøgere fra Syrien, der er blevet registreret som statsløse, fordi det ifølge Udlændingeservice vil være for ressourcekrævende at gennemgå de 64 sager vedrørende asylansøgere af ikke-palæstinensisk oprindelse, som siden 2001 er blevet registreret som statsløse.
Information har imidlertid på baggrund af statistiske oplysninger om asylansøgere sandsynliggjort, at udlændingemyndighederne i vidt omfang må have fejlregistreret de statsløse kurdere. Hvor 13 asylansøgere ifølge Udlændingeservice fra januar 2008 til juni i år er blevet registreret som statsløse af ikkepalæstinensisk oprindelse, må det således regnes for givet, at der i samme periode er kommet flere end 10 gange så mange statsløse alene fra Syrien til Danmark.
Ikke desto mindre har Udlændingeservice i en pressemeddelelse fastholdt, at der ikke er grund til at tro, der er sket en systematisk fejlregistrering, selvom Information i »tre konkrete sager« har påvist en fejlregistrering.
Information ville gerne have spurgt Udlændingeservice, hvordan styrelsen vurderer sagen nu, hvor vi har fundet 30 sager mere og ikke har mødt en eneste statsløs, der er blevet korrekt registreret.
Men kontorchef i Udlændingeservice Jakob Dam Glynstrup afviser at stille op til et interview og skriver i en mail: »Vi vil omregistrere i hver eneste sag, hvor der er grundlag for det, og de pågældende skal blot henvende sig til Udlændingeservice så ser vi på det.«
Søren Pind har besluttet, at myndighederne ikke selv skal rette henvendelse til de asylansøgere fra Syrien, der kan være blevet forkert registreret.
Han har ligesom kontorchefen fra Udlændingeservice afvist at lade sig interviewe om sagen, men skriver i en mail til Information:
»Hvis nogen mener, at de er blevet fejlregistreret, er de velkomne til at kontakte Udlændingeservice om det.«
Undersøgelse nødvendig
Eva Ersbøll fra Institut for Menneskerettigheder understreger, at der under alle omstændigheder er behov for, at sagen bliver undersøgt grundigt.
»Nu bliver man nødt til at undersøge en række uklare ting, blandt andet hvad betydning fejlen har for de menneskers sager om opholdsret og statsborgerskab,« siger hun.

