Professor: Fradrag kan være spildt
Regeringen overvejer at hæve beskæftigelsesfradraget i en kommende skattereform, men det kan være spildt, vurderer økonomiprofessor Bo Sandemann Rasmussen. Arbejderbevægelsens Erhvervsråd er begejstret over udsigten til højere beskæftigelsesfradrag
Det skal kunne betale sig at arbejde, derfor vil regeringen sænke beskæftigelsesfradraget. men det kan vise sig at være spild, mener professor.


 Mens regeringen igen og igen fortæller, hvordan der mangler penge i statskassen i de kommende år til at opretholde velfærdssamfundet, kan regeringen være i gang med at spilde en masse penge på at hæve beskæftigelsesfradraget. Det mener økonomiprofessor ved Aarhus Universitet, Bo Sandemann Rasmussen, efter, at det i går kom frem, at regeringen overvejer at hæve beskæftigelsesfradraget som et led i den kommende skattereform.
»Selv om det kan være et effektivt middel til at gøre det mere attraktivt at arbejde, risikerer man at give en masse mennesker et fradrag, som egentlig ikke er nødvendigt. Fradraget kan være spildt, fordi det ikke betyder noget for mange danskere,« siger Bo Sandemann Rasmussen.
En ret dyr måde
Han sammenligner beskæftigelsesfradraget med børnepengene, som man også får uanset indkomst.
»At hæve beskæftigelsesfradraget er en ret dyr måde at prøve at øge arbejdsudbuddet. Og når alle i beskæftigelse får det, giver man det også til mange, hvor fradraget på ingen måde er afgørende for, om de gider gå på arbejde eller ej. Derfor kan det være spildt, når regeringen ønsker, at det skal være mere attraktivt at gå på arbejde. Det bliver det for nogle få, men for rigtig mange bliver det ikke ret meget mere attraktivt,« siger Bo Sandemann Rasmussen.
Hos Arbejderbevægelses Erhvervsråd er der begejstring for de elementer af regeringens bebudede skattereform, som i går blev lækket til pressen. Især det højere beskæftigelsesfradrag vil være en gevinst for samfundet, mener direktør i Arbejderbevægelsens Erhvervsråd, Lars Andersen:
»Et øget beskæftigelsesfradrag har været en af vores topprioriteter, fordi det gør det mere attraktivt at være på arbejdsmarkedet. Det er godt nok dyrt at hæve, fordi det omfatter så mange mennesker, der alle får glæde af det, men vi tror på, at det virker over for de svageste i samfundet, som mangler et incitament til at gå ind på arbejdsmarkedet,« siger han.
Til at finansiere et højere beskæftigelsesfradrag lægger regeringen tilsyneladende op til at sænke rentefradraget.
»At sænke rentefradraget skader ikke arbejdsudbuddet, så på den måde kan det være en god måde at sikre finansiering. Men det rammer skævt mellem generationer, fordi unge boligejere har større gæld end ændre boligejere,« vurderer Bo Sandemann Rasmussen, økonomiprofessor ved Aarhus Universitet.
Regeringen fremlægger på tirsdag sit endelige bud på en skattereform, og der lægges op til, at Folketingets øvrige partier bliver indkaldt til forhandlinger, som kommer til at køre parallelt med trepartsforhandlingerne, der gik i gang i torsdags.

