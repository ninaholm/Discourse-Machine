Når penge og talent ikke finder hinanden
Danske universiteter oplever en stigning i antallet af ph.d.-studerende, der er helt eller delvist betalt af virksomheder. Det ændrer på, hvem der får ph.d.-stillingerne, og betyder, at universiteterne ikke altid får de forskningsmæssigt set rette kandidater


 I de seneste dage har der været fokus på det store antal ph.d.ere, der i dag uddannes. I mandags havde Information et opslag, der problematiserede det forhold, at de nyudklækkede ph.d.ere har svært ved at finde arbejde. Samme dag fortalte man i P1 om virksomheder, der ønsker ph.d.ere til job, der ret beset ikke kræver en ph.d.-uddannelse.
Der er ingen tvivl om, at det er relevant at fokusere på, hvilke konsekvenser den politiske og økonomiske prioritering af ph.d.-området har i et samfundsøkonomisk perspektiv. I den sammenhæng kan man selvfølgelig også interessere sig for, om vi har nået et kritisk punkt for, hvor mange kandidater af en årgang, det giver mening at tilbyde et ph.d.-forløb. Ærindet i denne kommentar er dog en anden.
Et andet problemfelt knytter sig nemlig til væksten inden for især de eksternt finansierede ph.d.-forløb, der ikke finansieres udelukkende af universitetet, og hvor universitetet derfor reelt set ikke alene kan beslutte, hvem der skal have ph.d.-stipendierne. Denne diskussion er relevant for samtlige danske universiteter, der i dag oplever en stigning i antallet af personer, der henvender sig med et ønske om at blive indskrevet som ph.d.-studerende, og som på forhånd har sikret sig hel eller delvis ekstern finansiering fra f.eks. en virksomhed.
Strukturelt set er der intet besynderligt i, at når man ændrer på finansieringskilder, så ændrer det også på, hvem der tilbydes stillingerne. Dette ændrede vilkår skaber problemer både for universiteterne, der ikke altid får de — forskningsmæssigt set — rette kandidater, og for de konkrete personer, der får ph.d.-stillingerne, da de ofte vil opleve, at de befinder sig i et krydspres mellem universiteternes krav og de krav, som deres bevillingsgivere stiller.
Modsatrettede krav
En ph.d.-uddannelse er en forskningsuddannelse, der bør gives til personer, der ud fra en forskningsmæssig betragtning er de dygtigste af deres årgang.
Og hvad betyder forskningsmæssig? Jo, det handler om, at personen skal være stærkt teoretisk velfunderet og have stor lyst til at læse mange videnskabelige tekster. Personen skal desuden have evne til at arbejde selvstændigt, metodisk og systematisk, samtidig med at denne kan tænke analytisk kreativt i forhold til det forskningsområde, som vedkommende skal udforske. Dette er blot nogle af de krav, der stilles til en dygtig kandidat, og det er — som listen antyder — ikke nødvendigvis krav, der er påkrævede i andre akademiske job i f.eks. stat, kommuner eller virksomheder. Ikke desto mindre bliver et stort antal ph.d.-projekter i dag finansieret af lige præcis disse aktører, der så at sige udstyrer en ’skattet’ medarbejder med en hel eller halv finansiering af en ph.d. Når denne person så kontakter universitetet med en stor pose penge i hånden, kan det være svært — selv med klassiske bedømmelsesprocedurer — at afvise personen.
Spørgsmålet er derfor, om det krydspres, som et stigende antal eksternt finansierede ph.d.-studerende oplever i dag mellem universitetets krav om dygtighed (f.eks. kendskab til en stor mængde forskningslitteratur) og den eksterne aktørs krav om dygtighed (f.eks. produktion af resultater, der kan bruges her og nu), kan afstemmes?
I situationer, hvor forventningspresset ikke kan afstemmes, bliver det ikke kun dyrt for samfundet, det skaber også problemer internt på universitetet i forhold til vurdering af dygtighed, og det resulterer i store menneskelige omkostninger for den ph.d.-studerende, der oplever, at arbejdet ikke lever op til de ofte modsatrettede krav, som hhv. universitetet og den finansielle kilde stiller.
 
Nanna Mik-Meyer er lektor i sociologi på Copenhagen Business School

