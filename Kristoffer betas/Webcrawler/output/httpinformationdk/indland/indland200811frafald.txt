Frafald skal stoppes
Unge er ikke tilfredse med uddannelserne som lærer, sygeplejerske og pædagog. Hver tredje har overveje at springe fra, viser ny undersøgelse


 Lysten til at blive lærer, sygeplejerske og pædagog er ikke stor blandt de unge, og nu viser en ny undersøgelse, at hver tredje studerende på en professionsuddannelse har overvejet at springe fra.
De studerende efterlyser især mere dialog med deres undervisere i timerne og mulighed for hjælp efter timerne. Omkring en tredjedel af dem, der overvejer at stoppe, mener ikke, at de får nok personlig tilbagemelding på deres faglige arbejde, selv om de har ønsket det.
Samtidig tilkendegiver tre fjerdedele af de studerende, at de har valgt en professionsuddannelse, fordi den både indeholder teori og praksis, men en tredjedel af dem, der har overvejet at stoppe, mener, at der er en dårlig sammenhæng mellem det, de lærer på uddannelsen og det, de lærer på praktikstedet. Godt hver femte af dem overvejer at springe fra, fordi der er for lidt praktisk indhold i deres uddannelse.
Tallene er alarmerende, mener både organisationer og politikere.
Undervisningsminister Bertel Haarder (V) vil på baggrund af rapportens konklusioner undersøge, om forløbene er godt nok tilrettelagt.
- Vi må især tage ønsket om øget sammenhæng med praksis samt tilbagemeldinger fra lærerne alvorligt. Det er helt centrale krav i den nye lovgivning og afgørende, hvis vi skal tiltrække flere studerende, siger Bertel Haarder i en kommentar.
Uddannelsesordfører Christine Antorini (S) mener, at det er helt afgørende at få løftet den praktiske del af uddannelserne og bruge en del af Globaliseringspuljen, som forhandles i øjeblikket, til det.   
-  Men man skal huske, at selv om der tilføres midler fra Globaliseringspuljen, er tale om et lille engangsbeløb. Det er først, når vi skal have de langsigtede forhandlinger i 2010, at vi for alvor kan lave et løft i professionsuddannelserne, siger Christine Antorini.
Også FTF - fagforeningen for de offentlige og private ansatte - er bekymret over det store frafald.
- Forudsætningen for at professionshøjskolerne kan løfte opgaven er, at regeringen og Folketinget er villige til at give uddannelserne den økonomiske prioritet, siger formand for FTF Bente Sorgenfrey.
KL vægter ligeledes, at uddannelserne fastholder den faglige, praksisforankrede profil og undgår at uddannelser bliver for akademiske og teoretiske,
- På et tidspunkt, hvor vi må imødese en stigende mangel på uddannet arbejdskraft, har vi som samfund ikke råd til, at hver tredje studerende afbryder uddannelsen, siger formanden for KL's Arbejdsmarkeds- og Erhvervsudvalg Erik Nielsen.   
Professionshøjskolernes Rektorkollegium er sammen med KL, Danske Regioner, FTF og med understøttelse af Undervisningsministeriet i gang med at udarbejde en national strategi for velfærdsuddannelserne. Strategien offentliggøres i første halvdel af 2009.
Rapporten er lavet af den uafhængige forskningsinstitution Anvendt kommunalforskning, AKF.
