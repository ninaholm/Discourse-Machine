Magtkamp i EU truer CO2-kvotesystem
Står det til energikommissær Günther Oettinger får EU-landene et frivilligt energisparemål og samtidig billigere CO2-kvoter. Det er bestemt ikke klimakommissær Connie Hedegaards kop te 
Et forslag fra EU's energikommissær, Günther Oettinger, der skal stimulere industriproducenter, bygherrer og andre til at nedsætte energiforbruget, kolliderer med CO2-kvotesystemet, som klimakommissær Connie Hedegaard forvalter


 Et kompliceret slagsmål, der kan ende med helt at undergrave EU's CO2-kvotesystem, er i gang internt i EU-Kommissionen.
Energikommissær Günther Oettinger er lige på trapperne med det endelige forslag til et nyt direktiv om energieffektivisering, Energitjeneste-direktivet, der via bl.a. nye standarder skal stimulere industriproducenter, bygherrer og andre til at nedsætte energiforbruget og hjælpe EU med at nå målet om 20 pct. energieffektivisering i 2020.
Isoleret set et spring fremad for energi- og klimapolitikken i EU. Men forslaget kan kollidere med CO2-kvotesystemet, som klimakommissær Connie Hedegaard forvalter. For et nedsat energiforbrug og dermed nedsat CO2-udledning vil mindske efterspørgslen på CO2-kvoter og dermed få kvoteprisen på det europæiske marked til at falde.
Et internt kommissions-notat lækket til Reuters viser, at den fremtidige kvotepris, som ved business as usual ventes at ramme 25 euro pr. ton CO2, kan falde til 14 euro pr. ton eller måske kollapse helt til nul, når effektiviseringsdirektivet føres ud i  livet.
Det vil fuldstændig undergrave kvotesystemet som instrument til at presse erhvervslivet til investeringer i grøn energi og samtidig berøve EU's statskasser indtægterne fra kvotesalget.
»Energitjeneste-direktivet kan potentielt udradere milliarder af euro til regeringerne i hele EU,« siger San-jeev Kumar fra konsulentfirmaet E3G til Reuters.
Derfor har Connie Hedegaard foreslået, at det ny direktiv ledsages af en beslutning om at fjerne en mængde CO2-kvoter fra kvotesystemet, svarende til direktivets virkning, for dermed at opretholde knapheden på kvoter og således efterspørgslen og en høj pris.
For et år siden sagde klimakommissæren i et notat, at kvoter svarende til 1,4 mia. ton CO2 burde pilles ud af kvotesystemet for at opretholde dets effektivitet. I udkastet fra februar i år til Connie Hedegaards Køreplan 2050 for en grøn EU-økonomi var dette efter pres internt i kommissionen skåret ned til 0,5-0,8 mia. ton, og i den endelige udgave af køreplanen fra marts var mængdeangivelsen helt fjernet.
Pres fra industrien
Nogle europæiske iagttagere udlægger begivenhederne som den industrivenlige  tyske energikommissærs bevidste forsøg på at undergrave det kvotesystem, som mange store industrivirksomheder ikke kan lide, fordi det giver dem ekstra omkostninger. Det synes bekræftet af en formulering i det lækkede, interne notat.
»Den totale omkostning for industrien vil falde og føre til øget konkurrenceevne på de globale markeder,« hedder det.
Andre som sammenslutningen af handelsselskaber på kvotemarkedet, IETA, ser Oettingers direktivforslag med faste standarder som udtryk for en tilbagevenden til en regelbaseret EU-styring
»EU-Kommissionen synes på vej til de onde gamle dage. Vi ser en krybende genkomst af command and control i et hjørne af verdensøkonomien, der engang brystede sig af at være markedsorienteret,« siger Henry Derwent, formand for IETA.
Dog gælder det samtidig, at også Günther Oettingers direktiv er blevet udvandet i processen. I marts forelå således et forslag om, at selve det overordnede mål om 20 pct. energieffektivisering i 2020 skulle være bindende for medlemslandene. Men Oettinger var angiveligt lydhør over for protester fra industrien, og i det seneste forslag hedder det, at man først i 2014 skal vurdere, hvordan det går med at nå de 20 pct. og i lyset af den vurdering overveje, om målet skal gøres bindende.
»Hvis tingene er blevet udvandet, er det sandsynligvis noget, der bevæger det i den rigtige retning. Det er tydeligt, at Kommissionen har lyttet lidt,« sagde Sam Rowe, talskvinde for European Petroleum Association, for nylig til nyhedssiden EurActiv.
Energikommissærens endelige direktivforslag skal præsenteres i løbet af juni, og hvis alting skulle gå, som dele af den energitunge industri vil, får man et direktiv uden et bindende 20 pct.-mål og samtidig uden nogen ledsagende fjernelse af overflødiggjorte kvoter fra EU-kvotesystemet. Altså frivillighed i indsatsen og faldende kvotepriser.


