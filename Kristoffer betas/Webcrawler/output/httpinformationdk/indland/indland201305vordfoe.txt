V-ordfører udråbte én af 685 nye danskere til potentiel terrorist
Venstres indfødsretsordfører lægger afstand til Dansk Folkepartis mistænkeliggørelse af ansøgere om statsborgerskab. Men selv har han for længst udråbt én af 685 danskere til potentiel terrorist
Den 25. april skrev Venstres indfødsretsordfører Jan E. Jørgensen på Twitter, at i »dag giver folketinget dansk statsborgerskab til en statsløs, som PET advarer imod. Regeringen kan ikke se problemet«. I dag kritiserer han DF’s annonce med samme budskab. På billedet underskriver Jan E. Jørgensen grundloven,
 efter at han var blevet valg til Folketinget.


 
	Den 25. april i år kl. 8.50 om morgenen valgte Venstres indfødsretsordfører Jan E. Jørgensen at dele nogle oplysninger på Twitter, som han i kraft af sit medlemskab af Folketingets Indfødsretsudvalg havde fået i et fortroligtstemplet papir fra Justitsministeriet.

	»I dag giver folketinget dansk statsborgerskab til en statsløs, som PET advarer imod. Regeringen kan ikke se problemet,« tweetede ordføreren.

	Senere på dagen var der førstebehandling i Folketingssalen af lovforslaget om statsborgerskab. Jan E. Jørgensen var den første taler.

	Fra talerstolen sagde han, at der var »en enkelt blandt de her mange mennesker, som vi fra Venstres side ikke finder spor grund til at glæde os over nu bliver dansk statsborger.« Og Jan E. Jørgensen fortsatte: »Det er en person, som Politiets Efterretningstjeneste vurderer kan være til fare for rigets sikkerhed, og af samme grund har man besluttet sig for at indstille, at vi ikke giver den pågældende statsborgerskab nu, men udsætter det i 2 år. Til det har man så fra regeringens side valgt at sige: Jamen det gør vi ikke; vi indstiller, at han skal have statsborgerskab nu, fordi der er tale om en statsløs.«

	At der er tale om en statsløs person, er centralt, fordi statsløse omfattet af FN-konventionen om statsløshed ikke som andre ansøgere kan udelukkes fra at få statsborgerskab med den begrundelse, at de er i efterretningstjenestens søgelys.

	Først hvis de er blevet dømt for forbrydelser mod statens sikkerhed, kan Folketinget uden at begå konventionsbrud nægte dem at blive danskere.

	Med få klik

	En liste med navne og hjemby på de i alt 685 personer, der får statsborgerskab på dette forårs lovforslag, er i modsætning til oplysningen om, at en af dem er i PET’s søgelys, blevet offentliggjort som en del af lovforslaget.

	Som DF’s formand Kristian Thulesen Dahl sagde i går i TV Avisen, kan listen findes »med få klik på Folketingets hjemmeside«.

	Det var disse navne, der fremgik af den meget omtalte annonce, som Dansk Folkeparti i går indrykkede i en række aviser, under overskriften »Én på listen er til fare for Danmarks sikkerhed«.

	Selv om Jan E. Jørgensen for længst havde koblet de offentligt tilgængelige navne med oplysningen om, at en af personerne er i PET’s søgelys, var Venstres politiske ordfører, Ellen Trane Nørby, stærkt kritisk over for DF’s aktion.

	»Det er ikke en metode, vi ville bruge. Det mistænkeliggør jo en lang række borgere. Vi ønsker ikke at tage de mange mennesker, som gerne vil gøre en indsats for det danske samfund og være danske, som gidsler,« udtalte hun til politiken.dk.

	Også Jan E. Jørgensen er kritisk over for annoncen, da Information taler med ham:

	»Jeg bryder mig ikke om metoden, som de bruger til at gøre opmærksom på deres synspunkt. Det her med at skrive en masse mennesker og deres by, og så skal deres naboer og andre gå rundt og kigge mistænkeligt efter dem og tænke: ’Gad vide, om det er ham, der er den potentielle terrorist?’. Det synes jeg ikke er rimeligt, og det er ikke en venlig velkomst til de nye statsborgere.«

- Du var vel i virkeligheden den første til at kaste mistanke på de her mennesker, der nu får statsborgerskab?

	»Ja, det kan du sige, men jeg mener, befolkningen har ret til at vide, at vi nu giver statsborgerskab til en potentiel terrorist. Og jeg mener også, at hvis man går ind for offentlighed og åbenhed og den slags, så må det være en oplysning, folk har ret til.«

	Et principielt problem

- Men alligevel er du kritisk over for DF?

	»Jeg synes, der er stor forskel på at gå ud at offentliggøre alle de her navne i en dagbladsannonce og så gøre det, som Venstre har gjort, hvor vi sætter fingeren på et principielt problem.«

- Listen (over ansøgerne, red.) er jo offentligt tilgængelig i forvejen, så den centrale oplysning er vel, at en af dem er i PET’s søgelys?

	»Ja, det kan du sige. Men det er pokkers til forskel på at skulle gå ind på Folketingets hjemmeside og finde ud af, hvad lovforslaget hedder og finde listen frem der, og så at smække listen i avisen. Men Dansk Folkeparti har ikke gjort noget ulovligt. Jeg siger bare: Jeg bryder mig ikke om fremgangsmåden, og det var ikke én, vi ville have anvendt.«

	Jan E. Jørgensen understreger, at han ikke mener, oplysningen om, at en person på lovforslaget er i PET’s søgelys, i sig selv er fortrolig, selv om den stammer fra et papir, som Justitsministeriet har stemplet »Fortroligt«.

	Det er snarere de få oplysninger i papiret om personen, blandt andet alder, men ikke navn, der er fortrolige, mener Jan E. Jørgensen.

	Justitsministeriet ønskede i går ikke at udtale sig om det pågældende papir, eftersom ministeriet netop har fortroligtstemplet det, men ministeriet henviser til et notat fra Folketingets Lovsekretariat »om fortrolighed og tavshedspligt«.

	Her fremgår det, at en minister »som vejledning for medlemmerne« kan »stemple dokumenter fortroligt for derigennem at tilkendegive, at dokumenterne efter ministerens opfattelse indeholder oplysninger af fortrolig karakter«.

