Folkesocialister fornyede løfterne
Villy Søvndal var ikke bare geografisk på hjemmebane i Kolding til weekendens landsmøde. Politisk fik han også et rygstød til SF’s deltagelse i regeringen – dog tilsat et par løftede pegefingre fra baglandet og en kaotisk afslutning på landsmøde


 At finde sig selv kan være en vanskelig rejse for det enkelte menneske.
Men prøv at overvej, hvor strabadserende det må være for 12.000 af slagsen – oven i købet med rødder i basisdemokrati, revolution og antiautoritet – at ramme takten i en trekantet kinddans med magten.
Trods mislyde op til landsmødet fløjtede 656 folkesocialister i weekenden i Kolding med i skøn samdrægtighed med den overordnede melodi om regeringsansvar.
»Hvis man bliver skrækslagen den dag, man bliver del af magten, så hører man til nederlagets mænd,« citerede en af de delegerede Aksel Larsen for at have sagt.
Og Aksel Larsen, der stiftede SF som en modreaktion på DKP’s centralisme og styring fra Moskva, fylder stadig meget i SF og især i ældre folkesocialisters bevidsthed.
Hans tilnærmelser til Socialdemokratiet, som blandt andet foregik med snakke hen over hækken med statsminister Jens Otto Krag (S) i Frederiksbergs fuglebakkekvarter i 60’erne, endte med at splitte partiet ved dannelsen af VS.
Og Larsens genvordigheder med at få partifællerne med på magtens melodi går som en rød tråd igennem hele den folkesocialistiske historie frem til i dag. Det er det, som Weekendavisens Hans Mortensen hentyder til, når han betitler sin roman om SF’s historie Den røde tråd.
Magt, koste hvad det vil
Weekendens landsmøde gav et klart signal om, at folkesocialister over en bred kam ønsker regeringsdeltagelsen inklusive de kompromiser, den medfører. Og med dét kommer formand Villy Søvndal styrket tilbage fra landsmødet. Dog sendte de delegerede også formanden hjem med et par huskekager: Glem ikke de socialistiske dyder, lyt til forskellige strømninger i partiet og husk, at SF er et folkeparti og ikke bare et arbejderparti.
Partiledelsen lyttede til det meste – men i forhold til delingen af magten valgte den at overhøre de delegeredes utvetydige opbakning til næstformand Meta Fuglsang. Med 224 stemmer blev hun absolut topscorer i valget til den magtfulde landsledelse, hvilket blev udlagt som en nedadvendt tommelfinger til den måde, ledelsen har forsøgt at køre en ny næstformand i stilling på. Alligevel valgte landsledelsen på sit møde i umiddelbar forlængelse af landsmødet Mattias Tesfaye og Mette Touborg som nye næstformænd, hvilket ifølge Informations oplysninger har skabt betydeligt vrede i dele af folketingsgruppen.
Her er ingen forståelse for, at Meta Fuglsang absolut skulle vises vintervejen i det, der med kritiske øjne ligner en koldblodig magtdemonstration.
Resultatet af afstemningen om næstformænd afspejler imidlertid, at de delegerede nok gav opbakning til Meta Fuglsang, men samlet set stemte en landsledelse ind, som giver Villy Søvndal og chefstrategen Thor Möger Pedersens støtter klart flertal.
Straffet for at bygge bro
Også et par enkelte af de, der bliver betegnet »de røde«, blev valgt ind – herunder Trine Pertou Mach og Peter Westermann. Pernille Frahm, der sammen med Leif Hermann har været den mest kritiske røst på landsmødet, blev ikke valgt ind, mens handels- og investeringsminister Pia Olsen Dyhr også blev vraget ved et overraskende dårligt resultat.
Hvordan det resultat skal udlægges, er der mange meninger om. Pia Olsen Dyhr har sammen med Steen Gade spillet en stor rolle i bestræbelserne på at få bygget bro mellem de forskellige strømninger – via bl.a. lanceringen af Mette Touborg som næstformandskandidat. Men det arbejde har hun altså ikke fået tak for. Om det var det, der afspejlede sig i afstemningen, er svært at sige. Mange har givetvis været sikre på, at ministeren ville opnå valg – og derfor stemt på andre kandidater.
Boligskat eller ej
Folketings medlem og socialordfører Özlem Cekic valgte at gå planken ud med sit ændringsforslag om, at SF – på sigt – skal arbejde for at regulere boligskatten. Hun blev isoleret i det såkaldte redaktionsudvalg natten til søndag, men insisterede på en afstemning.
Politisk ordfører Jesper Petersen gjorde, hvad han kunne for at banke ændringsforslaget ned under jorden fra talerstolen. Til afstemning kom det dog – og et hurtigt blik ud over salen med de oprakte stemmesedler afslørede, at cirka 100 ud af 421 delegerede bakkede op om socialordføreren.
Hun fik dermed sendt et signal, men hvorvidt det har været karrierefremmende at være så offensiv i en sag, som partiledelsen virkelig har været utvetydig omkring er en anden historie.
Flere delegerede, som Information talte med, mente, at forslaget var unødigt provokerende. Andre mente dog, at alt andet ville være at rende fra principperne og valgte derfor at stemme for.
Plads i kuglerammen?
Hvad betyder weekendens landsmøde så for SF på sigt?
Det store interessante parlamentariske spørgsmål, som vajer over SRSF-regeringen, er: Har Danmark fået et parti mere i kuglerammen, når der skal regnes på fremtidige regeringskonstellationer efter et folketingsvalg? Eller bliver SF’s debut som regeringsparti – kulminationen på 40 års rejse mod magten – en lille parentes i historien?
For midt i debatten om arbejderisme, topskat og næstformænd i SF kan man godt komme til at glemme, hvad det er for en rejse, som partiet har været igennem siden Aksel Larsen.
SF blev født i et håb om at lave et venstrefløjsparti, der ikke blot var halehæng til Sovjetunionen, men som kunne lave egne bud på Danmarks fremtid. Årenes interne politiske armlægninger – som i SF mere er reglen end undtagelsen – har centreret sig om, hvor meget der bør købslås om principperne i iveren efter at flirte med Socialdemokraterne.
Men SF har altså nu overstået første og bakkede etape af sin tid i regering. Forude venter mange stigninger – især skattereformen er i den sammenhæng uden for kategori. Men formand Villy Søvndal og skatteminister Thor Möger Pedersen har altså fortsat baglandets velsignelse til at prøve kræfter med strabadserne.

