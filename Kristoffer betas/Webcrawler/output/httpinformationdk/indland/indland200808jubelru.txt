Jubel over RUC-rektors afgang
Der er stor glæde over RUC-rektor Poul Holms opsigelse - og i dag fejrer de studerende begivenheden med fest og champagne. Både ansatte og studerende ønsker en ny rektor, der er mindre egenrådig


 I eftermiddag springer champagnepropperne i RUC's kantine - årsagen er, at den kontroversielle rektor, Poul Holm, i går meldte sin afgang - og det er en positiv melding for de studerende:
"Vi har med Poul Holm som rektor haft en lang række af uheldige sager - vores tilliden til Poul Holm er gang på gang blevet brudt. Så vi glæder os til at få en ny rektor, som gider høre på, hvad vi siger," siger Kristine Bak, næstformand i Studenterrådet på RUC, som har taget initiativ til festen.
Fra flere ansatte lyder der lignende meldinger - blandt andre Birger Steen Nielsen, som flere gange offentligt har kritiseret Poul Holm for at være egenrådig og for ikke at lytte til de ansatte:
"Jeg er glad. Det her er en stor chance for en ny begyndelse for RUC," siger Birger Steen Nielsen. Poul Holm har fået nyt job som akademisk direktør for en ny satsning på humanistisk forskning på Trinity College i Dublin og beskriver selv sit skift som 'et tilbud, han ikke kunne sige nej til.' 
Birger Steen Nielsen mener dog, at han i hvert fald heller ikke kunne blive på RUC: 
"Det undrer mig ikke, at han har søgt væk, for han har lagt sig ud med hovedparten af de ansatte og de studerende. Men kan sige, at han ikke har formået at opbygge de nødvendige tillidsforhold til ansatte og studerende og derfor har trængt sig selv op i en krog." 
Poul Holm har været rektor i to et halvt år - og allerede kort efter sin tiltrædelse blev han upopulær, da han indførte en ny institutstruktur uden at inddrage de ansatte i processen. Desuden udsendte Poul Holm og den daværende direktør, Lars Kirdan, det meget omtalte statusnotat, hvor den tidligere rektor og direktør blev kritiseret i skarpe vendinger, og efter et par måneder med massive protester måtte de trække notatet tilbage. 
Siden har Poul Holm gentagne gange truffet beslutninger, som både studerende og ansatte har kritiseret - ikke mindst da han omkring årsskiftet meldte ud, at 30 ansatte skulle fyres på grund af et underskud i 2007 - hvilket bl.a fik en gruppe studerende til at besætte et bestyrelsesmøde i protest mod Poul Hom. Siden viste det sig, at RUC faktisk havde overskud i 2007.
Ikke presset ud
Rektor Poul Holm afviser, at det skulle være på grund af internt pres, at han nu forlader RUC:
"Det har ikke haft nogen som helst betydning. Hvis der står 50 studerende til et bestyrelsesmøde, så er det noget, der giver avisoverskrifter. Men derfor er det ikke repræsentativ for det brede studentermiljø på RUC."
Den utilfredshed, der har været, mener Poul Holm er helt naturlig:
"Når man laver store forandringer på et universitet med 9.000 studerende og 1.000 ansatte, så vil nogle opfatte forandringerne som forkerte og protestere imod dem. RUC har en meget stærk debatkultur og mange folk med klare meninger, og det synes jeg er en styrke for et universitet, hvor der skal være plads til forskellighed. Så må man tage med, at fronterne kan blive lige rigeligt skarpe," siger Poul Holm og tilføjer: "Man kunne måske med fordel have arbejdet på at få omsat uenigheden til en mere positiv energi."
Ny mand
Også i RUC's bestyrelse har der været stor utilfredshed med Poul Holm. I maj indsatte man den tidligere generaldirektør i DR, Christian Nissen, som ny formand. Han fortæller, at man har diskuteret Poul Holms rolle i bestyrelsesregi:
"Da jeg trådte til, sagde jeg, at vores vigtigste opgave var at sørge for, at der sidder en velfungerende ledelse. Så derfor har bestyrelsen naturligvis diskuteret, hvordan den daglige ledelse har fungeret."
Han afviser dog selv at have lagt pres på Poul Holm:
"Jeg har ikke haft samtaler med Poul Holm om det i min tid som formand. Og selv om jeg havde haft samtaler med ham, så ville jeg formentlig ikke have refereret det over for Information," siger Christian Nissen. Han tror heller ikke, at Poul Holm er blevet presset ud af den dårlige stemning blandt mange medarbejdere og studerende: 
"Umiddelbart tror jeg på ham, når han siger, at han ikke kunne sige nej til tilbudet. Men hvor meget der er 'push' og hvor meget 'pull', ved man jo aldrig i den slags situationer," siger Christian Nissen. RUC skal nu have ny rektor - og vedkomne skal ifølge Christian Nissen besidde nogle ganske bestemte egenskaber: "Den pågældende skal have baggrund i forskningsverdenen, have ledelseserfaringer, og være god til at formidle og indgå i samarbejde. Det skal være en, der kan få folk til at arbejde sammen i samdrægtighed," siger Christian Nissen.


