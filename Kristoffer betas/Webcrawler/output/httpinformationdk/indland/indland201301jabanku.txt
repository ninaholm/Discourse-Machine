Med et ja til bankunionen hænger Danmark på regningen
Dansk medlemskab af EU’s bankunion vil betyde, at Danmark bliver forpligtiget på lige fod med eurolandene, oplyser EU-kilde til Information
En dansk deltagelse i bankunionen vil sandsynligvis kræve, at Danmark hæfter solidarisk, hvis udenlandske banker kommer i problemer. Helt rimeligt, mener professor. Foto: Alkis Konstantinidis


Hvis Danmark siger ja til at gå med i EU’s bankunion, vil landet blive omfattet af de samme forpligtigelser som euro-landene, selv om Danmark fortsat formelt står uden for eurosamarbejdet. Det gælder også de økonomiske byrder, når det handler om at sanere og redde den gældsramte finanssektor i Sydeuropa og Irland.
Det irske EU-formandskab, som står i spidsen for forhandlingerne om EU’s bankunion, har sagt, at man meget gerne ser Danmark, Sverige og andre ikkeeuro-lande koblet på som medlemmer af bankunionen. Men at det vil have en pris.
»Alle deltagende lande skal være omfattet af alle regler, forpligtigelser og garantier,« siger en kilde tæt på eurolandenes forhandlinger til Information.
Danmark vil skulle hæfte solidarisk for banker i andre EU-lande, hvis de danske banker skal ind under EU’s nye banktilsyn i Frankfurt. Og det er i strid med udmeldingerne fra den danske regering. På EU’s topmøde i december var statsminister Helle Thorning-Schmidt (S) positiv over for dansk deltagelse i banktilsynet, men hun gjorde det klart, at det ikke må give Danmark flere udgifter.
»Danske skatteborgere skal ikke betale for gæld i andre lande. Det gælder også bankgæld,« sagde statsministeren.
Fuld deltagelse
Men økonomiske eksperter peger på, at eurolandene vil kræve fuld deltagelse i bankunionen – også med en garantiordning for udenlandske banker.
Og det giver god mening, mener Jesper Rangvid, professor i finansiering ved Copenhagen Business School: »Enten er Danmark helt med i bankunionen, eller også er vi ikke med.« 
Han vurderer, at det vil være umuligt for Danmark at sige, at »man kun vil være med i det eller det af samarbejdet«. Til gengæld vil en dansk deltagelse i en fælles bankgaranti også betyde en beskyttelse af den danske finanssektor, hvor Danske Bank har været i knibe under finanskrisen, påpeger Rangvid. Regeringens støtteparti mener ikke, regningen lander det rigtige sted.
»Jeg synes, at Helle Thorning-Schmidt skal stå fast på sit løfte til danskerne om, at det ikke er skatteyderne, der skal betale for bankernes fejltagelser. Det er dybt problematisk, at det er bankerne, som tjener penge, når det går godt, og skatteyderne, der får regningen i en finanskrise,« siger Enhedslistens EU-ordfører Nikolaj Villumsen.
Eurolandene er i gang med at drøfte den næste del bankunionen, efter de blev enige om oprettelsen af et fælles europæisk banktilsyn placeret under den Europæiske Centralbank, ECB, i Frankfurt.
Det drejer sig om at skabe enighed om reglerne for en indskydergaranti og dermed, hvordan regningen skal fordeles ved bankkrak i en ny finanskrise.

