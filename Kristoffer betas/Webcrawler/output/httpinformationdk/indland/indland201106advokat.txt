Advokat: Ingen åbne beviser mod Chafra
I retssagen om tuneseren Slim Chafra, som PET vurderer til at være til fare for statens sikkerhed, er der ikke fremlagt beviser på de åbne retsmøder, mener hans advokat
Tuneseren Slim Chafra har
 ikke haft mulighed for at imødekomme beskyldningerne om, at han er til fare for landets sikkerhed, mener hans advokat Tyge Trier


 Da Højesteret i går afsluttede den åbne del af retshandlingen af tuneseren Slim Chafra, var hovedpersonen ikke selv til stede. Over for de syv højesteretsdommere, de to kammeradvokater og PET's juridiske chef oplyste Chafras advokat Tyge Trier, at hans klient havde fået det psykisk dårligt under torsdagens retsmøde.
Også pressen glimrede stort set ved sit fravær, selv om sagen har principiel betydning. Den er nemlig kun den anden i dansk retshistorie, hvor retshandlingen er delt op i en åben del og en lukket del. I de åbne retsmøder kan Chafra og Trier deltage, mens PET i de lukkede retsmøder over for særlig udpegede advokater kan fremlægge materiale, som tjenesten ikke vil have frem på de åbne retsmøder.
Siden Chafra i januar 2009 stævnede Integrationsministeriet for uberettiget fængsling, har Trier opfordret PET til at fremlægge konkrete beviser for, at hans klient skulle være til fare for statens sikkerhed og derfor skulle fratages sin opholdstilladelse. Men det er ikke sket på de åbne retsmøder, sagde Trier, der derefter i korte træk gennemgik, hvad han havde af oplysninger om sin klient.
Hovedkilden er to PET-redegørelser fra juni og juli 2008, i alt 11 sider, forklarede Trier. Som eksempel på oplysningernes dunkle karakter citerede han fra den første redegørelse, at Chafra ifølge tjenestens vurdering »i højere grad havde en overordnet rolle«.
»Men der er intet konkret, ingen kilder, ingen tidsfæstelse, kort sagt ingenting,« sagde Trier, der understregede, at under de omstændigheder er det svært for Chafra at imødegå beskyldningen. Og hvis han ikke kan det, er retssagen ikke fair.
På samme måde med en oplysning om, at Chafra ifølge PET på et tidspunkt »tilkendegav«, at tuneseren KS, der ikke længere opholder sig i Danmark, var den, der var udset til at dræbe karrikaturtegneren Kurt Westergaard.
»Hvem har sagt det? Hvor? Hvornår? Her bør Chafra have mulighed for at komme med et alibi, hvis han kan, men det kan han ikke, når han ikke kan få mere at vide,« sagde Trier, der opsummerende afviste, at han i sagens åbne materiale havde modtaget tilstrækkelig med oplysninger til at kunne instruere den særlige advokat, der også må deltage i de lukkede retsmøder.
»Chafra har ikke haft mulighed for at imødegå beskyldningerne, for vi mangler data, kilder, tidsangivelser, stedsangivelser. Vi kan ikke følge de retningslinjer, som både Højesteret og domstolen i Strassburg har fastsat i denne slags sager om, at der i de åbne retsmøder skal fremlægges tilstrækkeligt materiale til, at den særlige advokat kan instrueres af forsvareren,« sagde Trier og tilføjede, at han to gange havde mødtes med den særlige advokat.
»Men jeg vidste ikke, hvad jeg skulle snakke med ham om.«
Gårsdagens retsmøde var det sidste i sagens åbne del. Nu følger den lukkede del, der føres på et ukendt tidspunkt.


