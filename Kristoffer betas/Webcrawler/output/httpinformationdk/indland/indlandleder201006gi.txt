Giftigt frieri
Et tilbagevendende sommerritual i dansk politik er, at Dansk Folkeparti forlanger ministerposter. Således også i år. Knap har skolebørnene vinket på gensyn til klassekammeraterne, før Kristian Thulesen-Dahl er der med meldingen - i år garneret med endnu et argument: Nemlig at DF med indgrebet i dagpengene har vist, at partiet er med på den værste


Et tilbagevendende sommerritual i dansk politik er, at Dansk Folkeparti forlanger ministerposter. Således også i år. Knap har skolebørnene vinket på gensyn til klassekammeraterne, før Kristian Thulesen-Dahl er der med meldingen - i år garneret med endnu et argument: Nemlig at DF med indgrebet i dagpengene har vist, at partiet er med på den værste. »Vi har vist, at vi er med i alle sammenhænge. Vi er klar til at påtage os det ultimative ansvar,« siger gruppeformanden og tilføjer, at V og K ikke kan sige nej. »Det er op til os selv.« Senere i går lykkedes det alligevel Venstres gruppeformand, Kristian Jensen, at finde et hår i suppen, nemlig euroen. Så længe DF ikke mener, at Danmark skal tilslutte sig den, så er der ingen taburetter.Og her kunne sommerritualet være endt. Et frieri og et venligt afslag. Men denne gang er der for regeringen nogle ubehagelige undertoner, som den bliver nødt til at tage alvorligt. For det første er Danmark ved at indstille sig på et regeringsskifte. Rød blok fører stadigt større i målingerne, og hvordan vil DF agere i den situation? Det mest sandsynlige er, at loyaliteten over for V og K efter et tabt valg vil ligge på et meget lille sted, og at DF ser større perspektiver i på udvalgte områder at kunne samarbejde med en ny regering. Den løsrivelse vil være temmelig meget mere troværdig, hvis den skete før et valg, og den ville skabe større ravage i den røde blok, hvis DF blev en mulig medspiller. Derfor er Thulesen-Dahls frieri denne sommer mere giftigt, og et afslag kan have større konsekvenser.For det andet har DF ret i, at skulle det lykkes Lars Løkke Rasmussen (V) at genvinde magten, så bliver det med nødvendig opbakning fra både DF og Liberal Alliance, som ligger solidt i meningsmålingerne. Det er ikke nemt hver gang at skulle forhandle med så forskellige partier, og DF har efter ni år en berettiget forventning om at være tættere på magten end de liberale opkomlinge.
