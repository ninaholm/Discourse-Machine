Førtidspensionister venter 18 måneder på at få afklaring
Det tager i gennemsnit halvandet år at få førtidspension, viser en ny analyse fra 3F. Derfor er det helt urimeligt at henvise nedslidte efterlønnere til førtidspension, mener S og SF. Konservative vil lette vejen til førtidspension for folk over 60 år
51-årige Tina Andersen har en kronisk depression og har ventet i mere end to og et halvt år på at få førtidspension. Det seneste år har hun hverken fået sygedagpenge eller kontanthjælp, som Information skrev torsdag. Hun håber, at den næste arbejdsprøvning bliver den sidste før pensionen.


 Danskere, der har mistet arbejdsevnen, må i gennemsnit vente 18 måneder på at få førtidspension. Det viser en ny analyse, som fagforeningen 3F har fået lavet på baggrund af tal fra DREAM-databasen.
Den lange ventetid underkender regeringens argument om, at nedslidte danskere bare kan få førtidspension, hvis man afskaffer efterlønnen, siger cheføkonom  i 3F Anita Vium Jørgensen.
»Det her viser, at førtidspension ikke er noget, man bare lige får, selv om man har behov for det. Det er en lang proces overhovedet at få tilkendt den,« siger Anita Vium Jørgensen.
3F har analyseret vente- tiden for samtlige 16.887 nye førtidspensionister det seneste år og opgjort, hvor mange måneder de har været på kontanthjælp, sygedagpenge eller andre offentlige ydelser, der indikerer, at folk ikke kan arbejde.
Halvandet års ventetid er endda et meget konservativt skøn, påpeger Anita Vium Jørgensen, da folk, der eksempelvis bliver forsørget af deres samlever og ikke kan få kontanthjælp, er med til at trække ned i statistikken.
»Derfor kan statistikken ikke være 100 pct. præcis, men den giver en indikation af, at folk venter relativt længe på førtidspension,« siger hun.
I Velfærdskommissionens slutrapport fra 2006 var ventetiden angivet til 2,5 år på offentlig forsørgelse og 1,75 år for folk over 60 år.
Halveret indtægt
Ifølge loven om førtidspension må kommunalbestyrelsen maksimalt bruge tre måneder på at afgøre en sag. Men inden sagen ender hos kommunalbestyrelsen, skal folk først arbejdsprøves og have en ressourceprofil, og det findes der ingen tidskrav for.
I nogle tilfælde bliver folk sendt i arbejdsprøvning i flere år, og det er ikke noget at byde nedslidte mennesker, som i dag kunne få efterløn, mener Socialdemokraternes arbejdsmarkedsordfører, Torben Hansen.
»Disse tal bekræfter, at førtidspension ikke er noget alternativ til efterløn. Efterløn er en rettighed, man har, det er førtidspension ikke,« siger han.
Mens folk venter på førtidspension, går de typisk drastisk ned i indtægt. Som udgangspunkt kan man kun få sygedagpenge i et år, og 70 pct. venter mere end halvandet år, inden de får førtidspension, viser analysen. Af dem ender halvdelen først på kontanthjælp, der kun giver halvt så meget som sygedagpenge eller efterløn.
»Der er pokkers til forskel,« som Torben Hansen (S) siger.
Også formand for arbejdsmarkedsudvalget, Helle Sjelle (K), mener, at 18 måneder er for lang tid at vente for folk over 60 år, og derfor skal man lave en særlig fast track-model til førtidspension for dem, mener hun.
»Hvis man er nedslidt og har et helt arbejdsliv bag sig, står man i anden situation, end hvis man er 20 år og søger en førtidspension. Derfor skal vi lette sagsbehandlingstiden for folk over 60 år,« siger Helle Sjelle.
Diffuse symptomer
Men den urimelige ventetid er ikke det eneste problem ved at sende efterlønnere over i førtidspensionssystemet, mener SFs arbejdsmarkedsordfører, Eigil Andersen.
»Halvandet år i usikkerhed er i sig selv en kæmpe belastning. Desuden er det et stort problem, at hovedparten af de nedslidte efterlønsmodtagere ikke vil være berettiget til førtidspension,« siger Eigil Andersen.
Ifølge Arbejdsmarkedskommissionen vil omkring 40.000 efterlønnere ikke kunne passe et almindeligt arbejde. Men kun 8.400 har så dårligt helbred, at de ville kunne få førtidspension.
Et af problemerne er, at folk med nedslidningssygdomme formentlig har så diffuse symptomer som f.eks. ondt i ledene, at de vil have svært ved at få tilkendt fleksjob eller førtidspension, har lektor i socialret Simon Thorbek fra Professionshøjskolen Metropol tidligere sagt til Information.
Helle Sjelle mener, man skal sikre sig, at der også er muligheder for dem, der er nedslidte. Men særlige nedslidningskriterier for at få førtidspension er ikke en mulighed, siger hun.
»Nej, det kan jeg ikke forestille mig. Men vi er villige til at se på, hvordan man kan lette sagsbehandlingen, og om man kan gøre andre ting, der kan lette vejen til førtidspension,« siger hun.


