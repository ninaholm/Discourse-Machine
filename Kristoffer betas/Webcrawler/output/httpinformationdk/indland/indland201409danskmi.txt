Dansk militæroperation kan blive udvidet
’Det er ikke muligt at vende hovedet væk,’ lyder det fra statsministeren efter beslutningen om at lade danske kampfly angribe Islamisk Stat (IS) i det nordlige Irak


 Selv om Danmark nu lader F16-kampfly deltage i angrebene i det nordlige Irak på Islamisk Stat (IS) samt sender militærrådgivere til området, udelukker hverken regeringen eller oppositionen, at kampflyene senere kan komme til også at bombe mål i Syrien.
»Det er USA sammen med landene i regionen, som opererer i Syrien, mens de vestlige lande opererer i Irak. Vi skal ikke udelukke noget, men vi går til Folketinget med, at vi vil udsende syv kampfly, som skal operere i irakiske luftrum,« siger statsminister Helle Thorning- Schmidt (S), som fredag fik opbakning til udsendelsen af F16-kampflyene fra alle Folketingets partier, undtagen Enhedslisten: »Det er ikke muligt at vende hovedet væk. Der er ikke nogen, der kan dukke sig i den her krig,« lyder det fra statsministeren efter henvendelsen fra USA om det danske bidrag.
Danmark har tidligere besluttet at lade et Hercules-militærtransportfly flyve våben, ammunition og forsyninger til de irakiske og kurdiske styrker i Nordirak, og Venstres formand, Lars Løkke Rasmussen, fastslår, at den seneste beslutning ikke nødvendigvis er den sidste.
»Vi er nødt til at sige til hinanden, og til befolkningen, at når man tager et skridt som det her, så håber vi alle sammen, at det rækker. Vi gør jo ikke det her for sjov. Vi sender danske soldater ud i en situation, hvor de reelt kommer i fare. Og det gør vi for at værne om vores egen sikkerhed og frihed, for vi står over for et monster som verden ikke har set før – en bestialsk terrororganisation, der har voldtaget islam og holder en befolkning i et jerngreb og ikke tyer nogen midler,« siger den tidligere statsminister.
»Vi håber, at det virker, det skridt vi tager. Men vi også nødt til at være dedikerede – forstået på den måde, at når vi tager det her skridt, fordi vi føler det er nødvendigt, så må vi også berede os på at kunne tage et skridt mere, hvis det, hvad jeg ikke håber, viser at blive nødvendigt,« siger Lars Løkke Rasmussen.
Vigtig politisk signal
Udenrigsminister Martin Lidegaard (R) fremhæver nødvendigheden af det brede politiske flertal af hensyn til dels de danske soldater. Og dels det »politiske signal« beslutningen sender til omverdenen.
»Det her er stort skridt, og det er USA, som leder den militære del af arbejdet og ingen har mere travlt end amerikanerne med at understrege, at det bliver lige så vigtigt med at presse på for de politiske og diplomatiske løsninger. Så det er det, jeg vil have superfokus på i de kommende uger og måneder sammen med amerikanerne,« siger Martin Lidegaard.
Beslutningen om at sende de syv kampfly – som ventes endeligt vedtaget af Folketinget onsdag – kritiseres kun af Enhedslisten. Ifølge SF’s formand, Pia Olsen Dyhr, er det afgørende, at folkeretten er overholdt, da den irakiske regering har bedt om hjælpen.
Dårlige militære erfaringer
Enhedslisten gjorde det imidlertid klart allerede i forbindelse med udsendelse af militærtransportflyet, at de hverken kan støtte danske kampfly eller kamptropper. Derfor har det denne gang ikke været nødvendigt at få hovedbestyrelsens accept af beslutningen om at sige nej.
»Vi er helt enige i at IS skal bekæmpes. Der er tale om en fascistisk og morderisk bevægelse. Men Danmarks erfaringer med militære operationer er mildest talt dårlige. I Libyen, Irak og Afghanistan har de militære operationer skabt kaotiske tilstande, og styrket de ekstremistiske kræfter. Og heller ikke denne gang virker det som om der er en langsigtet og gennemtænkt plan,« siger Enhedslistens forsvarsordfører, Nikolaj Villumsen.

