Vilhelmsen vil sende finansministerens regnemaskine til serviceeftersyn
SF’s formandskandidat Annette Vilhelmsen advarer om, at regeringens regnemodeller har ’blinde pletter’ og vil derfor supplere dem med andre af slagsen. Enhedslisten er enig og rejser kravet under finanslovsforhandlingerne


 SF’s formandskandidat Annette Vilhelmsen foreslår nu, at økonomer gennemgår regeringens økonomiske modeller for at finde »blinde pletter«, hvor virkeligheden viser sig at være en anden end teorien.
Det sker, samtidig med at SRSF-regeringen under de igangværende finanslovforhandlinger tager udgangspunkt i netop disse modeller.
»Det er ikke bare et spørgsmål om, hvordan modellerne holder i forhold til virkeligheden. Når vi gerne vil lave grønne investeringer, hvordan skal fremskrivningerne så se ud for, at vi faktisk kan se afkastet af gevinsten?« siger Annette Vilhelmsen som derfor vil »supplere« de nuværende regnemodeller med andre af slagsen.
Den tidligere formand for Kertemindes arbejdsmarkedsudvalg og lokale beskæftigelsesråd henviser til, at hun selv har oplevet, hvordan Lindøværftet fyrede folk – samtidig med at Beskæftigelsesregion Syddanmark rapporterede, at beskæftigelsessituationen så lysere ud. Da Annette Vilhelmsen ringede og spurgte til, hvordan det kunne hænge sammen,lød svaret: ’Der er tale om fremskrivningsmodeller’.
I dag fremhæver Annette Vilhelsem den såkaldte DREAM-model, der ensidigt fokuserer på at øge arbejsudbuddet – selv i en tid med høj arbejdsløshed.
»Jeg synes, at man skulle få nogle økonomer til at se på det – og økonomer af forskellig slags og nogle som har særligt fokus på, hvordan det vil se ud, hvis vi tager de grønne regnemaskiner frem,« siger Annette Vilhelmsen.
ADAM eller DREAM
Den anden kandidat til formandsposten i SF, Astrid Krag, er uforstående over for Annette Vilhelmsens kritik af regeringens regnemodeller. Sundhedsministeren henviser til, at Finansministeriet bruger sin egen økonomiske regnemodel ADAM og ikke DREAM-modellen til sine beregninger.
»ADAM-modellen er en keynesiansk model, som i forbindelse med SF og Socialdemokraternes økonomiske plan Fair Løsning viste, at man får langt mere ud af at fremrykke offentlige investeringer for 10 milliarder kroner end at give skattelettelser for 10 milliarder kroner. Det er fornuftig, keynesiansk venstreorienteret politik. Så den kritik synes jeg er forfejlet,« siger Astrid Krag.
Selv om statsminister Helle Thorning-Schmidt (S) inden folketingsvalget affærdigede de fleste økonomers kritik af Fair Løsning med henvisning til, at økonomi nok er en videnskab »men ikke altid en eksakt videnskab«, anfægter SRSF-regeringen ikke disse regnestykker.
Finansminister Bjarne Corydon (S) har da også tidligere afvist et krav fra Enhedslisten om netop et sådan serviceeftersyn af sin regnemaskine med henvisning til, at en højere arbejdsstyrke fører til en »stort set tilsvarende« stigning i beskæftigelsen både over tid og på tværs af lande.
I dag ønsker Socialdemokraternes finansordfører, John Dyrby Paulsen, ikke at kommentere Annette Vilhelmsens forslag med henvisning til den iganværende formandskamp i regeringspartiet.
Enhedslistens finansordfører, Frank Aaen, bringer til gengæld kravet om et serviceeftersyn af regnemodellerne med ind til bordet under forhandlingerne om næste års finanslov.
»Det er klart, at når SF kommer med gode ideer, så støtter Enhedslisten dem. Uden at vi på nogen måde vil blande os i deres formandsvalg så vil jeg sige, at det kunne være rart, hvis vi fik SF med på at lave en revision af Finansministeriets regnemaskine,« siger Frank Aaen.
Professor i økonomi ved Roskilde Universitet, Jesper Jespersen, mener også, at det er værd at bruge penge på at se en ekstra gang på finansministerens regnemaskine:
»Man kan ikke bare bruge en model til alle tider og til at vurdere alle politiske forslag. Man må være mere selektiv. Og så er det en lidt ligegyldig diskussion om, de bruger eller ikke bruger DREAM-modellen i Finansministeriet. Pointen er, at når Finansministeriet kigger på 2020 – for slet ikke at sige endnu længere frem – så bruger de det økonomer kalder en generel ligevægtsmodel. Og en sådan model er skruet sammen på en måde, der efterlader meget lidt plads til at vurdere effekten af politikken, når der er stor arbejdsløshed. Ligevægtsmodellen antager nemlig, at der er fuld beskæftigelse i 2020«.

