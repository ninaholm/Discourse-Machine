Mistænkte trusselmagere løslades
De fem anholdte for trusler mod DF's leder, Pia Kjærsgaard, løslades, oplyser Københavns Politi. Der er ikke fundet beviser for, at de truede politikeren


 Det var tilsyneladende en storm i et glas vand, da politiet torsdag morgen anholdt fem personer for trusler mod Dansk Folkepartis leder, Pia Kjærsgaard.
Fire af de fem anholdte bliver nu løsladt, efter politiet og PET har ransaget deres opholdssteder. Den femte skal først forklare et større pengebeløb, som han besad.
- Der er ikke fundet noget, der kan bekræfte, at der skulle være noget bag truslerne, siger chefpolitiinspektør Jørgen Aabye.
Sagen startede, da Dansk Folkepartis sekretariat på Christiansborg i tirsdags modtog et anonymt tip om, at de fem navngivne personer planlagde noget, der truede Pia Kjærsgaard.
Sekretariatet gik til politiet, der i samarbejde med PET torsdag morgen ransagede flere adresser på bl.a. Nørrebro i København og anholdt femkløveret.
Hvorfor politiet skred til anholdelse alene efter et anonymt tip, forklarer chefpolitiinspektør Jørgen Aabye således:
- Det hænger velsagtens sammen med det almindelige trusselsbillede, der er mod Pia Kjærsgaard og andre politikere, siger han og nægter at fortælle, om nogle af de anholdte i forvejen var kendt i politiets eller PETs registre.
Han afviser også, at politiet var for hurtige med at anholde de fem.
- Vi fortryder det ikke. Det var nødvendigt i vores optik, siger Jørgen Aabye.
Pia Kjærsgaard var på ferie i udlandet, da kollegerne på Christiansborg modtog det anonyme tip. Hun vendte torsdag eftermiddag hjem.
Politiet overvejer nu, om det er muligt at spore det anonyme tip til Dansk Folkeparti.

