Bagsiden: Corydon skruer ned for varmen
Mange miljøorganisationer udtrykker ofte bekymring over, at miljøet og klimaet ikke står højt nok på regeringens dagsorden. Men den frygt har intet på sig: Finansministeren er nu klar til med god samvittighed at skrue op for varmen i ministeriet


 
	Han bliver ofte kaldt for »Blå Bjarne«, og flere – endda af hans egne partikammerater – har givet udtryk for, at de har svært ved at se det røde i den politik, han sammen med Socialdemokraternes formand, statsminister Helle Thorning-Schmidt, står i spidsen for. Men nu kan finansminister Bjarne Corydon i hvert fald sige, at han er grøn. Eller Finansministeriet er grønt.

	Forleden tildelte klima- og energiminister Martin Lidegaard (R) sin kollega i Finansministeriet en grøn smiley, som betyder, at selve bygningen, hvor Finansministeriet holder til, er »energirigtig«.

	»Jeg synes, det er fascinerende, at man også i historiske bygninger kan få et acceptabelt varmeforbrug med moderne teknologi. På den måde kan vi tænde for radiatoren med god samvittighed over for klima såvel som statskasse,« siger finansminister Bjarne Corydon i en pressemeddelelse i forbindelse med den grønne smiley.

	Ifølge pressemeddelelsen får ministeriet den grønne smiley, fordi ministeriet de senere år har nedbragt varmeforbruget med cirka 20 procent fra 107 kWh pr. kvadratmeter til 85 kWh. Det er blandt andet sket ved at udskifte vinduesglas og ved at sænke temperaturen i weekenden. Det kan egentligt undre, når mange af regeringens store økonomiske reformer og forlig er faldet endeligt på plads i weekender. Men måske har finansministeren udviklet en særlig strategi, hvor han forsøger at fryse oppositionen til enighed?

	Finansministeren bruger også den grønne smiley til i pressemeddelelsen at nævne, hvor meget »klimaet og miljøet ligger regeringen på sinde«:

	»Regeringen har bl.a. lavet en trafikaftale, som løfter den kollektive trafik, en ambitiøs energiaftale, som øger investeringerne i vedvarende energi, og med finansloven for i år afsatte vi mere end 1,5 mia. kr. til grønne job og grøn omstilling,« siger Bjarne Corydon.

	 

