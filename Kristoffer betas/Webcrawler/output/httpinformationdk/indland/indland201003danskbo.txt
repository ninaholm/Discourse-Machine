Dansk bøssebryllup har lange udsigter
Mange snubletråde er udspændt på de homoseksuelles vej til kirkealteret. Deres ret til vielse er eksplosiv værdipolitik
Amerikanske John og Rob blev i 2008 erklæret for rette ægtefolk - i den korte periode, hvor delstaten Californien tillod lovformelige homoseksuelle vielser. I Danmark må giftelystne homoseksuelle indstille sig på en langvarig politisk forviklingsproces


 Halleluja! Snart vil kirkeklokker ringe for homoseksuelle par. Det kunne man tro efter de seneste dages imødekommende tilkendegivelser. Rundspørger blandt bisper, præster og alment godtfolk synes at vise et flertal for bøssers og lesbiskes ret til at gå i kirken og ... Ja, hvad er det egentlig, de skal have lov til? Herom hersker en uklarhed, der er med til at sløre sagens skarpe konflikter.
Allerede i dag kan bøsser og lesbiske gå i folkekirken og finde en præst, der er villig til at velsigne et registreret partnerskab indgået på rådhuset.Skal de homoseksuelles kirkelige retsstilling forbedres, skal de altså gives ret til mere. F.eks. til at de kan indgå selve partnerskabet med præstens mellemkomst i kirkerummet. Som påpeget af kirkeretlig professor Lisbet Christoffersen i seneste nummer af Dansk Kirketidende er gældende dansk lovgivning indrettet således, at »en teknisk finurlighed« lukker muligheden for kirkelig vielse af homoseksuelle. Hun skriver:
»Loven om registreret partnerskab henviser i det store og hele til ægteskabsloven - undtagen de bestemmelser i ægteskabsloven, der giver bemyndigelse til, at vielse kan indgås af præster i folkekirken og i andre trossamfund.«
Kun giftefogederne
Finurligheden betyder, at bøsser og lesbiske kun kan registreres af de kommunale giftefogeder.
Som Lisbet Christoffersen videre fastslår, kræver en indgåelse af partnerskab i kirkerummet to ændringer. Dels af loven, så finurligheden ryger ud. Og dels, at folkekirken får et ritual for indgåelsen af partnerskab.
Hvordan sådanne ritualer bliver til, er noget dunkelt, men biskopperne har utvivlsomt en rolle at spille.
Men hov! Hvorfor skulle bøsser og lesbiske egentlig nøjes med at indgå et registreret partnerskab, når heteroseksuelle kan indgå et 'rigtigt' ægteskab? Hvis der alligevel ikke længere er nogen forskel på de to former for formæling, er det ikke fair, vel?
Nu bliver det symbolsk, så det brager. Regeringspartierne, biskopperne og kirkeministeren har gjort det klart, at de under ingen omstændigheder forestiller sig at gå videre end til kirkeindgåelse af partnerskabet. Ægteskabet er noget helt, helt andet. Denne diskussion kan forekomme som ordkløveri. Men den handler om, hvad ægteskabet overhovedet er for en størrelse. Hvad kærlighed er, og hvad Gud har at gøre i alt dette. Og om bøsser og lesbiske skal totalt ligestilles med andre og i alle sammenhænge.
Som kirkeminister Birthe Rønn Hornbech noget dunkelt udtrykte det forleden:
»Man kan ikke gøre det forskellige ens. Det er efter min mening en hån mod de homoseksuelle.«
Kirkeministeren har bebudet, at hun henover foråret vil føre samtaler med folkekirkelige 'nøglepersoner' om kirkevelsignelse af partnerskab. Det kan trække ud - også fordi flere biskopper er valne ved at blive taget som politiske gidsler. Rønn Hornbech har - med tilslutning fra statsminister Løkke - fremsat ønske om, at Folketinget afventer en rapport fra hende, inden Tinget foretager sig noget. Hun er bekymret ved, at et hastværk fører til kirkesplid.
Røgslør
Til regeringens nølen bidrager, at den insisterer på, at initiativ til ændringer skal komme fra 'folkekirken selv' - uanset at 'folkekirken selv' efter gældende dansk statsret er regeringen og Folketinget. Også dette røgslør gør biskopperne betænkelige ved, hvad de er udset til at legitimere.
Folketinget skal dette forår drøfte et beslutningsforslag fra S, SF og Enhedslisten om »at indføre kønsneutral ægteskabslovgivning, så homoseksuelle par og heteroseksuelle par bliver ligestillet«. Forslaget går dog ikke videre, end at det beholder den 'finurlighed' i partnerskabslovgivningen, der afskærer homoseksuelle fra kirkevielse. I et parallelt beslutningsforslag lægger disse partier op til at gøre det muligt for trossamfund »at vælge at vie homoseksuelle par på lige fod med heteroseksuelle par«.
Regeringen vil givetvis gøre sit bedste for at afstyre oppositionens forslag under henvisning til Rønn Hornbechs igangværende drøftelser og overvejelser.
Samtidig vil den folkekirkelige højrefløj ringe med alarmklokker. Den har tidligere udgivet kampskriftet 'Kærligheden glæder sig ikke over uretten'. Heri hedder det advarende:
»Man må forudse, at det næste, der vil blive rejst krav om kirkelig velsignelse af, er pædofile forhold, biseksuelle trekantforhold og i videre forstand polygami.«


