De radikale er klar til finanslov uden om S og SF
De radikale ryster på hovedet af Socialdemokraterne, der sammen med DF vil hæve det offentlige forbrug. Hvis regeringen viser vilje til de fornødne reformer, er de radikale klar til at indgå aftale om finanslov uden om S og SF


 SR-alliancen fik med gårsdagens finanslovsudspil endnu et skud for boven. For mens Socialdemokraterne sammen med Dansk Folkeparti kritiserer VK for at være nærige, bakker de radikale fuldt op om regeringens økonomiske tilbageholdenhed. Og skulle regeringen vise vilje til de fornødne reformer på skat og arbejdsmarked, er de radikale klar til at lave en aftale - også uden både S og SF.
"Hvis man kan finde hinanden på arbejdsmarkedsdelen, og vi kan komme igennem med noget på udlandsbistand og miljø, kan jeg sagtens se nogle perspektiver. Hvis det er god politik, er vi parat til at gøre det uafhængigt af, hvad andre partier måtte gøre. Det er vi ikke blege for," siger finansordfører Morten Helveg Petersen og tilføjer, at radikale har lavet 'stribevis af aftaler med regeringen gennem årene.'
Sammen med DF kræver Socialdemokraterne, at kommunerne får lov til at bruge flere penge til nybyggeri og renovering af bl.a. slidte skoler og daginstitutioner. Men regeringen fastholder sit anlægsloft, og hos de radikale ryster man også på hovedet over ønsket om at øge forbruget.
"Regeringen fører i forvejen en ekspansiv politik. Vi vil føre en stram økonomisk politik, som er det rigtige i lyset af konjunkturerne. I forhold til nogle af de meldinger fra partierne om at bruge løs og pumpe flere milliarder ud - jamen, vi har jo ikke hænderne til det," siger Morten Helveg Petersen.
Reformvilje er afgørende
Altafgørende for de radikale er, at regeringen viser vilje til de reformer, der er nødvendige for at øge arbejdsudbuddet. 
Morten Helveg Petersen hæfter sig ved, at VK taler meget om behovet for at skaffe flere hænder, men han er langt fra imponeret af regeringens bud på løsninger.
"I betragtning af, at vi ved, hvilken værktøjskasse vi skal gribe efter, synes jeg ikke, man svarer på de her ting," siger han. 
Finansordføreren peger på, at der skal sættes tryk på reformer på både skat og arbejdsmarked.
"Der vil vi komme med konkrete forslag til reformer. Vi vil gerne søge indflydelse på de forskellige ting," siger han.
I går kom det frem, at Arbejdsmarkedskommissionen lægger op til at forkorte dagpengeperioden. Torsdag skal kommissionen for første gang mødes med regeringen samt repræsentanter for arbejdsgivere og fagbevægelse. Og hos de radikale er man 'kolossalt spændte på, hvordan regeringen vil håndtere arbejdsmarkedsdelen'.
"Jeg forventer, at der måske kan laves noget spændende, og jeg håber, vi kan bide os fast i bordkanten. Jeg vil ikke foregribe noget, men der er bestemt ting, hvor vi burde kunne få hinanden i tale. Absolut," siger Morten Helveg Petersen.
SF: Flimmer i billedet
S og SF anser ikke den radikale vilje til en aftale med regeringen for en alvorlig trussel mod oppositionen. 
"Det giver lidt flimmer i billedet, men det afgørende er, at der er fælles fodslag på den lange bane," siger SF's finansordfører, Ole Sohn.
Han betoner, at R fortsat ønsker en S-ledet regering, og vurderer, at hovedaftalen af finansloven allerede er handlet af med DF. 
Også socialdemokraternes finansordfører aner en risiko for, at de radikale slet ikke vil kunne bide sig tilstrækkelig fast i kanten af forhandlingsbordet.
"Det kan meget vel ende med samme proces som tidligere, hvor VK sidder alene med DF," siger Morten Bødskov. 
Morten Helveg Petersen har opfordret regeringen til at vælge mellem R og DF i spillet om finansloven, men det undrer Morten Bødskov. Han hæfter sig ved, at en aftale om finansloven under alle omstændigheder vil omfatte DF, for at regeringen kan sikre sig det fornødne flertal. 
"Og de radikale må jo selv afgøre, om de er i stand til at tilslutte sig skattestoppet og regeringens udlændingepolitik, som er forudsætningen for at være med," siger han.
Venstres finansordfører har tidligere gjort det klart, at en forudsætning for at deltage i en aftale om finansloven er, at man tilslutter sig skattestoppet. Men det krav giver Morten Helveg Petersen ikke meget for. 
"Det har tidligere været sådan, at skattestoppet var adgangsbilletten, men det er gennemhullet nu. SP-ordningen og den forestående skattereform gør, at skattestoppet er illusorisk. Den vej rundt er der ikke meget, der hindrer os i det," siger han.
Morten Helveg Petersen er dog på linje med både S og SF i kritikken af regeringens skattelettelser, der næste år beløber sig til 12 mia. kr. 
"Man kan nu se, at økonomien ikke kan bære de ufinansierede skattelettelser, og så kommer man anstigende med SP-ordningen. Det er en ren tilståelsessag," siger den radikale finansordfører.
De indledende forhandlinger om finansloven går i gang i midten af oktober og ventes afsluttet i løbet af november. 


