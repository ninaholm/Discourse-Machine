Løkke bandt det frie marked
Ifølge Sundhedsministeriet var markedet for sundhedsydelser modent til fri konkurrence i 2006, men det var Løkke Rasmussen ikke. Han gennemtrumfede i stedet langt højere priser til de private sygehuse end nødvendigt. Det bekræfter samtlige kilder i Informations gennemgang af sagen
Da det udvidede frie sygehus°©valg var suspenderet fra november 2008 til juni 2009. sendte regionerne behandlin°©gerne i udbud og fik dem til en pris der var 20-50 pct. lavere end normalt.


 »Jeg har selv det udgangspunkt, at når køber og sælger er enige, så er prisen pr. definition rigtig.«
Sådan affærdigede statsminister Lars Løkke Rasmussen (V) mandag diskussionen om, hvorvidt det offentlige havde betalt overpris til de private sygehuse. Når Danske Regioner og tidligere Amtsrådsforeningen ikke kunne få en bedre aftale i hus, var det deres egen skyld, for prisen var fundet i fri forhandling med de private klinikker og sygehuse, lød argumentet.
Men det er en sandhed med modifikationer, for det har alle dage været regeringen, der fastsatte udgangspunktet for forhandlingerne, og det har været sat højere end nødvendigt. Det var netop kernen i Rigsrevisionens kritik, der sidste sommer dokumenterede, at Lars Løkke Rasmussen som daværende sundhedsminister kunne have sikret lavere priser allerede i 2006.
Det indrømmede hans efterfølger på posten, Jakob Axel Nielsen (K), i et svar til Rigsrevisionen i oktober 2009.
»Ministeriet for Sundhed og Forebyggelse er imidlertid enigt med Rigsrevisionen i, at markedet for private sygehusydelser i Danmark siden 2002 og navnlig i de seneste år har udviklet sig sådan, at der er grundlag for at fastsætte lavere takster end hidtil under det udvidede frie valg,« skriver Jakob Axel Nielsen i sin redegørelse.
Det var der ikke noget odiøst i at sige, for det var allerede et etableret faktum på det tidspunkt. Ud over Rigsrevisionen havde undersøgelser fra Dansk Sundhedsinstitut, AE-rådet, CBS og ikke mindst fra Sundhedsministeriet i både 2006 og  2009 konkluderet det samme.
Når Sundhedsministeriet og dermed Lars Løkke Rasmussen alligevel ikke havde sikret lavere takster allerede i 2006, var det fordi, man vurderede, at det »ville begrænse patienternes frie valg betydeligt«, som Jakob Axel Nielsen forklarer i redegørelsen.
Tre beviser
Derfor konkluderer Rigsrevisionen, at Sundhedsministeriet i perioden 2006-2009 »ikke havde sikret, at de private sygehusydelser var erhvervet under skyldig hensyntagen til økonomien«.
Konklusionen bygger særligt på tre forhold:
Det første er forhandlingssammenbruddet mellem de offentlige sygehusejere, Amtsrådsforeningen, og de private sygehuse i 2006. Udgangspunktet for forhandlinger var de såkaldte DRG-takster, der svarer til gennemsnitspriserne for behandling på de offentlige sygehuse. Men private sygehuse har ikke samme udgifter til akutberedskab og forskning, ligesom de private patienter sjældent er lige så behandlingstunge, som de patienter, der behandles i det offentlige. Derfor ville Amtsrådsforeningen kun betale 80 pct. af DRG-taksterne til de private sygehuse, og det var lykkedes at indgå aftaler med omkring 100 mindre klinikker til den pris. Men de større private sygehuse i brancheforeningen SPPD, der stod for to tredjedele af omsætningen, ville ikke være med. Amtsrådsforeningen tilbød løbende øgede takster, men de private bed ikke på. Til sidst brød forhandlinger helt sammen, da der stadig var en afstand mellem parterne på 20 mio. kr. I overensstemmelse med loven måtte Lars Løkke Rasmussen skride ind, og han fastsatte taksterne til 95 pct. af DRG-taksterne - 12 mio. højere end Amtsrådsforeningen sidste bud, og altså 8 mio. lavere end de privates seneste forslag.
Det er ifølge Sundhedsministeriet det regnestykke, som Lars Løkke Rasmussen støttede sig til, da han mandag for første gang indrømmede, at der måske var givet 100 mio. kr. i overbetaling. I 2006 svarede 12 mio. kr. til en overbetaling på 4 pct., og tager man 4 pct. af de samlede offentlige udgifter til private sygehuse fra 2006 til 2008 kommer man frem til de 100 mio. kr.
Men konsekvensen var også, at de mindre klinikker opsagde deres aftale for at få den højere pris, og at de private sygehuse efterfølgende  ikke var til at rokke længere ned i pris. Formand for Region Syddanmark, Carl Holst (V), skrev det i et brev til Sundhedsministeriet i oktober 2009:
»Viljen til indgreb fra regeringens side har svækket Danske Regioners forhandlingsposition over for privathospitalerne flere år efter,« skriver Carl Holst.
Modargumenterne
Rigsrevisionens andet bevis er, at et udvalg under Sundhedsministeriet vurderede, at markedet allerede i 2006 var modent til at sende en række behandlingsområder i udbud. Løkke havde selv nedsat udvalget efter forhandlingssammenbruddet om priserne, men endte altså med at skrotte udvalgets anbefalinger af hensyn til det frie valg.
Det tredje bevis er de lavere priser, som regionerne opnåede, mens det udvidede frie valg var suspenderet fra november 2008 til juni 2009. Ved at sende behandlingerne i udbud blev priserne 20-50 pct. lavere.
Men det sidste bevis har netop også været et af modargumenterne mod Rigsrevisionens konklusioner. Det har hele tiden stået regionerne frit for at sende behandlingerne i udbud, og derfor er det ikke regeringens skyld, at priserne har været så høje hidtil, siger professor i sundhedsøkonomi Kjeld Møller Pedersen fra Syddansk Universitet. Han har i den forløbne uge skoset de medier og eksperter, der har talt om overbetaling.
»Det er noget sludder-snak. Jeg kan ikke forstå, at amterne og siden regionerne ikke har brugt udbudsmodellen noget mere og afprøvet markedet. Det er ikke regeringens problem, at de ikke har udnyttet det,« siger Kjeld Møller Pedersen.
Men reelt har mulighederne været begrænset for regionerne. Loven har forpligtet dem til at købe behandlinger på de private sygehuse for at overholde behandlingsgarantien, og derfor har det været meget lidt attraktivt for de private sygehuse at underbyde hinanden i en udbudsrunde, når nu kunderne kom af sig selv.
Derfor har regionerne reelt været bundet til det dårlige forhandlingsudgangspunkt, som regeringen fastsatte, vedkender Kjeld Møller Pedersen.
»Jeg har hele tiden sagt, at de private selvfølgelig ikke skal have 100 pct. af DRG-taksterne. Normalt har jeg sagt 15 pct. lavere, og nu er de så endnu lavere. Men jeg har heller ikke sandheden,« siger Kjeld Møller Pedersen.
Konsekvenser
Den 1. april 2009 år indgik regeringen så en ny aftale med Danske Regioner, så forhandlingerne med de private sygehuse fra da af tager udgangspunkt i priserne på de mest effektive offentlige sygehuse. Når parterne bliver uenige, er det fremover en voldgiftsmand og ikke ministeren, der skal gribe ind. Det skete første gang i januar i år, og nu er priserne faldet 20 pct.
Priserne blev altså bedre for det offentlige, straks efter regeringen havde givet et bedre forhandlingsgrundlag og fjernet ministeren som garant for det frie valg og de høje priser. Nu er spørgsmålet så, om de private hospitaler kan leve med de lavere priser.
Det store mediefokus på sagen har i den forløbne uge afdækket, at Sundhedsministeriet kan have brudt rigsrevisorloven, at Lene Espersen (K) og Jakob Axel Nielsen (K) kan have brudt ministeransvarsloven, og senest at den nuværende sundhedsminister Bertel Haarder (V) fortsat ikke har imødekommet en del af rigsrevisorens kritik. Alligevel kan sagen ende med ikke at få konsekvenser for nogen af de implicerede, siger professor i offentlig forvaltning Jørgen Grønnegård Christensen fra Aarhus Universitet.
»Der er jo tale om politiske konsekvenser hele vejen igennem. Det kræver en klar politisk vilje, der er bakket op af et flertal,« siger Jørgen Grønnegård Christensen.
En samlet opposition kræver en omfattende undersøgelse af hele forløbet, men de afgørende mandater ligger hos Dansk Folkeparti og Liberal Alliance. De har valgt at træde vande, indtil Lene Espersen har været i samråd i næste uge.
At dømme efter deres meldinger i pressen ender det højest med en næse til Lene Espersen. Hendes problemer startede i et interview med Politiken i marts sidste år, da hun gjorde opmærksom på, at priserne til private sygehuse var 25 pct. for høje.


