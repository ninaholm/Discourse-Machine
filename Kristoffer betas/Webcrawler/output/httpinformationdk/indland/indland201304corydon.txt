Corydon skal frygte galningene i Enhedslistens hovedbestyrelse
Samtidig med at Enhedslisten fortsætter forsøget på at blive et såkaldt ansvarligt parti, bliver det nødt til at true regeringen med at handle uansvarligt og stemme imod den kommende finanslov. Ellers får Liste Ø ingen indrømmelser. Her er det godt at have en ny og uberegnelig hovedbestyrelse
Enhedslisten holdt årsmøde i weekenden efter et år, hvor deres indflydelse som støtteparti er dalet drastisk. Det gav sig udtryk i en heftig debat blandt de 790 delegerede. De mest venstreorienterede i partiet følte sig kuppet og til dels udrenset.


 Det var en synlig stolt Johanne Schmidt-Nielsen, som i bededagsferien indledte Enhedslistens årsmøde med at konstatere, at det engang var »lidt pinligt«, når nogle snakkede om, at partiet skulle have 10 procent af stemmerne og 10.000 medlemmer.
»Det var dengang, hvor der godt kunne blive lidt stille i lokalet, hvis man fortalte, at man var medlem af Enhedslisten. Dengang hvor mange lige skulle tage sig lidt ekstra sammen, før de gik ned for at dele flyers ud foran den lokale Brugs,« som Johanne Schmidt-Nielsen sagde.
Og det grinede de så lidt indforstået af. De 790 delegerede, suppleanter og gæster til det 24. årsmøde, som var flyttet fra Korsgadehallen på Nørrebro og til Kulturkaj Docken i Nordhavnen på Østerbro.
»Rå elegance – direkte ud til Øresund med udsigt til solnedgang over Hellerup, Skovshoved og Hven,« som Københavns Kommunes tidligere saltlager i dag reklamerer med.
Stadig meget lidt indflydelse
Ellers er der ikke meget at grine af i Enhedslisten. Trods meningsmålinger over 10 procent, og et medlemstal som snart passerer de 10.000, er det ingen hemmelighed, at Liste Ø mangler indflydelse på SRSF-regeringens politik (under årsmødet satte 200 deres navn på en underskriftsindsamling, som opfordrede folketingsgruppen til at stille et mistillidsvotum til finansminister Bjarne Corydon (S)).
Det stopper dog ikke partitoppens forsøg på at gøre Enhedslisten endnu mere ansvarlig eller stueren – for nu at bruge en vending om et tidligere støtteparti.
Ethvert forsøg på oprør blev, om ikke slået ned, så i hvert fald nedstemt på årsmødet. Således vedtog årsmødeltagerne en udtalelse om, at »kun et overvældende flertal i befolkningen kan gennemføre et brud med kapitalismen, og dette flertal skal manifestere sig ved folkeafstemninger og fuldstændigt frie valg til repræsentative forsamlinger«. En vedtagelse, som engang for alle skal lukke demokratidiskussionen i Enhedslisten. Og repræsentanter for, hvad de selv kalder, »den højtråbende venstrefløj« fik ikke plads på partiets kandidatliste til det kommende folketingsvalg.
Slaget om finansloven
Til gengæld forrykkede hovedbestyrelsesvalget ikke balancen mellem tilhængere og modstandere af sidste års finanslovaftale med regeringen (modsat afstemningen om kandidatlisten er der her en indbygget mindretalsbeskyttelse i valgreglerne).
Forud for efterårets finanslovsforhandlinger er kravet til en sådan aftale dog nu blevet skærpet. En finanslovsaftale skal ikke blot afspejle »markante forbedringer«. Aftalen skal også markere et »brud« med regeringens politik og kunne begrundes ud fra »en aktuel politisk og strategisk vurdering«.
Er magtbalancen ikke forrykket i hovedbestyrelsen (som sidste år blåstemplede finanslovsaftalen med stemmerne 15 for og ni imod og en fraværende), så har hele partiet rykket sig i det seneste halve år. Både i folketingsgruppen og hovedbestyrelsen er det ikke muligt – til og uden for citat – at finde nogen, som tror på en aftale om næste års finanslov. Også selv om det kan vælte regeringen og indvarsle en ny periode med Lars Løkke Rasmussen (V).
Men det skal Enhedslisten sige. Ellers får de aldrig nogen indrømmelser. Modsat er der selvfølgelig også grænser for, hvor højt Liste Ø kan skrue retorikken op – og efterfølgende skal bevare troværdigheden, hvis partiet alligevel indgår finanslovaftale. Det var sidste år problemet ovenpå skatteaftalen. Og det bliver endnu mere problematisk ovenpå den netop indgåede vækstaftale.
Modsat skattereformen, hvor Enhedslisten begyndte med at kræve en krone for krone-kompensation, for siden at erkende at aftalen først indfases over en årrække, så mærkes konsekvenserne af velfærdsaftalen allerede fra den 1. januar. Den dag begynder taxameteret at løbe for forringelserne af SU, kontanthjælp og den lavere offentlige vækst.
Afskrækkelsesstrategi
I den situation kan finanslovskritikerne i Enhedslistens nye hovedbestyrelse paradoksalt vise sig at blive partiets stærkeste forhandlingskort. Den tidligere stabschef for Richard M. Nixon, H. R. Haldeman, fortæller i erindringerne, hvordan præsidenten beskrev sin forhandlingsstrategi over for Nordvietnam:
»Jeg kalder den for galningeteorien, Bob. Jeg vil have nordvietnameserne til at tro, at jeg er nået et punkt, hvor jeg kan finde på at gøre hvad som helst for at stoppe krigen. Vi stikker dem beskeden om, at »for Guds skyld. I ved, at Nixon er besat af at bekæmpe kommunisme. Vi kan ikke holde ham tilbage, når han bliver vred – og han har sin hånd på atomknappen« – og så skal selve Ho Chi Minh nok være i Paris to dage senere for at tigge for fred«.
På samme måde er forudsætningen for, at Enhedslistens får held med deres krav, at finansministeren frygter, at galningene i partiets hovedbestyrelse kan finde på hvad som helst!
Straks efter valget af de 25 nye hovedbestyrelsesmedlemmer mødtes de søndag på kajen ved Docken efter at være blevet præsenteret og fotograferet.
Stående omkring en vandpyt stemte medlemmerne ved håndsoprækning om, hvor mange de skal udpege til forretningsudvalget. Der var ikke enighed.

