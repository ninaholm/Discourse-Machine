Fortsat lempelige krav til privatsygehuse
Privathospitaler er ikke underlagt samme kvalitetskrav, når de modtager patienter via sundhedsforsikring, som når de tager patienter fra offentlige ventelister


 Ikke bare i fortiden, men også i fremtiden bliver der stillet mere lempelige krav til privathospitaler, end der gør til de offentlige hospitaler.
Problemet er, mener Socialdemokraternes sundhedsordfører, Sophie Hæstorp Andersen, at privathospitalerne ikke skal leve op til samme kvalitetskrav, når de behandler patienter, der kommer ind ad døren med en sundhedsforsikring i hånden, som når de behandler patienter, der kommer fra de offentlige ventelister.
»Igen vælger man at stille andre kvalitetskrav for danske patienter, der betaler selv eller via en forsikring. Men i lyset af, at flere og flere har en forsikring, stiger problemet, hvis man ikke stiller krav,« siger hun.
Kritikken kommer, efter at regeringen er blevet beskyldt for at favorisere privathospitaler.
Fik mere end nødvendigt
Rigsrevisionen har kritiseret, at regeringen i 2006 lod privathospitalerne få flere penge end nødvendigt, og siden er regeringen blevet kritiseret for at stille mere lempelige kvalitetskrav til privathospitalerne.
Der stilles ikke samme krav til privathospitalerne som til de offentlige sygehuse om, at de skal udføres et bestemt antal af en given operation og dermed opnå en bestemt rutine.
Det sidste bliver ændret fra 2010, når det handler om patienter, som henvises fra de offentlige ventelister, men ikke når det handler om patienter, der enten betaler selv eller har en sundhedsforsikring. Uanset at det kan være den samme type operation, der er tale om. Og det vil Socialdemokraterne have ændret, fordi sundhedsforsikringerne er udbredt til rigtig mange danskere via overenskomsterne, og fordi de er skattebegunstigede.
»Så staten er indirekte med til at betale for dem, og de bliver i praksis brugt på samme måde, som det offentlige. Yderligere er der ingen steder i dag, hvor man kan tjekke kvaliteten,« siger hun.
Socialdemokraterne har indkaldt sundhedsministeren i samråd om spørgsmålet, og vil til efteråret stille forslaget i Folketinget.
Krav på information
Sundhedsøkonom Jakob Kjellberg fra Dansk Sundhedsinstitut siger, at man kan argumentere for, at udbredelsen og skattesubsidieringen af sundhedsforsikringerne gør, at samfundet skal stille hårdere krav. Modsat er det et frit valg, om man vil bruge forsikringen, og man har altid det offentlige sygehusvæsen at gå til.
»Begge standpunkter er legitime, men jeg mener, at man kan argumentere for, at man som patient via forsikringerne har krav på information om, at der ikke er samme krav som til de offentlige sygehuse,« siger han.
Men hvis man vil have et privat alternativ, så kan man ikke bare stille samme krav til volumen og patientgennemstrømning som til de offentlige hospitaler, påpeger han.
»Man kan ikke komme i gang, hvis man skal starte med 1.000 operationer om året. Det ville være umuligt. Så må man stille andre kvalitetskrav i stedet for. Hvis man satte samme krav til volumen til de private, så ville man fastholde et monopol,« siger Jakob Kjellberg.


