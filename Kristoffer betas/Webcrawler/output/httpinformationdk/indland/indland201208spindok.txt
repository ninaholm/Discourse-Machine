Spindoktoren, der kaldte sig embedsmand
Peter Arnfeldt afviste under onsdagens kommissionsafhøring alle anklager om forsøg på lækage. Han forsøgte blot som en god embedsmand at besvare pressens henvendelser
Peter Arnfeldt, tidligere spindoktor for Troels Lund Poulsen ved ankomsten til retten i Gladsaxe onsdag, hvor han skulle vidne for Skattesagskommissionen.


 En tæt morgentåge var lettet, og solen skinnede, da forhenværende skatteminister Troels Lund Poulsens (V) særlige rådgiver Peter Arnfeldt onsdag ankom til Skattesagskommissionens lokaler på Fremtidsvej i Gladsaxe. Efter Ekstra Bladet under tirsdagens afhøringer havde anklaget Peter Arnfeldt for at have forsøgt at lække dele af afgørelsen i Helle Thorning-Schmidt (S) og Stephen Kinnocks fortrolige skattesag til avisen, skulle han nu svare for sig foran kommissionen.
»Pænt goddag,« sagde Peter Arnfeldt og gav smilende journalisterne på de forreste tilskuerpladser hånden, før han satte sig. Han var iført mørkeblåt jakkesæt og hvid skjorte, grønt slips og brune sko. Han lignede en mand med overskud.
Indtil for få dage siden så det ellers ud til, at Peter Arnfeldt var under et massivt pres. Ekstra Bladets chefredaktør havde sagt, at avisen havde »det, der skal til« for at dokumentere spindoktorens forsøg på at lække oplysninger om den daværende statsministerkandidat. Men da avisens politiske reporter Jan Kjærgaard skulle vidne for kommissionen, forklarede han, at han havde slettet sine optagelser af telefonsamtaler, hvor Peter Arnfeldt angiveligt skulle have tilbudt ham at se dele af skattesagen.
Fiktiv mail?
Kommissionen ville først vide, hvilken rolle Peter Arnfeldt havde som særlig rådgiver i Skatteministeriet. Manden, der var kendt som en af VK-regeringens mest drevne spindoktorer, forklarede med rolig stemme, at han havde »relativ lidt med det parti-taktiske at gøre«.
Hans arbejde var primært at tage imod pressehenvendelser, ikke at deltage i politisk rådgivning eller strategiudvikling, og han så sig selv mere som embedsmand end politisk medarbejder.
»Selve jobbet er meget telefonisk,« sagde Peter Arnfeldt.
Typisk tog han imod 30-50 opkald om dagen, heraf 25-30 fra journalister, som han forsøgte at betjene i den rigtige rækkefølge, forklarede han.
Jan Kjærgaard havde tirsdag fortalt om tilblivelsen af en historie i Ekstra Bladet, der i juni 2010 beskrev Helle Thorning-Schmidt og Villy Søvndal som »vendekåber«: På den ene side ville de have danskerne til at betale mere i skat, men på den anden ville de ikke selv indbetale til en særlig konto, som Skatteministeriet samme sommer oprettede til folk, der frivilligt ville betale ekstra skat. Ifølge Jan Kjærgaard var historien nærmest dikteret af Peter Arnfeldt, men det afviste den særlige rådgiver. Han forklarede, at han ikke vidste, Jan Kjærgaard ville bruge oplysningerne om den særlige konto imod oppositionslederne. Dog erkendte Peter Arnfeldt, at han sørgede for at holde en pressemeddelelse om kontoen tilbage, indtil Ekstra Bladet havde plads til historien.
Senere samme sommer videresendte Peter Arnfeldt i begyndelsen af august en mail til Jan Kjærgaard med oplysninger om en lejlighed, som Stephen Kinnock ejede i London og en gæld, som Helle Thorning-Schmidt havde stiftet. »Hej Jan. Her er tippet, som du må gøre med, hvad du ønsker,« skrev spindoktoren og tilføjede, at han ikke kunne stå inde for, om oplysningerne i den videresendte mail var korrekte.
Peter Arnfeldt forklarede, at han havde fået mailen med tippet fra en gammel studiekammerat. Det fik professor i forvaltningsret Niels Fenger, der er medlem af kommissionen, til for første gang at blande sig i afhøringerne. Han ville vide, om Peter Arnfeldt modtog mailen fra sin bekendte »som embedsmand eller som privatperson.« »Som privatperson,« lød svaret.
Men da Niels Fenger spurgte, i hvilken funktion han så videresendte mailen, svarede Peter Arnfeldt »som embedsmand«. »Så det er som embedsmand, at du videresender en privat mail om en konkret personsag til en journalist,« konstaterede professoren tørt.
Makulerede afgørelsen
Derefter begyndte udspørger for kommissionen, advokat Lars Kjeldsen, at spørge til en række telefonsamtaler mellem Peter Arnfeldt og Jan Kjærgaard i dagene efter SKAT Københavns frifindelse af Stephen Kinnock for dansk skattepligt den 16. september 2010.
Ifølge Jan Kjærgaards noter var det i disse samtaler, at Peter Arnfeldt erklærede sig parat til at give Ekstra Bladet indsigt i dele af den fortrolige afgørelse, men det afviste spindoktoren. Han bekræftede dog, at han havde modtaget en kopi af afgørelsen den 16. september. Det skyldtes, at han skulle udfærdige et såkaldt presseberedskab om sagen, men da det dagen efter kom frem, at parret ikke ville offentliggøre hele afgørelsen som forventet, men alene dens konklusion, makulerede han ifølge sin forklaring de fortrolige papirer. Derfor kunne han i sagens natur ikke lække noget til Jan Kjærgaard. Og som han sagde: »Jeg kan ved gud grød hverken genkende sprog eller indhold i de noter, han har gjort sig.«
Ifølge Jan Kjærgaards forklaring var det den 21. september 2010, at Peter Arnfeldt var mest imødekommende i forhold til at lade Ekstra Bladet få indblik i den fortrolige afgørelse. Telefonlisterne viser da også, at de to talte sammen tre gange i henholdsvis 15, 29 og 26 minutter.
Men ifølge Peter Arnfeldt gik de mange minutter med, at Jan Kjærgaard »talte meget længe om skattesagen«, mens han selv undlod at give oplysninger fra sig.
Kommissionsformanden, landsdommer Lars E. Andersen, ville vide, om det var normalt at bruge så lang tid på en journalist. Det var helt normalt, bekræftede Arnfeldt. Ingen spurgte, hvordan det kunne være normalt at bruge sammenlagt en time og ti minutter på en enkelt journalist, når han dagligt tog imod 25-30 opkald fra pressen.

