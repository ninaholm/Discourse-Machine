Liberalt opgør med kommunernes kontrol af borgerne
Kommunerne skal ikke længere blot 'sandsynliggøre' borgernes skyld i sager om socialt bedrageri. Skylden skal bevises, mener Venstre, som nu får opbakning fra den liberale tænketank CEPOS. I praksis betyder det, at sagerne skal overgå til politiet


 Når kommunerne blot skal 'sandsynliggøre' borgernes skyld i sager om socialt bedrageri, går det ud over retssikkerheden, mener Venstre, som i lørdagens Information efterlyste skærpede krav til kommunernes dokumentation i sager mod enlige mødre.
»De kvinder har også en retsstilling, og derfor skal kommunerne ikke blot sandsynliggøre, at der er tale om socialt bedrageri — de skal bevise det,« sagde socialordfører Eyvind Vesselbo (V).
Nu får Venstre opbakning fra den borgerlig-liberale tænketank CEPOS, som efterlyser større retssikkerhed for de anklagede borgere:
»Det er helt klart nye toner fra Venstre, som selv i mange år har talt for mere kontrol. Og vi er helt enige i, at der skal ske noget nu. At der har været et retssikkerhedsmæssigt skred på det her område, som har stillet borgerne dårligere, kan der ikke være nogen tvivl om,« siger chefjurist fra CEPOS, Jacob Mchangama.
Overgår til politiet
»De seneste år har det kun bevæget sig i én retning, og det er mod mere kontrol. Man har givet myndighederne flere instrumenter til at opbygge sager mod borgeren, og man har tilladt mere og mere overvågning på bekostning af borgerens retssikkerhed. Det kan ingen være tjent med,« siger Mchangama.
Men når Venstre taler om, at borgernes skyld rent faktisk skal 'bevises' og altså ikke længere blot 'sandsynliggøres', som det i dag lyder ifølge Ankestyrelsens praksis, kan det kun betyde én ting: At sagerne tages fra kommunerne og lægges over til politiet. For kun politiet har beføjelserne og kompetencerne til at efterforske og dermed bevise decideret skyld i bedragerisager, mener CEPOS.
»Der er jo den skelnen i retssikkerhedsloven, at kommuner ikke må foretage en egentlig 'efterforskning', når der er en konkret mistanke om noget strafbart. I de tilfælde skal sagerne fra kommunerne over til politiet. Hvis man reelt mener, at sagerne mod borgerne skal 'bevises', bliver det en politiopgave,« siger Jacob Mchangama.
Paradoks
For hvis ikke det er en politisag, er den eneste anden mulighed at give kommunerne endnu større beføjelser til at efterforske i borgernes liv, som der i dag ikke er mulighed for indenfor lovgivningen.
»Du kan ikke kræve af kommunerne, at de skal levere en større bevisbyrde uden også at give dem større muligheder for at efterforske. Det er et paradoks, som nok ikke er særlig hensigtsmæssigt, og som helt sikkert heller ikke vil sikre større retssikkerhed, tværtimod. Derfor må den eneste logiske følge af Venstres krav om 'bevis' være, at sagerne behandles hos politiet,« siger Mchangama.
Gået for langt
CEPOS mener principielt, at løsningen på problemet med kommunernes kontrol med borgerne er at gentænke hele ydelsessystemet. Men så længe rammerne for ydelserne forbliver, som de er i dag, må man i det mindste sikre retssikkerheden, siger Jacob Mchangama og tilføjer:
»Meget tyder på, at man er gået for langt. Der har været et stærkt politisk pres til at give endnu flere beføjelser til kommunerne. Vi så daværende beskæftigelsesminister Inger Støjberg gå ud og sige, at hensynet til sammenhængskraften vejede tungere end retssikkerheden, når det for eksempel drejede sig om Pensionsstyrelsens muligheder for at indkræve personlige oplysninger. Det er i sig selv paradoksalt at høre en liberal minister.«

