Godhavnsdrengene får ikke fri proces
Sagen er forældet, mener Civilstyrelsen, der har givet afslag på fri proces til tre tidligere børnehjemsbørn, der har ønsket en officiel undskyldning for de tæsk, de fik på drengehjemmet Godhavn


 
	Civilstyrelsen vil ikke give tre såkaldte Godhavnsdrenge, børn der var anbragt på drengehjemmet Godhavn i Nordsjælland, fri proces. Som Information tidligere har beskrevet, ønskede Godhavnsdrengene at føre sag mod staten for at få en officiel undskyldning for den mishandling og vanrøgt, som de var udsat for, da de i 1960’erne var anbragt på drengehjemmet. Civilstyrelsen henviser til, at der almindeligvis gælder en forældelsesfrist på fem år, og da mishandlingen på drengehjemmet fandt sted i 1960’erne og frem til 1976, har sagen altså været forældet siden 1981.

	»Det er noget værre paragraf-rytteri, som jeg dybest set ikke fatter en skid af,« siger Poul-Erik Rasmussen, der er formand for Foreningen Godhavnsdrengene. Han var 32 år i 1981, men tanken om en retssag er først opstået langt senere. Det skete først efter, at en rapport i 2011 dokumenterede det kolossale omfang af mishandling på Godhavn – herunder medicinske forsøg udført af hjemmets psykiater. Og hvis Godhavnsdrengene havde fået en undskyldning fra en minister, havde de også været tilfredse.

	»Men den ville socialminister Henriette Kjær (K) jo ikke give,« siger Poul-Erik Rasmussen og henviser til, at i en række andre lande, herunder Norge og Sverige, har tidligere anbragte børn fået en officiel undskyldning.

	Godhavnsdrengene har sammen med ansøgningen om fri proces tilkendegivet, at de ville have en erstatning på 10.001 kroner. Men ifølge Poul-Erik Rasmussen er beløbet kun symbolsk:

	»Vi vil da skide på de penge! Men ifølge reglerne skal man søge om en erstatning, og 10.000 kroner er minimum. Det vigtigste for mig og en række andre børnehjemsbørn er en officiel undskyldning, så vi efter mange år kan få afsluttet de voldsomme oplevelser i barndommen, som har påvirket os hele livet igennem,« som han siger.

	Tortur forældes aldrig

	Arne Roel Jørgensen blev sendt til Godhavn i 1964. I 1981, hvor en erstatningssag ifølge Civilstyrelsen blev forældet, var han bare 30 år. Inderst inde har han tænkt, at Godhavnsdrengene nok aldrig ville få fri proces. Han mener, at en sådan retssag nemlig kunne blive, hvad han kalder en bombe under systemet:

	»Mange byrådsmedlemmer dengang har jo vidst noget om, hvad der foregik på Godhavn. Men alligevel blev de ved med at sende børn derop. Så jeg tror, det også handler om, at nogen skal beskytte sig selv,« som Arne Roel Jørgensen siger.

	»Men det er ikke retfærdigt,« tilføjer han.

	Ifølge advokat Bjørn Elmquist, der har skrevet ansøgningen om fri proces, er det hen i vejret at tale om forældelse:

	»Jeg vil fastholde, at det er tortur, som Godhavnsdrengene har været udsat for, og derfor gælder der ingen forældelse. Omfanget af det, drengene har været udsat for, sammenholdt med de medicinske forsøg, som de ikke har hørt om før med rapporten i 2011, gør, at det er tortur,« siger Bjørn Elmquist.

	»Vi vil nu klage til Procesbevillingsnævnet, og hvis de ikke vil anerkende mishandlingen som tortur, må de i hvert fald først regne femårsfristen fra 2011. Før rapporten i 2011 viste, hvor omfattende og systematisk det var, har den enkelte dreng jo troet, at det bare var ham, det gik ud over,« fortsætter Bjørn Elmquist, der i statens manglende lyst til at tage ansvar ser en forklaring på, at der stadig den dag i dag er så mange problemer med anbringelser.

	»Det offentlige har aldrig ville påtage sig sit ansvar. Aldrig, og derfor får det bare lov til at dalre af sted,« som han siger.

