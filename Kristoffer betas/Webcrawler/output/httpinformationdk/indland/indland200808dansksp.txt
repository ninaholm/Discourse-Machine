Dansk Sprognævn ønsker universitetsloven ændret
Dansk Sprognævn deler de konservatives bekymring for det danske sprog på universiteterne - men redningsplanen går ikke langt nok - der skal en ændring af universitets-loven til, mener Niels Davidsen-Nielsen


 De konservatives redningsplan for dansk og engelsk på universiteterne er på mange måder god, mener formand for Dansk Sprognævn, Niels Davidsen-Nielsen - men der er brug for yderligere tiltag, hvis problemerne skal løses.
"Jeg mener, der er brug for en ændring af universitetsloven. Der er brug for en bindende bestemmelse, som sikrer, at dansk også fremover er et sprog, der bruges på universiteterne," siger han. 
De konservatives redningsplan indeholder blandt andet krav om, at forskere skal certificeres, hvis de underviser på et andet sprog end deres eget - og at universiteterne skal udarbejde en forpligtende sprogstrategi. Og det er gode tiltag, mener Niels Davidsen-Nielsen.
"Jeg er helt enig med målene i teksten. Lige nu kører der to sprog side om side, og der skal vi sikre, at det ene sprog ikke bliver marginaliseret og til sidst helt falder ud, sådan som vi ser det på eksempelvis DTU og LIFE på Københavns Universitet, hvor man bevidst arbejder på at bruge mere og mere engelsk," siger Niels Davidsen-Nielsen. 
Han har siddet med i regeringens sprogudvalg, som har lavet den rapport, der ligger til grund for det konservative udspil. Men selv om han er enig i mange af udspillets pointer, så mener han ikke, at de konservative går langt nok:
"Jeg synes, det er en god idé at lave en forpligtende sprogstrategi og at certificere de forskere, der skal undervise på engelsk. Men der er også brug for, at vi tager skridtet fuldt ud og ændrer universitetsloven," siger han.
Ikke tillid
Dermed siger Niels Davidsen-Nielsen også, at han ikke stoler på, at universiteterne selv kan administrere brugen af engelsk.
"Der står i regeringens sprogpolitik fra 2004, at dansk skal være hovedundervisningssproget på universiteterne. Alligevel ser vi, at antallet af engelsksprogede uddannelser stiger og stiger, og man skal ikke være spåmand for at kunne se, hvordan det her ender. Så den frie model er afprøvet, og derfor må der en lovændring til," siger Niels Davidsen-Nielsen og tilføjer:
"Prisen er for høj. Dels i form af fagligt niveautab i formidlingen, dels i form af konsekvenser for det danske sprog. Hvis universitetet bliver et sted, hvor man kun taler engelsk, så får vi et opdelt samfund med en elite, der kommunikerer på engelsk, og en rest, som ikke gør," siger Niels Davidsen-Nielsen.

