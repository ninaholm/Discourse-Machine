Etisk Råd anbefaler donation af både æg og sæd
Etisk Råds anbefaling om at fjerne krav om genetisk ophav til børn ved ægdonation splitter partierne på Christiansborg. Selv de to regeringspartier er uenige
Både æg og sæd skal kunne komme fra fremmede, mener Det Etiske Råd, der nu anbefaler såkaldt dobbeltdonation.


 Fremover kan der blive født børn, der vokser op med en mor og en far, der ikke er biologisk beslægtet med barnet.
Det Etiske Råd anbefaler nemlig at tillade embryo- og dobbeltdonation i forbindelse med fertilitetsbehandlingen af barnløse. Disse må ikke anvendes i dag, fordi lovgivningen rummer en bestemmelse om, at mindst én af de kommende forældre skal være genetisk ophav til barnet.
»Der er et klart budskab: Nemlig at et stort flertal i Det Etiske Råd ikke kan få øje på væsentlige etiske hensyn som på afgørende vis taler imod en lovliggørelse af både embryo- og dobbeltdonation. Hidtil har det været sådan, at der i forbindelse med fertilitetsbehandling mindst skal være én part som er biologisk beslægtet med barnet. Det ændrer sig med embryo- og dobbeltdonation,« siger formanden for Det Etiske Råd, Jacob Birkler.
Ved embryodonation donerer en kvinde et allerede befrugtet æg, som er tilovers fra fertilitetsbehandling, til en anden kvinde eller et andet par. Ved dobbeltdonation doneres både æg og sæd, hvorefter ægget befrugtes uden for kroppen. I begge tilfælde sættes det befrugtede æg op i den kommende mor, som altså oplever at være gravid og føde et barn, hun ikke er genetisk beslægtet med.
Det Etiske Råd understreger dog, at der bliver en række spørgsmål, politikerne i givet fald bliver nødt til at tage stilling til, hvis loven bliver ændret. Spørgsmål om barnet for eksempel bør have adgang til oplysninger om de genetiske forældre, eller om den tilladte opbevaringstid for befrugtede og ubefrugtede æg skal udvides fra de nuværende fem år til 10. Disse eventuelle reguleringstiltag forholder Det Etiske Råd sig ikke til i den 15 sider lange udtalelse.
Forældede krav?
Det har ikke været muligt at få en kommentar fra sundhedsminister Nick Hækkerup (S). Men de to regeringspartier er splittede i spørgsmålet om Det Etiske Råds anbefaling.
»Socialdemokraterne støtter princippet om, at den ene af donordelene skal være kendt. Det skyldes barnets tarv, dets mulige lyst til i hvert fald at have en del af sin genetik rodfæstet,« siger Socialdemokraternes sundhedsordfører, Flemming Møller Mortensen.
Til gengæld er Radikales sunhedsordfører, Camilla Hersom, »åben« over for forslaget. Den radikale sundhedsordfører understreger dog, at det må afhænge af den konkrete udformning af loven – herunder at det sikres, at ingen kvinder føler sig presset til at afgive æg til andre.
»Kravet om, at der er skal være mindst én forælder, er på mange måder lidt forældet. Det vigtigste må jo være, at barnet vokser op hos nogle forældre, som har ønsket det,« siger Camilla Hersom.
»Og vi må erkende, at der i dag efterhånden er så stor en procentdel som ikke kan få børn, at der også er en stor andel af par, hvor ingen af parterne kan det.«
DF er imod
Enhedslistens sundhedsordfører Stine Brix er ikke i tvivl:
»Der findes både par og enlige mødre, som ønsker at blive forældre, men ikke kan, fordi deres fertilitet ikke er god nok. Det har vi allerede accepteret i dag, så vi tilbyder fertilitetsbehandling, donation af æg og sæd. Det her er så bare at tilbyde kombinationen af både at donere æg og sæd.«
Det Etiske Råds anbefaling får dog ikke Dansk Folkepartis sundhedsordfører, Liselott Blixt, på andre tanker.
»Det Etiske Råd tænker måske mest på forældrene, men jeg tænker på barnets tarv. Allerede i dag kan der være problemer, hvis børn ikke kender deres ophav,« siger Liselott Blixt.
Landsforeningen For Ufrivilligt Barnløse har længe advaret om, at den nuværende lovgivning tvinger barnløse par til at rejse til udlandet med de udgifter og risici – i forhold til kommunikation og vejledning – det medfører.
»Hvis det bliver lovligt i Danmark, behøver vi ikke sende de par, eller kvinder, som har brug for både æg og sæd til udlandet. Så kan vi behandle dem herhjemme, hvilket vi selvfølgelig helst vil,« siger Dorthe Knudsen, formand for Landsforeningen For Ufrivilligt Barnløse.
I Danmark bliver cirka 33 procent af alle nedfrosne, befrugtede æg ikke benyttet til assisteret reproduktion og bliver derfor i stedet destrueret eller anvendt til forskning. Disse æg ville i stedet kunne anvendes til donation.
Embryodonation ville blandt andet være aktuelt i forbindelse med de par, der afslutter fertilitetsbehandling med egne kønsceller uden at have fået et barn. Denne gruppe udgør skønsmæssigt 600 par om året.
 

