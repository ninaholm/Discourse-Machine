Salg af almene boliger er et flop
Et politisk flertal vil med ny lov sælge almene boliger for at skabe en mere varieret beboersammensætning i udsatte områder. Men ingen køber de almene boliger, viser en flerårig forsøgsperiode. Alligevel ser Venstre stort potentiale ved den nye lov
Selv om det ikke lykkes at sælge flere almene boliger end hidtil til private, er målet fortsat  at styrke beboermassen, så sammensætningen blandes bedre.


 En ny salgslov, der trådte i kraft den 1. juli i år, skal gøre det lettere at sælge almene boliger i udsatte boligområder, for på den måde at skabe »en mere varieret beboersammensætning«.
Forventningen er at få solgt 100 almene boliger om året. Men i en forsøgsordning fra 2005 til 2009 blev der kun solgt én almen bolig til en ekstern køber og 61 boliger til daværende lejere. Landets største boligselskab KAB spår også ringe salgsmuligheder fremover.
»Den nye salgslov er et udmærket værktøj sammen med mange andre værktøjer til at skabe varierede beboersammensætninger. Men jeg tror ikke, der vil blive solgt særlig mange almene boliger,« siger administrerende direktør Jesper Nygård fra KAB, der administrerer cirka 50.000 almene boliger.
Bag den seneste lovændring står regeringen sammen med Dansk Folkeparti, Radikale og Liberal Alliance. Loven består af et kollektivt og et individuelt afsnit: Den kollektive del gør det muligt for boligselskaber at sælge hele boligblokke, mens pengene fra salget bliver i boligområdet og kan bruges til f.eks. at modernisere området. Den individuelle del gør det muligt at sælge en almen bolig til den enkelte lejer.
Jesper Nygård kalder sidstnævnte del »i værste fald ideologisk og i bedste fald unødvendig«.
Han er venligt stemt over for muligheden af at sælge hele boligblokke, men også den har et »meget lille, kortsigtet salgspotentiale«.
»Det har været vigtigt for regeringen at opretholde loven, men der er ikke brug for den, og der har ikke været nogen efterspørgsel i de fire år, ordningen har kørt,« siger han.
Ikke ét tal
Salget af almene boliger har tidligt været en af regeringens vigtige værdipolitiske kæpheste. Det var en del af valgprogrammet, da den nuværende regering overtog roret i 2001. Daværende kulturminister Brian Mikkelsen (K) kaldte i 2004 salget af almene boliger for »ideologi med valgfrihed«.
I en redegørelse til Folketingets boligudvalg i det oprindelige lovforslag fra 2004 anslog regeringen også, at der i forsøgsperioden ville blive solgt »i størrelsesordenen 5.000 boliger«. Men i ordningens prøveperiode mellem 2005 og 2009 blev der blot solgt 21 KAB-administrerede rækkehuse i Herlev. Og samlet er 61 boliger overgået fra alment til privat ejerskab i perioden.
Til trods for de magre tal er regeringen stadig optimistisk.
»Jeg håber da, at loven kan gøre det attraktivt at sælge og købe en hel boligblok. At den kan bløde op i beboersammensætningen i de udsatte boligområder,« siger boligordfører Louise Schack Elholm (V) og uddyber:
»Jeg tænker ikke på de tidligere erfaringer med salget af almene boliger. For mig er der ikke ét tal, der er det rigtige for, hvor mange boliger, som skal sælges.«
Urealistiske mål
Blandt forligspartierne er begejstringen mindre udtalt.
»Resultatet af loven bliver utrolig beskedent,« mener boligordfører Jørgen Poulsen (R).
»Vi købte i sin tid argumentet om, at loven kan være en genvej til fornyelse af hårdt tiltrængte boligblokke. Både med hensyn til salg af almene boliger, men også muligheden for at rive dem ned. Men det er ikke en blomst, der har groet i vores have,« siger han.
Boligordfører fra DF, Anita Knakkergaard, tror heller ikke på, at målet med de 100 solgte boliger kan indfris.
»30 solgte boliger er mere realistisk. Men jeg forventer ikke det store af ordningen, for den tidligere var heller ingen succes. Men jeg kan ikke umiddelbart se, hvad vi ellers skal gøre, hvis det viser sig at være en fiasko.«
Uanset om det lykkes eller ej at sælge flere almene boliger end hidtil, mener Jesper Nygård, at målet fortsat må være at styrke beboermassen, blot ikke ved at sælge de allerbedste boliger til lejerne.
»Med de boliger kan vi som sektor sammensætte en mere varieret gruppe mennesker i boligområderne, men hvis vi gør lejerne i de bedste boliger til ejere, styrker det ikke sammenhængskraften,« siger han.

