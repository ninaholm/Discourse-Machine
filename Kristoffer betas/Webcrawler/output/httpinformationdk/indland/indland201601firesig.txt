Fire sigtede i Krudttøndesag brugte mobiler i fængslet



 Fire af Omar el-Husseins formodede hjælpere har haft adgang til mobiltelefoner, mens de har været varetægtsfængslet, oplyser justitsminister Søren Pind (V) i en pressemeddelelse.
Kriminalforsorgen og Rigsadvokaten har oplyst, at de fire på forskellige tidspunkter har haft adgang til i alt syv mobiltelefoner.De fire er sammen med en femte sigtet for at have bistået Omar el-Hussein, da han i februar sidste år angreb kulturhuset Krudttønden og synagogen i Krystalgade.
Søren Pind har nu bedt om en samlet redegørelse for, hvordan kommunikationen og koordineringen mellem de involverede myndigheder er foregået.
»Beskrivelsen af forløbet fremstår på nuværende tidspunkt ufuldstændig og fragmenteret. Jeg har derfor bedt de involverede myndigheder om en samlet redegørelse for forløbet,« siger ministeren i pressemeddelelsen.
Justitsministeriet omtaler i pressemeddelelsen sagen som ’terrorsagen’. Men de fem sigtede er alene sigtet for medvirken til drab og drabsforsøg. Straffelovens terrorparagraf er der ikke rejst sigtelse efter.
I alt er fem personer sigtet i sagen. Fire af dem er stadig varetægtsfængslet, mens en i sidste uge blev løsladt.

