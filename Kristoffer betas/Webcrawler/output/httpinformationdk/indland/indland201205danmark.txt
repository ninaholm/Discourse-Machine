Danmark nøler med gratis adgang til forskning
Danmark var godt foran, da man for fem år siden tilsluttede sig EU’s anbefalinger til gratis at dele al offentlig forskning. Men siden er arbejdet gået i stå. Også den nye regering halter efter med en plan for, hvordan anbefalingerne skal føres ud i livet


 For ét år siden barslede et særligt open access-udvalg under Videnskabsministeriet med sin rapport om, hvordan gratis adgang til offentlig forskning i Danmark skulle blive til virkelighed. Siden da er der ikke sket det store.
Mens den britiske regering netop har søsat sit eget open access-projekt, halter den danske regering efter med overhovedet at etablere en politik på området. Det var ellers den første anbefaling i rapporten, siger kontorchef i Kulturstyrelsen, Bo Öhrström, der var formand for open access-udvalget.
»Nogen skal tage bolden op og beslutte sig for, hvad man vil gøre,« siger Bo Öhrström.
Danmark tilsluttede sig allerede i 2007 EU’s konklusioner om vigtigheden af at gøre offentligt finansieret forskning frit tilgængelig for alle. Dernæst nedsatte den daværende videnskabsminister open access-udvalget, der kom med 16 konkrete anbefalinger i marts sidste år. En anden anbefaling var, at udvalget skulle følge den videre implementering. Men der har ikke været nogen implementering at følge, og derfor er udvalget i dag nedlagt, fortæller Bo Öhrström.
»Vi var ellers godt foran på det tidspunkt, internationalt set,« siger han.
Dels stritter de danske forlag fortsat imod den model, som open access-udvalget fandt frem til. Dels kom der et valg i vejen. Uddannelsesminister Morten Østergaard (R) indrømmer, at det ikke er et af de punkter, der har haft højest prioritet i den nye regering.
»Debatten har foregået længe, men regeringen tiltrådte for ikke så længe siden, og vi har arbejdet med 2020-plan og andre ting. Men det skal føre til en national strategi på et tidspunkt,« siger han.
Den danske knast
Der er primært to modeller i spil, når man taler open access: Den gyldne og den grønne.
Den gyldne model handler om, at forskeren og universitetet betaler et forlag penge for at få publiceret sin forskning i stedet for som i dag at overdrage rettighederne til artiklen til forlaget, der så efterfølgende tager sig godt betalt for at give folk adgang til forskningsartiklerne. De fleste forlag kan også gå ind for den model.
Den grønne model handler om, at forskerne parallelpublicerer deres peer reviewed-artikler i en database eller et arkiv, hvor alle forskere inden for området kan søge i dem, samtidigt eller efter publicering i et traditionelt tidsskrift. Det er også den model, open access-udvalget anbefaler, da det er en billig vej til at bevare en kvalitetssikring af artiklerne.
Men modsat de fleste engelsksprogede videnskabelige tidsskrifter tillader de fleste danske tidsskrifter ikke parallelpublicering. Argumentet er, at tidsskrifterne bliver ramt på økonomien, fordi forskere og universitetet vil holde op med at abonnere på dem, og at mange ville lukke.
Netop spørgsmålet om de danske forlag er en væsentlig knast i arbejdet med at lave en officiel dansk politik, siger Morten Østergaard.
»Der er nogle forretningsmodeller, der skal ændres for at sikre, at vi fortsat har forskningspublikationer på dansk. Men det skal ikke tjene som undskyldning for ikke at gøre noget ved det,« siger Morten Østergaard.
Han sætter sin lid til, at de centrale forskningsråd kan lægge fundamentet, når de snart kommer med deres egen open access-politik.
Nølende forskere
Imens nøler forskerne med at tage de nye muligheder til sig på egen hånd. For nogle år siden konkluderede en britisk undersøgelse af omkring 10.000 tidsskrifter, at over 90 pct. tillod parallelpublicering eller selvarkivering, siger Bertil Dorch, der er centerleder for forskerservice ved Det Kgl. Bibliotek, hvor han har arbejdet med open access.
»Teknisk set kan det sagtens lade sig gøre inden for alle fagområder. Så jeg tror snarere, det handler om den måde, forskerne plejer at publicere på,« siger han.
For fire år siden oprettede han sammen med det franske nationale forskningsråd en forskningsdatabase for humaniora i hele Norden, hvor forskerne frit kunne dele deres forskning. Men i dag ligger der kun lidt over 100 publikationer, fortæller Bertil Dorch.
Omvendt har fysikerne haft et åbent fagligt arkiv, arXiv.org, der har eksisteret lige så længe som internettet. Allerede inden internettets udbredelse havde fysikerne tradition for at dele preprints (udkast til artikler, red.), og efterfølgende er det blevet digitaliseret. Men også blandt andre forskergrupper synes ideen om open access nu at have fået et momentum, mener Mikael Elbæk, der er specialkonsulent på Danmarks Tekniske Informationscenter og formand for Dansk Open Access Netværk
»Det er generelt svært at få forskerne til at selvarkivere, men der er enkelte universiteter og fagområder, som skiller sig ud. I 2011 blev mere end 30 procent af alle peer reviewed-artikler på DTU parallelpubliceret i orbit.dtu.dk,« forklarer Mikael Elbæk.
Bertil Dorch tror også på, at måden, man publicerer på, langsomt vil ændre sig med den kommende generation af forskere – dem, som er ph.d.-studerende nu.
»Når de selv bliver professorer og lektorer, vil de begynde at gøre det, fordi de kan se en fordel ved det. Alle forskere vil gerne læses og bruges og citeres, og der får de altså større muligheder, når forskningen er frit tilgængelig,« siger Bertil Dorch.
 

