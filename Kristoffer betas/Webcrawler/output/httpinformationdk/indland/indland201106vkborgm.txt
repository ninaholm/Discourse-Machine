VK-borgmestre kritiserer regeringens udlændingepolitik
En stor del af landets borgerlige borgmestre mener, der er for mange stramninger på udlændingeområdet og for meget fokus på integration på Christiansborg i forhold til de reelle problemer. Vi har nået grænsen for stramninger, lyder det fra borgmestrene


 De borgerlige borgmestre har fået nok af stramninger på integrationsområdet og den negative debat om udlændinge. Det viser tal, som Information har fået trukket ud af en undersøgelse lavet af nyhedsbrevet Momentum blandt landets borgmestre.
I alt 12 ud af de 23 borgerlige borgmestre, der har deltaget i undersøgelsen, svarende til 52 procent, mener, at landspolitikerne har for meget fokus på stramninger af udlændingepolitikken frem for brugbare løsninger i hverdagen.
Borgmester i Ringsted, Niels Hermansen (V), er en af de borgerlige borgmestre, der er kritiske over for regeringens indvandrerpolitik.
»Det drejer sig ikke om andet end stramninger. Der bliver trådt på indvandrerne og retspolitikken, hver gang regeringens støtteparti skal lægge stemmer til noget. Det bryder jeg mig ikke om,« siger Niels Hermansen.
Borgmester i Helsingør, Johannes Hecht-Nielsen (V), mener også, at der er for meget fokus på stramninger.
»Vi har nået grænsen nu. Der er ikke brug for flere stramninger. Vi har brug for arbejdskraften. Alene af den grund er det meget uheldigt, hvis landspolitikerne fortsætter den meget negative retorik,« siger Venstre-borgmesteren.
Samme undersøgelse viser, at 13 af de borgerlige borgmestre mener, at der er for meget fokus på integration i den landspolitiske debat i forhold til de reelle integrationsproblemer.
I Helsingør, hvor 12-13 procent af borgerne har en anden etnisk baggrund end dansk, mener Johannes Hecht-Nielsen, der er meget begrænsede problemer på integrationsområdet.
»Mange udlændinge oplever, de er forkerte, fordi der bliver talt meget negativt om dem, og det er ubegrundet, fordi de ganske få problemer, der er med integrationen, slet ikke svarer til omtalen,« siger Johannes Hecht-Nielsen.
Integrationsminister Søren Pind (V) mener, at det står de borgerlige borgmestre frit for at kritisere udlændingepolitikken: »Jeg har altid følt, at det er tåbeligt at kritisere, at et spørgsmål fylder for meget. Vi har ytringsfrihed her i landet, og enhver er frit stillet med hensyn til at starte eller bidrage til en hvilken som helst debat,« skriver Søren Pind i en mail til Information.

