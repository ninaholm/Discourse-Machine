Omfattende svindel med dansk Afghanistan-bistand
Mindst 10 danske bistandsprojekter i Afghanistan har været ramt af korruption, svindel og tyveri, viser en aktindsigt fra Udenrigsministeriet. Præsident Karzai påstod under sit besøg for nylig, at den danske bistand er i gode hænder
 
	»Jeg kan med fuldstændig sikkerhed sige til det danske folk, at den afghanske regering vil yde de penge, danskerne giver til det afghanske folk, den største retfærdighed,« sagde præsident Hamid Karzai, da han besøgte Danmark tidligere på året. Foto: Keld Navntoft/Scanpix


 
	Der bliver svindlet på alle niveauer med den danske milliardbistand til Afghanistan – lige fra ministeren, som bruger donorpenge på at købe en lejlighed, til regnskabsmedarbejderen, som stikker af med 40.000 dollar efter et besøg i banken. På baggrund af en aktindsigt fra Udenrigsministeriet kan Information i dag tegne et detaljeret billede af, hvordan svindlen med danske bistandsmidler finder sted. I mindst 10 tilfælde siden 2005 har danske bistandsprojekter i Afghanistan således været ramt af korruption og svindel, og dermed er en væsentlig del af de 530 millioner kroner, Danmark hvert år giver i bistand til Afghanistan, havnet i de forkerte lommer.

	»Sagerne viser, at korruptionen findes på alle niveauer i det afghanske samfund,« siger Afghanistan-ekspert Christian Bayer Tygesen fra Københavns Universitet.

	Han understreger, at det af den grund er naivt at tro, at Danmark kan undgå spild af bistandsmidler.

	Christian Bjørnskov, der er lektor og forsker i international økonomi ved Aarhus Universitet, vurderer, at de 10 danske korruptionssager blot er toppen af isbjerget.

	Det er imidlertid vanskeligt at gøre op, hvor stor en del af den danske bistand, der bliver svindlet med, da Danmark som oftest giver pengene til store fælles puljeprojekter.

	NATO’s antikorruptionschef, Flemming Agerskov, anslog for nylig, at der svindles med en tredjedel af den danske bistand uden dog at kunne fremlægge dokumentation herfor.

	Tomme løfter

	Da Afghanistans præsident, Hamid Karzai, for tre uger siden besøgte Danmark, garanterede han, at danske bistandsmidler ikke ville forsvinde i korruption.

	»Absolut! Jeg kan med fuldstændig sikkerhed sige til det danske folk, at den afghanske regering vil yde de penge, danskerne giver til det afghanske folk, den største retfærdighed – såfremt de giver dem til den afghanske regering og gennem vores budgetsystem, som vi er ansvarlige for,« sagde Karzai til DR.

	Størstedelen af den danske bistand kanaliseres i dag igennem Karzais regering, og det er derfor påfaldende, at tre af de 10 sager, Information har fået indsigt i, netop omhandler svindel i hans administration.

	Udviklingsminister Christian Friis Bach (R) erkender, at Karzais løfter ikke er meget værd.

	»Vi ved udmærket, at Karzais bastante udmelding ikke holder i byretten,« siger han til Information. »Men den korruption, der rammer danske bistandsmidler, er meget beskeden i forhold til den samlede udbetaling til Afghanistan,« siger Christian Friis Bach.

	Danmark har siden 2002 givet over 3,5 milliarder kr. til genopbygningen af Afghanistan.

