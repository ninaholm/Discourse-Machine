Dansk Frisind er sat på standby
Det kneb med buddene, da den nye forening Dansk Frisind i efteråret opfordrede danskerne til at komme med centrum/venstre-forslag til, hvad danskhed er. Men selv om foreningen i dag er gået i dvale, fastholder foreningens formand, Mikael Lemberg (S), at missionen lykkedes
Det var som en modreaktion til følelsen af, at Dansk Folkeparti har monopol på alt, hvad der er dansk, at foreningen Dansk Frisind blev stiftet i efteråret. Efter en kort og hektisk tid i medierne er der dog ikke sket meget i den nye forening.


 Nationalisterne og højrefløjen har taget patent på danskheden - for alle de andre partier på midten og til venstre i dansk politik har opgivet kampen om at formulere og definere, hvad det vil sige at være dansk.
Det var baggrunden for, at en nystiftet forening, Dansk Frisind,  i efteråret lancerede en youtube-baseret kampagne, hvor danskerne blev opfordret til at sende deres egne videoer ind med bud på, hvad det vil sige at være dansk.
Men trods stor opmærksomhed i kampagnens første døgn udeblev succesen. Kun fire bud kom på nettet - heraf to, som samfundsdebattøren Rune Engelbreth Larsen allerede havde produceret i en anden sammenhæng.
I dag er foreningens hjemmeside nedlagt og aktiviteterne gået i stå.
Alligevel mener foreningens formand, S-byrådsmedlem Mikael Lemberg fra Hillerød, at missionen lykkedes.
»Vi var nok lidt forud for vores tid rent teknisk. Men der var rigtig mange inde på vores hjemmeside - over tusind på det første døgn. Vi fik henvendelser fra flere undervisningsinstitutioner, der havde brugt filmen som oplæg til diskussion i undervisningen. Og vi deltog i debat i forskellige medier. Så selv om vi ikke fik så mange kon-krete forslag, var vi med til at starte en debat. Og det er vi stolte af.«
Frisindet er vigtigt
- Fik I forbedret vilkårene for det danske frisind?
»Vi var med til at sætte en streg under, at frisindet spiller en vigtig rolle i det danske samfund. Det kan det gøre på mange forskellige måder - som Information også har vist med den artikelserie, I har kørt over sommeren. Det vigtige for mig er frisind, når vi snakker debatkultur. Hele den her tendens med at sige, at enten er du med os eller også er du imod os, er ikke, hvad jeg forstår ved dansk frisind.«
- Men er danskerne i virkeligheden særligt interesserede i den diskussion?
»Interessen er der stadigvæk - vores facebook-gruppe har over 800 medlemmer, og dér diskuteres da stadig. Men der skal være en motor til at holde folk til ilden. Det var ildsjæle, som var med til at stifte foreningen - og ild-sjæle har det med at lægge deres kræfter mange forskellige steder,« siger Mikael Lemberg, der selv i mellemtiden har overtaget S-næstformand Nick Hækkerups gamle plads i byrådet i Hillerød.
www.df.dk
Ideen til foreningen blev til, da Lemberg sidste år startede en internetbaseret indsamling for at købe domænenavnet 'www.df.dk' af Landsforeningen Danske Folkedansere og donere det til Dansk Flygtningehjælp - og dermed forhindre Dansk Folkeparti i at få det.
»Herigennem kom jeg i kontakt med en masse forskellige mennesker, der alle var enige i, at hele debatten omkring danskhed er meget ensporet. Der er kun ét bud - og det kommer fra den yderste højrefløj. Og er man ikke enig i dette indadvendte Morten Korch-billede, er man ikke en rigtig dansker.«
- Hvad er dit eget bud på danskhed og dansk frisind?
»Jeg bruger gerne tre punkter: Det lune Danmark, hvor vi har humor og plads til at tage pis på os selv. Det trygge Danmark med demokrati, rettigheder og social retfærdighed. Og det frie Danmark med  mangfoldighed, tolerance og plads til alle minoriteter.«
- Og sådan et samfund har de andre partier ikke formået at sælge?
»De har spillet med på Dansk Folkepartis bud på danskhed og ikke formået at præsentere deres eget i stedet. Og så tror jeg, at mange er blevet bange for at blive kaldt nationalister. Det er det våben, som mange andre aktører har brugt mod Dansk Folkeparti. Men det kommer tilbage og bider dem i halen nu.«
- Den kritik gælder også dit eget parti?
»Da vi lancerede kampagnen var Henrik Dam Kristensen (udlændingeordfører for S, red.) ude og rose den - og dét var jeg glad for. Men siden er der ikke sket så meget. Men det kan man nu ikke klandre ét parti for. Der er som sagt en del partier, der ikke har haft forståelsen for, at dét at repræsentere noget dansk er meget vigtigt for danskerne. Den debat kunne godt bruge nogle flere vitaminpiller«.
- Men det bliver ikke fra foreningen Dansk Frisind?
»Jeg ville elske, at foreningen kom i gang igen. Men jeg må også erkende, at min egen tid er blevet begrænset. Så hvis nogen har formlen til at sætte gang i foreningens arbejde igen, så står formandsstolen ledig,« siger Mikael Lemberg.


