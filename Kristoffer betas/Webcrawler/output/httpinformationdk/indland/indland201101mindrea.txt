Mindreårige ulovligt nægtet statsborgerskab
Integrationsministeriet har brudt endnu  en FN-konvention. 'Det minder mere og mere om en tamil-sag,' lyder kritikken
Før Iman El-Hajj fyldte 18, søgte hun om at blive dansk statsborger. 'Kom igen, når du er 18,' lød beskeden fra myndighederne til den statsløse kvinde, stik imod FN's Børnekonvention: 'Jeg fik bare at vide, at det havde jeg ikke ret til at søge. Og hvis jeg alligevel søgte om det, så ville jeg få afslag,' fortæller Iman El-Hajj, der i dag er 20 år og indehaver af en frisørsalon i Aalborg.


 Flere mindreårige statsløse har fået ulovligt afslag på statsborgerskab fra Integrationsministeriet. De statsløse mindreårige, der ifølge Informations oplysninger var mellem 15 og 18 år, har fået afslag på deres ansøgninger, selv om de ifølge FN's børnekonvention har et klokkeklart krav på statsborgerskab.
»Det er et brud på konventionen,« siger indfødsretsekspert Eva Ersbøll fra Institut for Menneskerettigheder, som er overrasket over, at ministeriet angiveligt har »krævet af børn, at de skulle bestå en indfødsretsprøve, der forekommer at være lavet til voksne.«
Den nye afsløring kommer dagen efter, at Integrationsministeriet som følge af Informations afdækning erkendte at have overtrådt FN's konvention om begrænsning af statsløshed, der gælder for 18-21-årige.
Allerede den 27. januar 2010 orienterede integrationsminister Birthe Rønn Hornbech (V) Folketingets Indfødsretsudvalg om, at hendes ministerium var blevet »opmærksom på, at behandlingen af sager omfattet af § 17 er sket i overensstemmelse med de almindelige retningslinjer for behandlingen af sager om dansk indfødsret ved naturalisation.«
Det betyder i klar tale, at Integrationsministeriet har krævet af 15-18-årige statsløse, at de bl.a. skulle dokumentere sprogkundskaber og kendskab til dansk kultur og historie for at blive danske statsborgere, selv om de ifølge FN-konventionen netop ikke skal leve op til de normale krav.
De udvalgsmedlemmer, Information har talt med, har ikke været opmærksomme på betydningen af ministerens skrivelse.
SF's indfødsretsordfører Hanne Agersnap er »rystet«.
»Ministeriet bryder ikke bare én, men to FN-konventioner, der i flere år har været en del af dansk lovgivning.  Jeg må sige, det minder mere og mere om en tamilsag.«
Enhedslistens Johanne Schmidt-Nielsen mener, Integrationsministeriets praksis har været »pilrådden.«
»Man underskriver åbenbart bare konventioner for syns skyld,« siger hun.
Integrationsminister Birthe Rønn Hornbech har ikke ønsket at kommentere sagen.

