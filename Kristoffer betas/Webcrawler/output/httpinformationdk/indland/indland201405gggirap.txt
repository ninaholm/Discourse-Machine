GGGI-rapport efterlyser ny strategi
Danida-rapport efterlyser en mere fattigdomsorienteret strategi i GGGI, hvis Danmark fortsat skal bruge ulandspenge på at støtte organisationen


Den internationale konsulent-organisation Global Green Growth Institute, GGGI, har efter mere end et års skarp kritik fået styr på økonomien. Men organisationen bruger fortsat for mange kræfter på at hjælpe relativt velstående mellemindkomstlande til, at Danmark kan bruge sine ulandsmidler på at støtte organisationen. Sådan lyder hovedkonklusionen i den vurderingsrapport, som udviklingsminister Mogens Jensen (S) netop har afleveret til Folketinget.Rapporten er udarbejdet af to erfarne Danida-folk og to uafhængige konsulenter og skal senere på måneden danne grundlag for en beslutning om, hvorvidt Danmark skal fortsætte sin årlige støtte til GGGI på 90 millioner kroner.Klimakonsulent Mattias Söderberg fra Folkekirkens Nødhjælp roser rapporten, som han mener giver mange af GGGI’s kritikere ret, bl.a. i at organisationen svigter de fattigste lande: »GGGI har simpelt hen ikke tilstrækkelig fokus på fattigdomsbekæmpelse og rettigheder, som er de to nøgleprincipper, der ifølge Folketinget skal styre dansk ulandsbistand. Hvis ikke GGGI lever op til disse principper, kan Danmark ikke blive ved med at bruge ulandsmidler på den« siger han. »Så må man i stedet bruge erhvervsstøttemidler eller penge fra den såkaldte globalramme, der ikke er øremærket til at hjælpe verdens fattigste.«Skarp kritikUdviklingsøkonom Christian Bjørnskov fra Aarhus Universitet mener, at Danida-rapporten er overraskende kritisk: »Den er selvfølgelig holdt i et diplomatisk og venligt sprog, som den slags rapporter er, men hvis man læser mellem linjerne, fremgår det klart, at GGGI er en organisation, der har meget svært ved at finde sit formål,« siger han. »Og det stemmer helt overens med tidligere rapporter, der er lavet om organisationen.«Af samme grund mener Bjørnskov ikke, at Danmark skal fortsætte sin støtte: »Det er penge ud af vinduet efter min opfattelser. GGGI er en politisk lobbyorganisation, som forsøger at overtale politikere verden over til at satse på grøn vækst. Men det kommer der ikke nødvendigvis grønne virksomheder eller flere grønne jobs ud af. Det, der er brug for, er reel vidensdeling, og det er ikke det, GGGI beskæftiger sig med.«Både Söderberg og Bjørnskov erkender, at GGGI har fået ryddet op i økonomien oven på en omfattende kritik af pengespild og bilagsrod.Men der er stadig plads til forbedring, mener Bjørnskov. Han peger bl.a. på, at Danida-rapporten fortsat sætter spørgsmålstegn ved det fornuftige i, at GGGI opretholder nogle meget dyre landekontorer i London, København og Abu Dhabi og insisterer på, at alle organisationens landekontorer skal have en meget højtlønnet landedirektør.Danida-rapporten efterlyser desuden, at GGGI udarbejder en klarere strategi for organisationens fremtidige arbejde, men undskylder den manglende strategiudvikling med, at alle kræfter har været brugt på at bringe orden i økonomien.Mattias Söderberg mener, at på baggrund af den kritiske Danida-rapport bør en fortsat dansk støtte til GGGI i det mindste indeholde en række betingelser, som sikrer, at organisationen fremover får mere fokus på fattigdomsbekæmpelse, inddragelse af civilsamfundet og f.eks. arbejdstagerrettigheder.Christian Bjørnskov er imidlertid ikke optimistisk mht. til muligheden for at reformere organisationen indefra: »Der er mange andre interessenter end Danmark og Norge, som ønsker at trække i den retning, så jeg tvivler på, at det kan lade sig gøre, selv om Danmark har en bestyrelsespost.«Spørgsmålet om, hvorvidt Danmark skal forsætte sin støtte til GGGI, skal behandles i det såkaldte Bevillingsnævn den 13. maj. Rådet består af fire uvildige udviklingseksperter og fire repræsentanter fra Udenrigsministeriet. hvis tre af de fire eksperter vender tommelfingeren nedad, bliver anbefalingen et nej. Men da rådet kun er et råd, kan udviklingsminister Mogens Jensen (S) beslutte at fortsætte støtten uanset rådets anbefaling. Og det er præcis, hvad kilder i rådet mener, vil ske.
