Enhedslistens venstrefløj: Vi bliver udrenset
Der blev ikke plads til nogen fra Enhedslistens ’højtråbende venstrefløj’ blandt folketings- kandidaterne. Gruppeformand afviser udrensning


 Selv om Enhedslistens EU-ordfører, Nikolaj Villumsen, i går afsluttede partiets årsmøde med at takke de delegerede for at have vist, at »vi står samlet om vor dejlige og voksende socialistiske parti«, så anklager dets venstrefløj nu ledelsen for at udrense dem.
Anklagen kommer, efter at der hverken blev plads til Anna Rytter eller Jonathan Simmel blandt de 21 navne på Enhedslistens kandidatliste til det kommende folketingsvalg. De to blev ellers henholdsvis nummer 16 og 18 i den vejledende urafstemning blandt medlemmerne.
»Der sker en systematisk udrensning af den højtråbende venstrefløj. Men sådan er det selvfølgelig i et demokrati. Flertallet bestemmer. Desværre betyder det så også, at kandidatlisten er renset for kandidater fra den venstrefløj som ellers fylder en del blandt medlemmerne. Derfor er det jo lidt hyklerisk, når partitoppen fra talerstolen taler om demokrati, og at der skal være plads til os alle, når man så systematisk udrenser alle dem, som ikke er politisk enige,« siger Anna Rytter som er medlem af Internationale Socialister (IS) og en af kritikerne af den seneste finanslovaftale.
Ærgerligt for dem, men ...
Efter en række afstemninger om de i første omgang syv kandidatlister stod valget til sidst mellem to. En liste, hvor Anna Rytter var nummer 18 – og én, hvor hun ikke var med. Sidstnævnte kandidatliste, som var stillet af medlem af hovedbestyrelsen Bruno Jerup, vandt med stemmerne 224 mod 157.
Selv om Bruno Jerup understreger, at delegerede kan have stemt, som de gjorde, af mange forskellige grunde, så kalder han det også for en »politisk markering«.
»Man kan ikke sige andet. Men vi har ønsket at stillet et godt hold, for man skal huske, at som det ser ud i dag, så står alle 21 faktisk til at blive valgt,« siger Bruno Jerup.
På samme måde glimrer medlem af Socialistisk Arbejderparti (SAP), Jonathan Simmel, også med sit fravær på kandidatlisten. Jonathan Simmel forklarede lørdag Berlingske, at »vi kan godt acceptere en væbnet revolution i Danmark, så længe vi holder fast i, at der skal være massiv folkelig opbakning«.
»Jeg ved ikke, om jeg vil gå med på, at det er en systematisk udrensning. Men der er en problemstilling i forhold til, at vi er et bredt parti, og favner mange folk, og så bør man i alle led af den demokratiske proces huske, at der også skal være plads til de politiske mindretal,« siger Jonathan Simmel.
Medlem af hovedbestyrelsen og SAP, Hans Jørgen Vad, kritiserer også den nye kandidatliste.
»Når det er en vejledende ur­afstemning, så bør man også følge den vejledning som ligger i den. Det er et problem – og usagligt – at man ikke gør det,« siger Hans Jørgen Vad.
Enhedslistens gruppeformand, Per Clausen, genkender dog ikke billedet af en udrensning af den højtråbende venstrefløj i partiet.
»Det kender jeg ikke noget til. Men det er klart, at hvis man ikke bliver valgt, så bliver man nødt til at finde en forklaring. Forklaringen er vel, at de delegerede stemmer på dem, som de har størst tillid til. Og det er ærgerligt for dem, der ikke bliver valgt. Men om det betyder, at man er højtråbende eller venstrefløj, det ved jeg ikke«.
Spidskandidat blev igen politisk ordfører, Johanne Schmidt-Nielsen.

