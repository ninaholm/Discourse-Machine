Internationale studerende har for dårlige vilkår
Der er prestige i at få så mange internationale studerende til landet som muligt, men når de først er her, lever og arbejder de ofte under helt urimelige forhold, mener Danske Studerendes Fællesråd
-Jeg har allerede fået tilbudt job i det internationale forsikringsselskab, hvor jeg har haft studiejob, men jeg kan jo ikke sige ja til det, når jeg har fået besked på, at jeg skal ud af landet hurtigst muligt-, fortæller Flavia Oregon.


 Antallet af udenlandske studerende i Danmark har været støt stigende igennem de seneste 10 år, men deres levevilkår her er et overset problem, mener international ordfører i Danske Studerendes Fællesråd, Stinna Gammelgaard:
"Mange internationale studerende har alt for meget arbejde og dumper eksamener eller dropper ud af studiet, fordi flere af dem bliver nødt til at arbejde omkring 30 timer om ugen. Men de internationale studerende fra især ikkevestlige lande er et overset problem. Når først de er kommet hertil og har betalt, så er der ikke så mange, der tager sig af dem," siger hun.
Universiteternes internationale kontorer er de udenlandske studerendes holdepunkt, mens de er i Danmark. John E. Andersen, der er leder af Det Internationale Kontor på Københavns Universitet, mener, at langt de fleste internationale studerende er glade for at være i Danmark.
"Vores akilleshæl er deres boligforhold, fordi det er svært at skaffe gode og billige boliger til dem," siger John E. Andersen og tilføjer, at det kun er omkring 15 procent, der er utilfredse med boligforholdene. Men selv de bedste af de internationale studerende har svært ved at finde gode studiejob, mens de er i Danmark, forklarer han:
"Der er helt klart en tendens til, at de internationale studerende må tage de dårligste job, og det er klart, at 20 timer i et dårligt lønnet og hårdt job ikke er befordrende for studierne eller for at finde arbejde senere hen." 
Dårligt informerede
Stina Gammelgaard mener, at de internationale studerende også bliver ladt i stikken af universiteterne, fordi der er for lidt information på engelsk.
"De internationale studerende, jeg har kontakt med, giver et skræmmende billede af, hvor lidt information universiteterne rent faktisk giver dem på engelsk vedrørende deres rettigheder og videre studiemuligheder. De kender ofte ikke til de helt basale regler, fordi de ikke er oversat til engelsk," siger Stina Gammelgaard og erkender, at også studenterorganisationer som DSF burde gøre mere for de udenlandske studiekammerater.
Hun mener, at intentionerne om, at universiteterne skal være internationale og tiltrække mange udenlandske studerende, er i konflikt med de stramme regler for opholds- og arbejdstilladelse.
"At der mangler statistik på, hvad der bliver af de udenlandske studerende, der har læst i Danmark, viser jo bare, at der slet ikke bliver fulgt op på deres situation på arbejdsmarkedet," siger Stina Gammelgaard.
Videnskabsministeriets seneste tal dækker over perioden fra 1992 til 2002, og her fremgår det, at cirka 60 procent af de internationale studerende, der har afsluttet en universitetsuddannelse her, stadig er i Danmark efter et år.
John E. Andersen mener ikke, at problemet er opholdstilladelser eller andre bureaukratiske foranstaltninger, men det faktum, at det danske arbejdsmarked består af mange små og mellemstore virksomheder.
"Der er for få store internationale virksomheder i Danmark, hvor alt foregår på engelsk. Derfor har mange af de internationale studerende også et sprogproblem ud over, at de ikke har fået erfaring og skabt et netværk gennem relevante studiejob," siger John E. Andersen.


