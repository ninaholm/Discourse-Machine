Krav om penge til lønkommission
Det kræver mere end snak, hvis politikerne har tænkt sig at nedsætte en lønkommission for at standse strejken, lyder det fra FOA's formand


 En lønkommission er kun interessant, hvis den får mulighed for at give milliarder til udvalgte grupper. FOA's formand Dennis Kristensen afviste tirsdag, at et regeringsindgreb krydret med en lønkommission er nok. 
Forbundet sender i dag omkring 23.000 medlemmer i strejke, og allerede nu spekuleres der i, hvornår politikerne på Christiansborg griber ind.
Et scenarie er et indgreb, der giver FOA og de 11 forbund i Sundhedskartellet treårige overenskomster til 12,8 procent. Derudover skal en lønkommission se nærmere på lønnen i den offentlige sektor. I Norge har en lønkommission foreslået, at der afsættes tre milliarder ekstra til ekstra lønstigninger til de offentligt ansatte. 
"Det er kun interessant for os, hvis der bliver givet penge til kommissionen, som vi kan bruge til at udligne lønforskellene mellem mande- og kvindefag. Vi har også andre forbehold over for anbefalingerne fra den norske kommission, men nu handler det om at bruge energi på at strejke," sagde Dennis Kristensen.
Lang strejke
FOA havde indkaldt 2500 tillidsfolk til stormøde i Odense forud for konflikten, der onsdag rammer store dele af pleje- og omsorgssektoren. Mange forældre må også finde alternativ børnepasning, da FOA også organiserer omkring 3.300 pædagogmedhjælpere. 
De 2.500 tillidsfolk kan godt forberede kollegerne på en lang strejke, lød det fra FOA-formanden. 
"Det bliver et lang sejt træk, hvis det skal lykkes at få mere, end hvad der lå på bordet, da vi forlod forhandlingerne," sagde Dennis Kristensen.
En lang række forbund er enige med arbejdsgiverne om treårige overenskomster på det offentlige område, der koster 12,8 procent. Sundhedskartellt og FOA kræver 15 procent. 
Politisk 
SF, Socialdemokraterne og Dansk Folkeparti var inviteret med til stævnet i Odense. 
SF's leder Villy Søvndal lagde igen op til, at en lønkommission skal analysere, hvor der er forskel på mande- og kvindeløn. Kommission skal have milliarder, og det er ifølge Søvndal ikke uansvarligt at blande sig i lønspørgsmålet, som normalt aftales mellem forbund og arbejdsgivere. 
"Det er ansvarligt, at vi som politikere blander os i, hvordan fremtidens velfærdssamfund skal se ud. Vi står over for massive udfordringer, hvor der om 13 år vil mangle 46.000 medarbejdere inden for social, sundhed og sygehussektoren," sagde Villy Søvndal.
Socialdemokraternes gruppeformand Carsten Hansen er åben for en lønkommission, men vil slet ikke forholde sig til et politisk indgreb, og om partiet vil være med til at stoppe en konflikt. 
"Det her handler om en konflikt, som I nu skal tage. En konflikt, som regeringen og Dansk Folkeparti har ansvaret for. De har i årevis misligholdt den offentlige sektor, og må derfor tage konsekvensen med en strejke fra onsdag," sagde Carsten Hansen. 
Dansk Folkepartis arbejdsmarkedsordfører Bent Bøgsted undrer sig over FOA's holdning til konflikt og et muligt regeringsindgreb. 
"I vil ikke have politisk indblanding, men på den anden side skal der øremærkes penge. Nu skal vi have strejken, og så må vi se på, hvad en ligelønskommission kan gøre. Vi skal bare huske, at handler det om ekstra penge, så skal pengene findes på finansloven," sagde Bøgsted. 
Der er endnu ingen planer for et indgreb, så det eneste sikre er, at 23.000 FOA-medlemmer og omkring 40.000 sygeplejersker, jordemødre og andet sundhedspersonale går i konflikt onsdag. 


