SF’er til Corydon: Vi skal opfylde regeringsgrundlaget
Arbejdet med at forbedre de økonomiske modeller skal ikke bare ligge i Finansministeriet. Der skal nedsættes et udvalg, som regeringen har lovet i regeringsgrundlaget, mener SF’s finansordfører, der bakkes op af et bredt flertal
 
	SF’s finansordfører, Lisbeth Bech Poulsen, opfordrer i et indlæg i dagens Information Corydon til at nedsætte udvalget, der skal bestå af embedsmænd og uafhængige eksperter. Foto: Scanpix


 
	Finansminister Bjarne Corydon (S) skal nedsætte et udvalg med uafhængige eksperter, der skal se på de dynamiske effekter af offentlige udgifter.

	Sådan lyder kravet fra et bredt flertal i Folketinget, efter Information i de seneste uger har fortalt, at Finansministeriet kun medregner effekter af skattelettelser, og at ministeren har undladt at nedsætte et udvalg, der skal se på andre økonomiske regnemetoder, selv om regeringen har lovet netop det i regeringsgrundlaget. SF’s finansordfører, Lisbeth Bech Poulsen, opfordrer i et indlæg i dagens Information Corydon til at nedsætte udvalget, der skal bestå af embedsmænd og uafhængige eksperter.

	»Jeg synes, vi skal opfylde regeringsgrundlaget. Jeg synes, vi skal få nedsat et udvalg,« siger Lisbeth Bech Poulsen. Det får opbakning fra Venstre, Konservative, Dansk Folkeparti og Enhedslisten.

	»Det har hele vores støtte,« siger Enhedslistens finansordfører, Frank Aaen. »Dagsordenen er helt rigtig. Det er vi fuldkommen enige i,« siger Mike Legarth, finansordfører for Konservative.

	Mere viden efterlyses

	Som Information har beskrevet, medtager Finansministeriets beregninger ikke dynamiske effekter af offentlige udgifter, mens de medtager dynamiske effekter af skattelettelser. Blandt andre DREAM-gruppen, Det Økonomiske Råd og tænketankene AE-rådet og CEPOS har efterlyst mere viden på området. I regeringsgrundlaget har regeringen lovet at nedsætte et udvalg, der skal undersøge netop dette, men det er siden blevet skrottet og i stedet blevet underlagt Finansministeriets almindelige arbejde.

	Udvalget kan ellers have »betydning for hver eneste borger i dette land, når Finansministeriet i sine beregninger i dag på den måde undervurderer effekten af offentlige udgifter,« skriver Lisbeth Bech Poulsen i kommentaren i dag.

	Samtidig vil SF’s finansordfører udvide løftet fra regeringsgrundlaget, så udvalget også kommer til at inkludere »friske øjne udefra« og ikke bare embedsmænd fra ministerierne.

	»Målet er, at vi som politikere skal have et godt og dækkende billede af konsekvenserne af de valg, vi tager,« uddyber Lisbeth Bech Poulsen over for Information.

	Det er vigtigt at få afklaret, fordi »vi lægger så meget til grund, hvad det giver af arbejdspladser og vækst, og hvad det koster,« siger hun.

	Lisbeth Bech Poulsen forklarer, at det ikke skal ses som et opgør med de eksisterende modeller, men et ønske om at få et bredere syn, end der er i dag.

	»Der er nogle sorte pletter i forhold til, hvad det giver på bundlinjen – ud over det menneskelige aspekt – når man investerer i for eksempel børnehaver og sundhed,« siger hun.

	Corydon står fast

	Finansminister Bjarne Corydon gentager i et skriftligt svar over for Information, at Finansministeriet er i gang med et arbejde, »hvor blandt andet væksteffekterne af offentligt forbrug og offentlige investeringer bliver analyseret og vurderet«.

	»For mig er det centrale i det her substansen: Nemlig om vi får belyst de ting, som vi gerne vil have belyst. Det gør vi – bare i et andet regi end et udvalg«, skriver finansministeren.

	Dansk Folkepartis finansordfører, René Christensen, kalder SF’erens forslag interessant, men understreger, at det er vigtigt, at det ikke bare skal bruges til at dække over, at regeringen i første omgang ikke nedsatte udvalget.

	Venstre mener, at det da er væsentligt, hvis man kan få et bredere billede: »Jeg har ikke noget problem med, at man får en anskuelse fra forskellige vinkler, som man så efterfølgende kan forholde sig til politisk,« siger Jacob Jensen, Venstres kommunalordfører.

