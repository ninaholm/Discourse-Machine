Ny bog: Sådan italesætter venstrefløjen sejren
’Det Kommunistiske Manifest er jo lidt som en Obama-tale,’ lyder det fra forfatteren til ny bog om venstreorienteret kommunikation. Den taler gejsten og optimismen op
Johanne Schmidt-Nielsen revolutionerede som en ny generation i Enhedslisten partiets kommunikation. Hun sejrede ved folketingsvalget i 2011 og står til endnu en sejr ved det kommende valg. Her ses hun med venstrefløjens anden politiske leder, Pia Olsen Dyhr.


 I generationer havde de aldrig tænkt over det. I Enhedslisten, og endnu tidligere DKP, VS og SAP, havde budskabet været vigtigere, end om folk forstod det. Eller de havde i hvert fald ikke tænkt over, hvilke fordomme vælgerne havde og om disse forhindrede budskabet i at trænge igennem.
Men efter det katastrofale folketingsvalg i 2007 lavede Enhedslisten sin første vælgerundersøgelse og pludselig blev partiet klar over, at andre opfattede Liste Ø anderledes end det selv, og hvordan det ønskede at blive opfattet. Specielt uden for København blev Enhedslisten forbundet med noget subkulturelt, højtuddannet og alternativt.
Resten er historie.
Med Johanne Schmidt-Nielsen som frontfigur revolutionerede en ny generation i Enhedslisten partiets kommunikation, sejrede ved folketingsvalget i 2011 og står til en sejr ved det kommende valg. Men det betyder selvfølgelig ikke, at Enhedslisten, og alle andre til venstre for midten, ikke kan blive endnu bedre til at sælge budskabet til almindelige mennesker.
I en ny bog, Brug sproget politisk: 10 gode principper for venstreorienteret kommunikation, forsøger økonomisk rådgiver for Enhedslisten, Michael Hunnicke, at sætte ord på, hvordan dette skal ske.
»Venstrefløjen kommunikerer for rationelt og kedeligt i stedet for at tale i billeder og fjendebilleder,« siger den 30-årige tidligere næstformand i Danske Studerendes Fællesråd og kampagnemedarbejder i Mellemfolkeligt Samvirke.
I bogen beskriver Michael Hunnicke, hvordan han som 15-årig faldt over Karl Marx’ Det Kommunistiske Manifest i en boghandel. Det var ikke alt, hvad Michael Hunnicke forstod. Men han forstod, og glemte aldrig, den afsluttende sætning: »Proletarer i alle lande, foren jer!«.
»Det Kommunistiske Manifest er jo lidt som en Obama-tale: Den taler gejsten og optimismen op,« fortæller Michael Hunnicke i dag.
»Måske skyldes det venstrefløjens tilbagegang, men vi har i hvert fald mistet den sproglige selvtillid, der egentlig hænger sammen med det politiske projekt. I stedet taler vi for meget på højrefløjens præmisser. Der er brug for at genfinde denne selvtillid.«
De 73 procent
Det første princip er altid at tænke i, at målgruppen netop ikke er en subkulturel, højtuddannet og alternativt københavner, men »arbejderklassen i bredeste forstand«. Hvilke ifølge Michael Hunnicke både er de 47 procent af vælgerne, der udgøres af arbejderklassen og de 24 procent, der udgøres af middelklassen.
Med andre ord skal venstrefløjen både tale til dem som altid har stemt på partier som Enhedslisten og SF, samtidig med at der rækkes ud til nye vælgere. En øvelse SF’s formand, Villy Søvndal, en overgang havde held med.
Ifølge Michael Hunnicke skyldtes SF sammenbrænding imidlertid, at Villy Søvndal til sidst glemte respekten for de ’gamle’ vælgere, kernevælgerne og værdierne.
»De fleste vælgere er ikke politiske nørder, der sidder og ser TV 2 News døgnet rundt,« skriver Michael Hunnicke.
»De følger måske kun med i politik med jævne mellemrum. Hvis de hører noget modstridende fra et parti fra den ene gang til den anden, bliver det uklart for dem, hvad partiet grundlæggende står for. Det koster på den lange blandt vælgerne, nye som gamle. Derfor skal man hellere gentage det samme budskab igen og igen«.
Elefanten
Michael Hunnicke advarer mod at tro, at venstrefløjens løsning er at rykke til højre for at møde vælgerne »hvor de er«. Dermed bliver disse bare bekræftede i deres højreorienterede verdensbillede – og endnu mere højreorienterede. I stedet for at give dem et valg mellem godt og ond, ender venstrefløjspartierne nemlig med at give dem et, på papiret, valg mellem to goder.
Forfatteren henviser til den amerikanske professor i lingvistik George Lakoff, som i bogen Don’t Think of an Elephant: Know Your Values and Frame the Debate beskriver, hvordan den første øvelse, han giver eleverne på Berkely, er at bede dem om ikke at tænke på en elefant!
Men han har endnu ikke fundet én, som kan lade være. Ordet fremkalder straks billedet af det store dyr med de blafrende ører og snablen. På samme måde beskriver George Lakoff, hvordan højrefløjen har haft held til at italesætte den politiske debat. Ikke mindst med ordet »skattelettelse«. For at tale om en lettelse må der først have været en byrde, en belastet part og en befrier, som fjerner denne og derfor er en helt.
Så når ordet ’skat’ tilføjes, bliver resultatet netop en metafor og en sådan »indramning« af den politiske debat, hvor det bliver svært at være modstander af skattelettelser.
»Men hvordan kan venstrefløjen i stedet tale om ’skat’ og samtidig tale på en måde, de fremstiller vores værdier som de rigtige,« spørger Michael Hunnicke i bogen.
»En ’skattelettelse’ kunne eksempelvis omformuleres til, at det er ’nedskæringer på vores fælles sygehuse, skoler og børneinstitutioner’. Vi kunne også kalde ’skat’ for en ’fælles investering’ eller ’investeringer vores fælles velfærd’. Det er ikke godt nok at sige ’vi ønsker ikke skattelettelser’. Ordet skal erstattes med noget andet, der skaber de billeder, vi ønsker. Ellers støtter vi højrefløjens verdensbillede.«
En sådan succesfuld ’indramning’ af det politiske budskab i egne værdier medfører samtidig, at ens synspunkter kommer til at fremstå som almindelig sund fornuft. Almindelig sund fornuft betyder at tale på en måde, der virker umiddelbart logisk for den største del af befolkningen.
»Men hvad er så ikke almindelig sund fornuft? Det vil typisk være en retorik, der både er uden for konsensus og uden for rækkevidde af den almindelige danskers forståelsesramme. Det kunne eksempelvis være, hvis Enhedslisten meget aktivt begyndte at fremføre sin politik ved at snakke om ’revolution’ og ’ophævelse af den private ejendomsret til produktionsmidlerne’.«

