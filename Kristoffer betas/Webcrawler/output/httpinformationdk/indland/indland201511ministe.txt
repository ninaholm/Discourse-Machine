Ministerens missionske meritter
De private teologistudier, som uddannelsesminister Esben Lunde Larsen undlod at skrive på sit cv, har haft store problemer med at blive godkendt i Danmark på grund af deres religiøse grundlag. Dansk Bibel Institut (DBI) ser det som et udtryk for statens fordomme over for private uddannelser, men opgive troen på, at præster er mænd, vil skolen ikke
 Den private norske missionshøjskole, MHS, som uddannelsesminister Esben Lunde Larsen (V) var tilmeldt  til 2006, mistede sin godkendelse fra den danske SU-styrelse i 2004. Fordi MHS stiller krav til, at de ansatte skal være troende, og det er i strid med de danske regler


 RETTELSE: Ved en fejl var en ufærdig version af denne artikel blevet publiceret i den trykte udgave af Information og på information.dk. Artiklen er her blevet opdateret til den rette version. Information beklager.
Religionsforskrækket og forudindtaget, lød kritikken fra teologer i Kristeligt Dagblad af mediernes omtale af uddannelses- og forskningsminister Esben Lunde Larsens uddannelsesbaggrund på den norske Misjonshøgskolen i Stavanger (MHS) og Dansk Bibel Institut (DBI).
Når uddannelsesministeren ikke har nævnt sine bachelorstudier på cv’et, så kan det hænge sammen med, at de pågældende uddannelser gentagne gange har skabt debat og har haft store problemer med at blive anerkendt af de danske myndigheder. Ifølge DBI handler det dog mest om fordomme og teologis usunde statsmonopol på universitetsuddannelse.
Den private norske missionshøjskole, som uddannelsesminister Esben Lunde Larsen officielt var tilmeldt fra 2001 og frem til han blev optaget på teologi på Københavns Universitet i 2006, mistede sin godkendelse fra den danske SU-styrelse i 2005. Årsagen var ifølge SU-kontoret i Styrelsen for Videregående Uddannelser, at MHS stiller konfessionelle krav, dvs  at de ansatte skal være troende.
Læs også: Teologi vil komme under pres fra religiøse studier
MHS’ undervisning af danske studerende foregik primært på Dansk Bibel Institut (DBI) i København, fortæller MHS’ rektor Bård Mæland. Når samarbejdet stoppede i 2006, så skyldtes det netop den manglende SU-godkendelse, men også, at samarbejdet med DBI ikke kunne leve op til de krav, som den norske kvalitetssikringsorgan stillede.
»Da vi var på vej ind i akkrediteringsproces i Norge blev vi bekymrede for samarbejdet. Vi blev nødt til at stille nogle mere rigide krav til læringsmiljø i Danmark, men også til de studerende tilstedeværelse i Norge, som var vanskelige at forholde sig til for DBI,« siger Bård Mæland.
Aftalen var i første fase af samarbejdet, at MHS optog de danske studerende, DBI underviste dem med undtagelse af enkelte uger i Stavanger, mens MHS sendte folk ned til eksamener og udstedte eksamensbeviser, forklarer Bård Mæland.
Walisisk godkendelsesfabrik
Efter marts 2006 stod DBI derfor uden nogen officiel godkendelse. Wales Universitet blev den næste partner for både DBI og det private Menighedsfakultetet i Aarhus. Efter hård kritik fra det britiske undervisningsministerium i 2011 blev det walisiske universitet bedt om at forbedre kvaliteten af den kæmpe godkendelsesforretning af 20.000 udenlandske studerende om året eller lukke.
De to private teologiske uddannelser på DBI og Menighedsfakultetet i Århus mistede dermed deres licens til at uddanne teologiske bachelorer og stod til lukning, hvis de ikke fandt nye veje til at blive godkendt, for Dansk Bibel Instituts vedkommende blev endnu en privat norsk missionsuddannelse – Fjellhaug Universitet – løsningen fra 2013 og frem til i dag.
Når hverken de norske skoler eller DBI er SU-godkendt de danske myndigheder, så skyldes det, at højere videregående uddannelser skal leve op til de akademiske standarder for forskningsbaseret undervisning. Det betyder, at uddannelser, hvor det er et krav, at man har en bestemt tro for at blive ansat, ikke kan godkendes, lyder forklaringen fra SU-kontoret.
Derfor fik bibelinstituttet så sent som i februar i år afslag på SU-godkendelse fra styrelsen, der hører under Esben Lunde Larsens Uddannelses- og Forskningsministerium.
Mistænkeliggørelse
Rektor på DBI Børge Haahr Andersen mener ligesom flere præster, at debatten om de private teologiske uddannelser er præget af mistænkeliggørelse og fordomme.
»Mange af underviserne på det teologiske fakultet er ordinerede præster, som er forpligtet på folkekirkens grundlag og samtidig er de uafhængige teologiske forskere. Det samme gælder DBI's ansatte, som er underlagt religiøse krav i den kirkelige organisation, men samtidig er de undervisere på en faglig uddannelse,« siger Børge Haahr Andersen.
Siden 2012 har DBI indrettet sig sådan, at den kirkelige organisation er juridisk uafhængig fra uddannelsen på Fjellhaug International University Denmark, der dog ligger på DBIs adresse, forklarer rektoren. 90 procent af lærerne på den private bacheloruddannelse er dog en del af DBI, hvis vedtægter blandt lægger vægt på, at de ansatte kan stå inde for at: »Biblen er, sådan som den oprindelig blev givet, uden fejl og selvmodsigelser i alle sine udsagn.«
Børge Haahr Andersen ser det seneste afslag på SU-godkendelse, som et tegn på, at Danmark er et u-land, når det gælder godkendelse private uddannelser modsat Norge.
»Det er af politiske grunde, at vi nægtes SU, fordi man ønsker at beskytte statsuniversiteternes  monopol på uddannelse, hvor der i Norge er anderledes fri konkurrence,« siger Børge Haahr Andersen.
Tidligere kirkeminister Birthe Rønn Hornbech indbød dog i 2011 de private uddannelser til at blive godkendt, hvis de kunne leve op til de samme krav som de offentlige teologiuddannelser, som blandt kræver uafhængighed af tro, køn og etnicitet i ansættelsen. Og Dansk Bibel Institut går ikke ind for kvinder på prædikestolen.
»De holdninger, vi har, er identiske med holdninger, som stadig findes på lokalt niveau, og en bred pluralistisk folkekirke må også kunne rumme det,« siger Børge Haahr Andersen, hvis lærerstab udelukkende består af mænd.
»Vi tager det højtideligt, som står i biblen og som oplæses til ordination, at en præst skal være én kvindes mand. Det er et nej til flerkoneri, men siger også, at det skal være en mand. Det betyder ikke, at kvinder ikke kan undervise her, men de kan ikke være præster i vores miljø,« siger Børge Haahr Andersen, hvis bachelorstudie dog optager kvinder, som ifølge DBI bør stå få de mere tilbagetrukne kirkelige opgaver, som sjælesorg, konfirmandundervisning og socialt arbejde.

