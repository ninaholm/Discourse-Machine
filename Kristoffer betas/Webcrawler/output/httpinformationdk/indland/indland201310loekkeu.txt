Løkke uden lys i lampen
I Folketingets nye spørgetime fik en veloplagt statsminister Thorning-Schmidt kastet mørke over sin forgænger
Venstres leder, Lars Løkke Rasmussen, erklærede i en debat med statsministeren om betydningen af 2.000 kr. mere om måneden i udbetalt løn: ’ 2.000 kr.! Det kommer an på, hvem man er. Nogle steder kan man sikkert få et par sko for de penge’.


 
	Allerede fra begyndelsen gik det galt for Lars Løkke Rasmussen. Da Løkke fik ordet i Folketingssalen, kiggede han rådvild på sin mikrofon og sagde:»Skal der være lys i lampen eller ej? Nå, det skal der ikke.«

	Men det viste sig faktisk, at der skulle.

	Ved sin uvanthed over for Folketingets talemekanik understregede Løkke, hvad regeringens spindoktorer længe har underholdt journalister med: At Løkke har valgt tavshed i folketingssalen som sin sikre vej tilbage til Statsministeriet. Hele 697 dage har han tiet. Indtil i går, hvor folketingets nye ’Spørgetime med statsministeren’ tvang Løkke til at tage ordet – i sin egenskab af formand for partiet Venstre. Reglerne bestemmer nemlig, at kun partilederne fra oppositionen kan udæske statsministeren, og at lederen af oppositionens største parti har dobbelt spørge- og taletid.

	Altså måtte Løkke løfte sin røst. Forinden havde statsminister Helle Thorning-Schmidt (S) i sin indledningserklæring sagt harske ord om Venstre:»Nulvækst er ikke vejen frem for den offentlige sektor,« fastslog statsministeren, der advarede mod »hårde nedskæringer over hele linjen«. Hun tilføjede:»Der findes efterhånden ikke den skat, som Venstre ikke vil lempe.«

	Omvendt rolle

	Måske kom det bag på Lars Løkke, at det var statsministeren, der gik i rette med ham og ikke omvendt.

	I den efterfølgende ordveksling fik Løkke sagt noget, der fra tilhørerrækkerne lød som en freudiansk fortalelse, nemlig:»Jeg skal indrømme, at jeg ikke har kunnet komme i tanker om en skat, som er for høj.«

	Og da statsministeren lovpriste regeringen for, at over 200.000 danskere nu får udbetalt 2.000 kr. mere om måneden for at gå på arbejde, kom Løkke til at sige:

	»2.000 kr.! Det kommer an på, hvem man er. Nogle steder kan man sikkert få et par sko for de penge.«

	Forargede gisp lød fra rød bloks talrigt fremmødte folketingsmedlemmer.

	Helle Thorning-Schmidt greb frydefuldt Løkkes tilkastede sko:»Vi må konstatere her i dag, at oppositionens leder ikke synes, at det er nævneværdigt, om man tjener 2.000 kr. mere.«

	Og Enhedslistens Johanne Schmidt-Nielsen fik endnu mere gang i Løkkes sko. Da det i talerrækken blev hendes tur, sagde hun:

	»Hvis hr. Lars Løkke Rasmussen mener, at 2.000 kr. jo kun er et par sko, så er der rigtigt mange i dette land, der har råd til at betale meget mere i skat, for de fik jo penge til adskillige par ekstra sko, dengang Lars Løkke Rasmussen og hans venner – undskyld, hr. Lars Løkke Rasmussen og hans venner – regerede landet.«

	Hørlig rysten

	Mens Helle Thorning-Schmidt endnu morede sig ved at ombytte spørgetiden til en grillning af eksstatsministeren, ristede hun Løkke med ordene:»Man kan undre sig over, at hr. Lars Løkke Rasmussen ikke udnyttede sin statsministertid til at gøre det, han nu forlanger.«

	Det udløste fra Løkke noget, der lød som et nedladende svar:»Vi kan jo godt tale om: Hvem gjorde hvad – den gang og nu.«

	Igen lød højlydte mishagsytringer fra rød blok.

	Løkke kommenterede:»Jeg hører, at der rystes på hovederne.«

	Folketingssalens lydeffekter vendte Løkke tilbage til, da han senere i debatten erklærede:»Det her er vist mit sidste indlæg. Ja, jeg ser, at formanden nikker ... Det er ikke noget, jeg kan høre.«

	Nærmest hen for sig selv tilføjede Løkke:»Ja, det gælder om at holde sig venner med de vigtige.«

