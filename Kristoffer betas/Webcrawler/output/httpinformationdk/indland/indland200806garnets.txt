Garnet strammes om DR-bestyrelse
Politikere fastholder hård kritik af DR-bestyrelse efter at have nærlæst rapport. Dermed tyder det på, at der kan rulle hoveder på et møde om sagen fredag


 KØBENHAVN - Det ser sort ud for nuværende medlemmer af DR's bestyrelse, når medieordførerne senere fredag mødes med kulturminister Brian Mikkelsen (K). Politikerne skal diskutere konsekvensen af en ny undersøgelse af byggeskandalen i DR.
- Det er en meget, meget hård kritik i rapporten. Nu er det så vores politiske opgave, at beslutte hvilke konsekvenser, det skal have. Det mødes vi om i eftermiddag (fredag. red), siger medieordfører Ellen Trane Nørby (V) efter, at hun har læst den 390 sider lange rapport.
Rapporten giver blandt andet hug til to nuværende medlemmer af bestyrelsen Finn Aaberg, der var formand for det udskældte byggeudvalg, og Erling Aaskov, som også sad i det magtfulde udvalg. Men også formand Mogens Munk-Rasmussen får tæsk for at have reageret for langsomt.
Medieordfører Mogens Jensen (S) har haft tid til at studere rapporten, og han gentager, at kritikken er alvorlig, men vil heller ikke ud med, hvilke konsekvenser milliardunderskuddet bør have.
Det fortæller vi efter mødet, lyder det.
Enhedslistens medieordfører Per Clausen går lidt længere.
- Jeg har meget svært ved at forestille mig, at de personer fortsætter i bestyrelsen efter mødet i dag, siger Per Clausen.
Medieordførerne og kulturministeren afgør bestyrelsens fremtid på et møde fredag kl. 15.30.
/ritzau

