Advokat: Alle christianitter har fået tilladelse
Når Østre Landsret i morgen begynder med den foreløbig sidste omgang i retssagen om fristaden Christiania, handler det kun om beboernes individuelle rettigheder til deres bolig
Christianitternes ret til at bo i Fristaden bliver behandlet i Østre Landsret i morgen.


 Forud for Østre Landsrets fortsættelse af retssagen om Christiania i morgen er fristadens advokat Knud Foldschack fortrøstningsfuld på sine klienters vegne. Optimismen baserer Knud Foldschack bl.a. på et dokument fra Forsvarsministeriet, som først for nylig er kommet i hans besiddelse. 
Dokumentet omtaler "beboere, der har en personlig tilladelse til at bo i en bestemt bolig på Christiana. Det vil sige, at beboeren har modtaget en positiv forvaltningsakt, som ikke umiddelbart kan tilsidesættes eller tilbagekaldes", som der står i dokumentet, som er dateret den 20. februar 2003. Det er udarbejdet af Christiania-sekretariatet, som var den myndighed, der på Forsvarsministeriets vegne administrerede fristaden, indtil Slots- og Ejendomsstyrelsen (SES) tog over i 2004.
"Indholdet støtter jo vores synspunkt. Ja, det er nærmest som en rygende pistol," mener Knud Foldschack, som sammen med advokat Christian Dahlager har brugt den seneste tid på at forberede de tre sidste retsdage, der vil dreje sig om godt 700 christianitters individuelle rettigheder til deres bolig, i den sag, hvor bilagene foreløbig fylder ikke færre end 127 centimetertykke bind.
Ugyldigt varsel 
Centralt i advokaternes procedure vil være en påstand om, at det generelle opsigelsesvarsel på 18 måneder, som SES har sendt til fristadens beboere, er alt for kort og derfor uforbindende.
"Til sammenligning kan man pege på, at myndighederne i forbindelse med helårsbeboelse af sommerhuse gav en frist på 10 år til at få forholdene rettet op," siger Knud Foldschack.
Også i Justitsministeriet har juristerne gjort sig overvejelser om det spørgsmål, som dokumentet fra Christiania-sekretariatet rejser. I et femsiders notat fra marts 2003 (som Information tidligere har offentliggjort) fastslår ministeriet således, at "den accept af vedkommende rettighed, der følger af forsvarsministerens godkendelse af udviklingsplanen, har karakter af en konkret tilladelse", og at "der må udtrykkelige holdepunkter til for, at eksempelvis en tilladelse til at opføre og dernæst benytte en bygning skal forstås med en så væsentlig begrænsning, som en tidsmæssig begrænsning på f.eks. tre år ville være."
Ministeriet konkluderer, at "en samlet overgangsperiode - med henblik på at undgå indgreb, der ville kunne udgøre ekspropriation - må således antages at skulle være markant længere" end f.eks. et halvt år.
Hvis det nu var Mærsk
Staten skal, mener Knud Foldschack, være ekstremt nøjagtig, når samme instans, nemlig Forsvarsministeriets Christiania-sekretariat, både har fungeret som planmyndighed, ejer og bygningsgodkendende myndighed på samme tid.
"Christiania har derfor været i god tro. Når en beboer får et brev, der siger, tillykke med dit nye hus, her kan du bo, indtil du dør, så forventer ingen, at det er underforstået, at en sådan tilladelse kan opsiges med et varsel på halvandet år," siger han.
Og da et stort flertal i Folketinget vedtog Christianialoven i 2004, blev spørgsmålet om den præcise længde af et eventuelt opsigelsesvarsel til beboerne overladt til Kammeradvokaten. Således nævner lovbemærkningerne kun, at varslet skal være "passende" og "rimeligt". Bag den juridiske diskussion om længden af opsigelsesvarslet ligger ifølge Knud Foldschack en problemstilling, som bliver samfundsmæssigt interessant, hvis man i stedet for fristaden Christiania tænker på Mærsks oliekoncession.
"Et analogt spørgsmål må være: Vil det være muligt for myndighederne med et varsel på f.eks. halvandet år at forkorte virksomhedens oliekoncession, uden at der bliver tale om ekspropriation, som medfører erstatning," spørger han.
Alle har tilladelse
Oprindeligt antog de to advokater, at kun en lille gruppe christianitter kunne dokumentere en egentlig tilladelse til at bo på Christiania fra Forsvarsministeriets sekretariat. Men det, som advokaterne troede var en undtagelse, har vist sig at være hovedreglen, forklarer Knud Foldschack, der nu har gennemgået dokumenterne for samtlige bygninger og beboere på Christiania. 
"Langt, langt de fleste af beboerne har fået en efter vores opfattelse uopsigelig brugsret," siger han og nævner som et eksempel huset 'Kone søges' på voldanlægget. Christiania har fået tilsagn om, at den fremtidige status for huset skal forhandles, "når den nuværende beboer flytter derfra". Et andet eksempel er et brev fra myndighederne, der siger, at "Kennys hus fjernes ved naturlig fraflytning".
"Østre Landsret kommer til at diskutere, om dens slags tilsagn fra myndighederne skal opfattes som en godkendelse efter planloven eller som tildeling af en brugsret. Nu mener Kammeradvokaten, at der 'kun' er tale om en plangodkendelse. Men ikke et eneste sted i sagens mange bilag kan vi finde, at myndighederne slår fast, at der kun er tale om en midlertidig brugsret," siger Knud Foldschack.
Hvis Østre Landsret underkender SES' opsigelsesvarsel, kommer sagsbehandlingen af christianitternes boliger til at skulle starte helt forfra, vurderer Knud Foldschack. Hvis fristaden omvendt taber i landsretten, bliver sagen anket til Højesteret. En afgørelse fra landsretten kan ventes i midten af maj, mener Knud Foldschack. 

