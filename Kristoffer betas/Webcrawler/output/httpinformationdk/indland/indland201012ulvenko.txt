Ulven kommer ... lige straks
Efter sigende fremsætter regeringen det længe ventede forslag til ny offentlighedslov i morgen. På en konference i går lovede tre retsordførere en bred og grundig lovbehandling


I morgen skulle være dagen, hvor justitsminister Lars Barfoed (K) fremsætter det forsinkede forslag til en ny offentlighedslov.Sådan lød rygtet i hvert fald i går på en konference om lovforslaget, som Åbenhedstinget i går havde arrangeret på Christiansborg.Sidste punkt på konferencens lange dagsorden var en diskussion med tre retsordførere, Tom Behnke (K), Karen Hækkerup (S) og Meta Fuglsang (SF). Ingen af de tre havde øjensynligt set lovforslaget, og var de tre politikere ikke enige om andet, så kunne de enes om, at offentlighedsloven er så vigtig for folkestyret, at et bredt forlig og en grundig lovbehandling er målet.»Jeg er klar til at gå meget langt for at opnå en bred enighed om lovforslaget,« som Fuglsang sagde.Men er det nu også det, som regeringen planlægger - eller er alt på forhånd klappet af med Dansk Folkeparti?De tre politikere blev især udfrittet om deres holdning til lovforslagets paragraf 24. Den handler om dokumenter, der udarbejdes til ministerbetjening. Lovforslaget vil gøre disse dokumenter interne - &gt;og altså dermed ikke offentlige -  uanset hvor i Centraladministrationen, dokumenterne er udarbejdet. Hvis blot der er sandsynlighed for, at dokumentet på et eller andet tidspunkt vil kunne anvendes til ministerbetjening, kan der gives afslag på aktindsigt.Mens både Hækkerup og Fuglsang udtrykte stærk betænkelighed ved paragraf 24, var Behnke ikke bekymret.»Jeg har svært ved at se forskellen til den gældende lov,« sagde han og fortsatte: »I gamle dage foregik al ministerbetjening i departementet, så der var tale om interne papirer. I dag foregår det frem og tilbage i styrelser og på tværs af ministerier, så det duer ikke, hvis offentlighedsloven ikke gøres tidssvarende. Så stavnsbinder vi ministerierne til at arbejde som i gamle dage.«Det var Fuglsang uenig i: »Det er for billigt et argument. Paragraf 24 vil udgøre en væsentlig forskel i forhold til i den i dag gældende lov,« &gt;mente hun. »For at bevare legitimiteten af det, som ikke kan offentliggøres, skal så meget som muligt være åbent og tilgængeligt,« tilføjede hun.Hækkerup mente, at en uændret paragraf 24 ville svare til at sælge elastik i metermål: »Jeg er derfor nødt til at vide, hvor lang elastikken er. Det er simpelthen for vigtigt til, at det må glippe.«Brug for et vist frirumIngen af retsordførerne kunne nævne et konkret eksempel på, at et lovforslag var blevet dårligere på grund af de muligheder for aktindsigt, som den gældende offentlighedslov giver. Behnke mente dog ikke, at spørgsmålet gav mening: »Når det drejer sig om konkrete forvaltningsafgørelser, bliver det fuldstændigt som i dag. Eller også kan jeg ikke læse lovforslaget,« &gt;som han sagde.Behnke ville heller ikke vurdere, om en paragraf 24 ville medføre flere afslag på aktindsigt end i dag.»Jamen, det er jo umuligt at svare på. Det afhænger jo fuldstændigt af, hvad man vil have aktindsigt i,« lød svaret.Fuglsang kunne godt medgive, at det kan være nødvendigt med et vist frirum til at afprøve tanker - &gt;også for ministrene i en regering. Hun opfordrede derfor til, at folketingsmedlemmerne prøvede at sætte hverdagsord på den grad af åbenhed, de gerne ville have - &gt;hvorefter man så kunne få jurister til at formulere paragrafferne.Den fremgangsmåde lød som det rene sludder i Behnkes ører: »Det har S og SF haft otte år til, mens de havde regeringsmagten,« sagde han.Til sidst blev politikerne spurgt, om de regnede med, at den ny offentlighedslov ville være vedtaget inden sommerferien.»Vi regner med et forårsvalg, så det er usandsynligt, at det går sådan,« &gt;mente Hækkerup, som samtidig opfordrede til at sige endegyldigt farvel til blokpolitikken, mens Fuglsang nikkede. Til det svarede Behnke, at regeringen og oppositionen i denne sag ikke var så langt fra hinanden: »Min opfattelse er, at vi skal have et bredt forlig, hvis vi overhovedet kan finde hinanden. Lad os arbejde for det, så må vi se, om der kommer valg.«
