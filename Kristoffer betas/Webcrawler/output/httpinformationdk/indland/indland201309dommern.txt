Dommerne til ildsjæle og igangsættere: Spred budskabet
De tre dommere i omstillingskonkurrencen er overrasket over, hvor mange forskellige initiativer, der er i gang for at omstille Danmark til et mere bæredygtigt land. Men skal momentum holdes, kræver det større fokus fra mediernes side og et bedre samarbejde på tværs af de grønne projekter


 
	Det er ikke kun vinderne i Informations og Danmarks Radios store omstillingskonkurrence, der begejstrer. Det gør alle de knap 400 grønne projekter, som borgere, kommuner og virksomheder over de seneste tre uger har tilmeldt på voresomstilling.dk.

	»Jeg bliver sgu så glad. Jeg sidder jo ikke med blikket stift rettet mod klima- og miljøproblemer hele året rundt, men da jeg kastede mig over det her, blev jeg så skideglad. Det syder og bobler derude – der er jo gang i den,« siger livsstilsekspert og tv-vært Christine Feldthaus, der i selskab med EU-klimakommissær Connie Hedegaard og Emil Urhammer fra netværket Omstilling Nu har skullet vælge i alt ni vinderprojekter i konkurrencen. Og samme positive toner lyder fra Emil Urhammer, der især hæfter sig ved bredden i de mange initiativer.

	»Det har været vældigt opmuntrende og sjovt at se, hvor stor variation, der er. Kataloget (på voresomstilling.dk, red.) indeholder projekter om alt fra innovative teknologier til fællesskaber omkring det at bytte tøj og videre til industrielle virksomheder, der pludselig er vendt rundt og tænker bæredygtigt. Jeg fornemmer en tendens til en meget spændende nytænkning i forhold til den herskende opfattelse af, hvordan vores økonomi fungerer, hvordan vi producerer og hvordan vi forbruger,« siger Emil Urhammer.

	Klimakommissær Connie Hedegaard er enig i, at både idérigdom og bredden i projekterne er overvældende. Og så peger hun på, at selv om danskerne i mange år har arbejdet med grønne løsninger, så er der en ny tendens at spore. Vi er langt mere optaget af, hvordan vi forbruger.

	»Jeg er blevet bekræftet i det, som jeg både havde troet og håbet, nemlig at der er rigtig mange mennesker, som gerne vil gøre noget. Og især på forbrugssiden kan man fornemme at tingene er blevet anderledes,« siger EU-kommissær Hedegaard, og fortsætter:

	»I forhold til for bare fem år siden er der meget mere fokus på, hvorvidt vi kan anvende vores ressourcer bedre. Altså et opgør med den her køb og smid væk-kultur. Det skyldes nok til dels krisen, men også at man er mere bevidst om, at kloden ikke kan bære vores forbrug, hvis vi bare fortsætter som hidtil.«

	Den gode historie

	Det store spørgsmål er selvfølgelig, om det betyder noget, når ildsjæle, virksomheder og kommuner kaster sig over den grønne omstilling. Om det blot er et forbigående fænomen eller omvendt, om den grønne omstilling er kommet for at blive.

	»I en verden, hvor politikerne tænker kortsigtet, spiller det en rolle, når det ikke bare er et par ildsjæle men rigtig mange borgere, der engagerer sig og fortæller deres politikere, at der skal gøres noget, og at der er brug for mere langsigtet tænkning. Så det er vigtigt, at omstillingen er en kontinuerlig proces, og at der hele tiden er en udveksling og et samspil mellem det politiske niveau og så borgernes konkrete initiativer,« siger Connie Hedegaard, der samtidig understreger, at medierne spiller en meget afgørende rolle i forhold til at bevare fokus på den grønne omstilling.

	»Det batter altså, når også store medier som DR sætter fokus på eksempelvis madspild midt i den bedste sendetid. Det betyder noget, at der hele tiden er fokus ikke bare på problemerne, men også på løsningerne og de positive historier. At nok har vi et problem, men vi har også løsningen,« siger Connie Hedegaard.

	Emil Urhammer er enig. Han vil meget gerne fokusere kritisk på den måde, som det moderne samfund er indrettet økonomisk, men er samtidig bevidst om, at den positive fortælling om forandring er vigtig.

	»Det er måske ikke så meget den kritiske historie, vi skal bruge lige nu. Kritik kan give bagslag, fordi kritik alene ikke kan etablere en fortælling, som politikerne kan rykke på. Så vi har brug for en ny fortælling, som ganske vist udspringer af et kritisk syn på vores generelle økonomiske opfattelse, men som bliver formuleret som en mere positiv og konstruktiv fortælling om, hvad vi bør og kan gøre anderledes,« siger Emil Urhammer, der i det hele taget er fortrøstningsfuld.

	»Min fornemmelse er, at der er gang i en bevægelse, der er svær at stoppe. Og mit håb er, at de forskellige initiativer bliver bedre til at finde sammen, så vi om 10 år står med nogle store og brede bevægelser, der i langt højere grad kan presse det politiske system. Derfor må de forskellige projekter finde ud af at koble sig sammen, så vi får noget kraft nedefra i samfundet,« siger han og fortsætter: »Men den store test er, om de her initiativer i fremtiden formår at blive mainstream – at man når bredt ud,« spørger Emil Urhammer.

	Del din viden

	Derfor er opfordringen fra alle tre dommere, at det nu gælder om at bringe ideerne videre. Flere skal deltage og bevægelserne omkring eksempelvis byttemarkeder og fødevarefællesskaber skal bredes ud. Alle skal vide, at løsningerne findes, som Christine Feldthaus siger:

	»Jeg har beskæftiget mig med klima og miljø siden 2009, men rigtig mange af de her projekter er nye for mig, og det er jo skræmmende. For har jeg ikke hørt noget, så er det helt sikkert, at min mor og far ikke har hørt om dem,« siger hun og fortsætter: »Men der er meget lidt hokus-pokus og fodformethed over de her grønne initiativer. Her kan alle være med. Mange af ideerne er simple og enkle, som man bare kan gå i gang med.«

	Men derfor skal medierne være med til at udbrede ideerne.

	»I DR ser vi rigtig mange opskrifter på en lækker chokoladekage, men ikke hvordan man laver et byttemarked. På den måde er der mange initiativer, der måske lever et stille liv i et lille hjørne af Facebook. Men jeg er blevet inspireret af det her, og det tror jeg også, at alle andre bliver. Så det må være det, det handler om. At udbrede kendskabet til det, der foregår, « siger Christine Feldthaus.

