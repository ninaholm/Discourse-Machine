Midlertidige ansættelser skader forskningen på universiteterne
Mange tidsbegrænsede ansættelser og hård konkurrence om midler skaber et dårligt arbejdsmiljø blandt unge forskere på landets universiteter. Det går ud over kvaliteten af både forskning og uddannelse, siger kritiker


 Unge forskere på landets universiteter bliver næsten altid ansat i midlertidige stillinger, og det går ud over kvaliteten af både forskning og uddannelse, mener formanden for Dansk Magisterforening, Ingrid Stage.
»Der er en voldsom stigning i tidsbegrænsede ansættelser, og det skaber utryghed og pres. Det går både ud over det psykiske arbejdsmiljø, forskningen og undervisningen,« siger Ingrid Stage.
Ud af de 2.651 forskere, adjunkter og postdoc’er, der blev ansat på landets universiteter i 2011-2013, blev 95 pct. placeret i tidsbegrænsede stillinger. Det viser tal fra Styrelsen for Videregående Uddannelser.
Samtidig skal forskerne i stigende grad hente penge til deres egen ansættelse fra eksterne bevillinger.
»Det betyder, at forskningsområderne bliver indsnævret. Man kaster sig mindre over det, der kan være relevant for samfundet som helhed eller for de studerede, fordi det ikke er der, pengene er,« siger Ingrid Stage.
Konkurrence er et grundvilkår
Hun peger også på, at det pressede arbejdsmiljø kan skade undervisningen, fordi forskerne bruger tid og kræfter på at søge midler.
Hun foreslår derfor, at andelen af forskningsbevillinger fra staten øges, og at universiteterne i højere grad ansætter unge forskere i faste adjunktstillinger. Men ifølge rektor på Aarhus Universitet Brian Bech Nielsen er de midlertidige ansættelser og det konkurrenceprægede miljø et »grundvilkår«, hvis man vil have en karriere som forsker.
»Det er lidt ligesom dem, der spiller på fodboldlandsholdet. De er også igennem en hård udvælgelse, før de bliver udtaget,« siger han.
»Karrierevejen på et universitet er kompetitiv. Adjunktniveauet er der, hvor man kvalificerer sig til en fast stilling, og det betyder selvfølgelig, at man må leve med en vis usikkerhed. Konkurrence er jo også med til at holde os skarpe,« siger Brian Bech Nielsen.
Flere undersøgelser peger på, at midlertidige ansættelser er »en væsentlig faktor i forhold til manglende fastholdelse og tiltrækning af forskere«.
Det skriver Forsknings- og Innovationsstyrelse i en rapport fra 2011, der også konkluderer, at den lave jobsikkerhed er en væsentlig årsag til, at forskere vælger at forlade universiteterne.

