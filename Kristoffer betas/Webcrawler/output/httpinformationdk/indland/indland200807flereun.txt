Flere unge søger behandling for alkoholisme
Anonyme Alkoholikere oplever ligesom landets andre behandlingcentre stigende interesse for behandling for alkoholisme. Det er især unge i 20'erne, som nu søger ud af deres alkoholmisbrug. Frivilligorganisationen Blå Kors finder tendensen alarmerende
Der er ofte en forventning blandt de unge om, at de skal ligge i sprit hele sommerferien, og der er nok nogle, som har svært ved at lægge flasken bag sig, når det så bliver efterår, vurderer socialforsker Jeanette Østergaard.Model


 AA's vagttelefonpassere, som giver råd og vejledning om alkoholisme, har travlt. Gennem de seneste mange år har antallet af henvendelser ligget stabilt på ca. 10.000 om året, men i 2007 steg det til 11.500, og i 2008 regner AA med, at over 12.000 alkoholikere eller pårørende vil kontakte dem. Det er en stigning på 20 procent på bare to år.
"Det er ikke længere tabu at være alkoholiker. Man kan jo efterhånden ikke se en film, uden at der er én, som går til AA-møder," siger Leon fra AA's informationsgruppe.
Unge alkoholikere
Henvendelserne kommer i stigende grad fra helt unge mennesker.
"På vores telefonvagt får vi opkald fra unge, som hævder, at de er helt ned til 10 år gamle og har et alkoholproblem," siger Leon som på grund af retten til anonymitet ikke ved, om der rent faktisk er 10-årige alkoholikere, som ringer til AA.
Han kan til gengæld konstatere, at der til AA's møder dukker et stigende antal unge mennesker i 20'erne op. Det skyldes også øget fokus på unges alkoholvaner.
"Jo tidligere de får smag for alkohol, jo tidligere finder de også ud af, at de har et problem," siger han.
Jeanette Østergaard fra Det Nationale Forskningscenter for Velfærd (SFI) forsker i unges alkoholvaner. Hun vurderer, at andelen af unge med meget højt alkoholforbrug er steget, på trods af at det generelle forbrug blandt unge er faldet de seneste par år: "Vi ved fra andre lande, at der sker en polarisering i unges drikkevaner. Mange udskyder debutalderen, mens andre meget tidligt bliver storforbrugere. Det er formentligt derfor, vi ser flere unge, som søger behandling," siger hun.
"Der er ofte en forventning blandt de unge om, at de skal ligge i sprit hele sommerferien, og der er nok nogle, som har svært ved at lægge flasken bag sig, når det så bliver efterår," forklarer Jeanette Østergaard.
30-årige alkoholikere
Den frivillige organisation Blå Kors, som har både ambulante og intensive tilbud til alkoholikere, oplever en lignende tendens. 
"Vi ser mange helt unge mennesker i år, som har brug for intensiv behandling. Vi ved, at de må være begyndt meget tidligt, siden de har brug for så intensiv behandling. Det er alarmerende," siger generalsekretær i Blå Kors, Jens Erik Rasmussen. 
På et af Danmarks største behandlingssteder for alkoholisme, Majorgården i Ålsgårde, oplever man ikke blot en usædvanligt travl sommer i år, men også at henvendelserne i stigende grad kommer fra en yngre gruppe.
"Vi ser en tidligere debutalder for alkohol, og det afspejler sig også i, hvem vi har i behandling. Vi ser derfor en del i midten af 20'erne og rigtig mange i 30'erne," fortæller informationschef Vibeke Hellmann.
Behandlingscenteret Ringgården i Middelfart er fuldt booket denne sommer.
"Vi har ventetid frem til oktober," fortæller visitator Conni Hansen fra centret, hvor brugernes gennemsnitsalder er ca. 40 år.
"Men vi får også henvendelser, der drejer sig om unge helt ned til 18 år, hvilket formentligt skyldes, at myndighederne ikke ved, hvor de ellers skal sende dem hen."
I år har Ringgården med succes behandlet en pige på blot 22 år, som var alkoholiker.
"Med så unge mennesker, er alkoholismen typisk startet allerede i 11-13-års alderen, og der er typisk en forælder, som også er misbruger", fortæller Conni Hansen.

'Til te hos talebanerne i AA' Sektion 2 side 6-7

