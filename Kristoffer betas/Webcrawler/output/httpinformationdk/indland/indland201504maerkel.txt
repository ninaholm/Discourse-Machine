’Det er mærkeligt, at man ikke gør noget lignende i Danmark’
Mens der kun er 3.745 elbiler i Danmark, fik Norge i sidste uge elbil nummer 50.000. Information har været i Oslo for at tage temperaturen på den norske elbilsucces, som ifølge Norsk Elbilforening ville være »ganske nem« for de danske politikere at kopiere
 Christina Bu fra Norsk Elbilforening troede ikke selv på, at Norge skulle nå op på 50.ooo elbiler i 2015. Men det lykkedes i høj grad på grund af fordelagtige ordninger for elbilerne.


 Sammen med generalsekretær i Norsk Elbilforening Christina Bu sidder jeg på bagsædet i en stor, sort eldrevet Nissan Evalia. Foreningens pressechef Petter, som sidder bag rattet, kører os næsten lydløst gennem Oslos gader. Det er kun hjulenes kontakt med vejen, man hører. Og Christina Bus stemme, når hun engageret taler om den norske elbilsucces, som i sidste uge blev manifesteret salg af med elbil nummer 50.000.
»Der var ingen, der troede, at vi skulle nå 50.000 biler i 2015. Ingen. Politikerne troede det ikke. Miljøorganisationerne troede det ikke. Vi troede det heller ikke,« siger Christina Bu. Hun mener, at forklaringen på succesen meget enkel: De norske politikere har gjort det fordelagtigt at være elbillist.
Jeg får selv syn for sagen, da Petter lægger den sorte Nissan ud i busbanen og passerer benzin- og dieselbilerne, som holder stille i myldretidskøen. Et privilegium, som de norske elbilbilister kan lægge oven i moms- og afgiftsfritagelse, gratis kørsel på de norske betalingsveje, fritagelse fra betalingsringen i Oslo, gratis parkering samt gratis ladning flere steder. For bare at nævne nogle af fordelene. Og der er oven i købet flere fordele på vej. Blandt andet fritagelse fra moms ved leasing af elbiler, hvilket Christina Bu regner med vil få antallet af elbiler til at stige endnu mere, da mange af landets kommuner bruger leasede biler til blandt andet hjemmeplejen.
Fordelene er siden 1990’erne blevet indført gradvist i Norge. Og i 2012 blev de norske politikere enige om et klimaforlig, som blandt andet slog fast, at elbilpolitikken skulle gælde indtil udgangen af 2017, eller til man havde nået netop 50.000 elbiler.
Fødselshjælp er afgørende
Selvom målet nu er nået, og selvom Christina Bu kalder støtten til elbiler for »fødselshjælp«, fastholder hun, at det er vigtigt, at man fastholder den.
»Ellers vil markedet kollapse,« siger hun
Hun påpeger, at omkostningerne på elbilerne allerede er på vej ned. Men hun mener, man først kan afvikle støtten, når elbilerne om nogle år kan konkurrere med benzinbiler på økonomi og rækkevidde. Og den holdning er de norske politikere tilsyneladende enige i. For selv om emnet har været debatteret i anledning af elbil nummer 50.000, har politikerne signaleret så meget opbakning, at Christina Bu er overbevist om, at de fordelagtige ordninger vil blive forlænget et par år endnu.
– Men er det ikke et paradoks, at Norge, som en stor olieeksporterende nation satser så stort på elbiler?
»Udenlandske journalister stiller mig sjovt nok altid det spørgsmål,« siger Christina Bu og griner.
I Norge ser man ikke på den store satsning på elbiler som kompensation til klimaet, siger hun og hæfter sig ved, at støtten til elbilerne begyndte i 1990’erne, hvor den primære motivation var at støtte den norske elbilproduktion. Siden er det norske elbilmærke Think gået konkurs.
»Derfor har motivationen naturligvis ændret sig. Men jeg tror ikke, det handler om dårlig samvittighed. Jeg tror, at de norske politikere tænker, at vi har råd til at gå i front og derfor også bør gøre det,« siger hun.
Kontrast til Danmark
Petter parkerer den sorte Nissan på Kongensgata bag Akershus Fæstning i Oslo centrum. Der er biler med Elbilforeningens lille urskive og det karakteristiske ’EL’ på nummerpladen, så langt øjet rækker. For Oslo Kommune har stillet gratis ladestationer op langs hele vejen. Man fristes til at sige, at der næsten er flere elbiler samlet her på Kongensgata, end der er i hele Danmark. Norges 50.000 elbiler står nemlig i skærende kontrast til de 3.745 elbiler, som ifølge Dansk Elbil Alliance triller rundt på de danske veje.
I Danmark er elbilerne indtil videre fritaget for afgifter frem til udgangen af 2015. Regeringen lovede i regeringsgrundlaget en afgiftsreform, men til elbilbranchens fortrydelse har regeringen stadig ikke præsenteret et udspil. Ligesom flertallet af de andre fordele, som de norske elbilister kan nyde godt af, ikke er implementeret i Danmark. Og det er ærgerligt, mener Christina Bu.
»Jeg synes personligt, at det er mærkeligt, at man ikke gør noget lignende i Danmark. Det ville være ganske nemt. Det handler om at støtte elbilerne i en forholdsvis kort periode, for der er en rasende teknologisk udvikling i disse år,« siger hun og tilføjer, de danske politikere ikke engang kan undskylde sig med, at de praktiske rammer for elbilisme først skal etableres.
»Danmark er næsten længere fremme end Norge, når det handler om opladningsmuligheder, men i Danmark er man til gengæld meget dårlig til at få folk til at købe elbiler.«
Bedre biler
»Petter, vis hende lige, hvad den kan,« siger Christina Bu pludselig.
På et splitsekund accelererer Nissan’en, så både jeg og fotografen, som sidder på passagersædet ved siden af Petter, griber ud efter noget at holde fast i.
»Det var bare for at vise, at der også folk, der vælger elbilen, fordi den er sjov at køre,« forklarer Christina Bu.
»Først troede man, det var en plasticboks med hjul på. Men nu er folk begyndt at forstå, at det faktisk er bedre biler.«
Men de ville aldrig være blevet så populære, hvis det ikke havde været for politikernes økonomiske gulerod. Det er den, der har sat det hele i gang, mener hun.
»Folk vil ikke betale 100.000 kroner ekstra for at køre i elbil. Så grøn er man alligevel ikke.«

