Svenske fagforbund åbner døren for illegale immigranter
Sverige har fået sit første faglige rådgivningscenter for immegranter der arbejder illegalt i Sverige. "Som fagforbund skal vi beskytte arbejdsmarkedsrettigheder, uanset folks juridiske status i forhold til anden lovgivning," lyder begrundelsen


 Mellem 9 og 12 millioner mennesker i Europa arbejder uden rettigheder, til langt under minimumsløn, uden adgang til sundhedssystemet eller andre sociale rettigheder. De er immigranter uden papirer og derfor illegale ifølge loven. Men de udgør en substantiel del af arbejdsstyrken i Europa, fortæller Yacine Asmani, der først for nylig fik lovligt ophold i Sverige efter fire år som illegal immigrantarbejder. 
"Vi respekterer lovgivningen, vi betaler skat, og vi vil have papirer, så vi ikke er tvunget til at leve på arbejdsgivernes nåde. Ingen ønsker at være illegale. Papirløse over hele Europa lider i stilhed, fordi de er bange for at blive deporteret, hvis de klager over deres arbejdsvilkår," siger Yacine Asmani.
Han har startet organisationen 'Papperlösa Stockholm' og netop er blevet valgt som de papirløse arbejderes repræsentant i svensk LO. 
Sammen med blandt andet Samuel Engblom fra det svenske fagforbund TCO, der organiserer folk med mellemlange og videregående uddannelser, har Yacine Asmani været primus motor i at få de svenske fagforbund til at tage de illegale arbejderes sag alvorligt, og for to uger siden blev så det første rådgivningscenter for illegale immigrantarbejdere indviet i Stockholm. 
Og det er et stort skridt, der nu kræver et nyt tillidsforhold mellem immigranterne og fagbevægelsen. 
"Det er ikke ret længe siden, at de svenske fagforbund hjalp myndighederne med at finde de papirløse for at deportere dem. Så der ligger en stor opgave med at vise de papirløse, at de kan stole på os. Forhåbentlig kan det her center blive første skridt på vejen," siger Samuel Engblom. 
Arbejdere 
Samuel Engblom mener, at fagforbundene tager fejl, når de henviser diskussionen om illegales rettigheder til "et spørgsmål om immigrationslovgivning". 
Det er nemlig et fagligt anliggende. 
"Den traditionelle analyse er, at det er to kriminelle parter over for hinanden. De papirløse immigranter må ikke være her, og arbejdsgiverne må ikke ansætte dem," siger Samuel Engblom, som derimod mener, at fagbevægelsen må sætte arbejdsmarkedslovgivning over al anden lovgivning - også immigrationslovgivning. 
"Vi er nødt til at se på de papirløse som ansatte, og som ansatte skal de have de samme rettigheder som alle andre. Som fagforbund skal vi beskytte arbejdsmarkedsrettigheder, uanset folks juridiske status i forhold til anden lovgivning," forklarer Samuel Engblom og tilføjer: 
"Problemet er ikke, at de papirløse arbejder. Det er de nødt til for at overleve. Problemet er de arbejdsgivere, der udnytter deres sårbare situation som illegale og tilbyder dem arbejdsvilkår og lønforhold, som man aldrig ellers ville acceptere."
Og det burde ikke være kontroversielt for fagforbundene, der arbejder ud fra denne logik på alle andre områder. F.eks. når en virksomhed, der har filial i Sverige, men er registreret og betaler skat i et andet land, ansætter svenske arbejdere. 
Så skal de have samme rettigheder, som hvis virksomheden var registreret i Sverige, siger Samuel Engblom. 
LO mangler redskaber
Selv om svensk LO har bakket op om rådgivningscentret i Stockholm, er den faglige paraplyorganisation som helhed ikke klar til at organisere papirløse immigrantarbejdere på linje med de 'legale' svenske. 
"Vi kan ikke tilbyde dem den samme hjælp, som vi tilbyder vores andre medlemmer. Derfor vil vi ikke opfordre dem til at melde sig ind. Vi synes ikke, det er fair at bede dem betale kontingent, når vi ikke kan levere varen," siger LO-repræsentanten, der understreger, at LO "føler stærkt for internationalisme, men ikke har redskaberne til at håndtere de papirløses sag", da de f.eks. ikke kan trække en arbejdsgiver i retten for at have krænket en illegal arbejders rettigheder, uden at denne samtidig bliver kendt af myndighederne og dermed risikerer at blive deporteret. 
Derfor besluttede LO på sin sidste kongres, at det er op til de enkelte fagforeninger inden for forbundet, hvordan de vil håndtere de papirløse. 
Fri bevægelighed?
Yacine Asmani ønsker, at fagforbundene skal arbejde for at legalisere alle papirløse. Men på det punkt er LO splittet. På den ene side har kongressen vedtaget, at LO skal arbejde for "afkriminalisering" af papirløse, så de for eksempel får adgang til sociale rettigheder. 
Men samtidig siger LO's repræsentant, at arbejdsmarkedet ikke er gearet til fri bevægelighed for arbejdskraften.
"Nogle ønsker fri immigration - ikke bare inden for EU, men også mellem EU og andre lande. Der er LO's position, at det ville være en mulighed, hvis vi havde et velfungerende arbejdsmarked. Men så længe vi har arbejdsgivere, der udnytter folk, så er vi nødt til at have kontrol med indvandringen."
En repræsentant for den franske afdeling af Migreurop, en europæisk organisation for papirløse, mener, at det netop er immigrationskontrollen, der gør det muligt for arbejdsgiverne at udnytte 'illegale' arbejdere til at presse lønnen for de 'legale' arbejdere: 
"Pointen med grænsekontrol og politikernes afvisning af at legalisere de papirløse arbejdere, er ikke at holde folk uden for EU's mure. Pointen er, at de skal kravle over muren i frygt. Papirløse lever under arbejdsgiverens diktatur - hvis arbejderen er utilfreds med sine forhold, bliver han fyret eller meldt til myndighederne og smidt ud af landet."


