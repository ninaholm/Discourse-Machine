Ny storskalalov sikrer feriepenge til kineserne
Grønlands nye regering har fremlagt sit ændringsforslag til den stærkt omdiskuterede storskalalov fra sidste vinter. Den nye lov vil sikre, at fremtidige udenlandske arbejdere nu også får feriepenge, men det er stadig uvist, om den også sikrer landet mod social dumping
Selv om det virker som nogle svage formuleringer, at vi vil tydeliggøre loven, så er det juridisk nogle ret stærke præciseringer, der styrker arbejdernes rettigheder, siger den grønlandske erhvervs- og råstofminister Jens-Erik Kirkegaard om regeringens foreslåede ændringer til storskalaloven


 
	Det bliver ikke dyrere for udenlandske selskaber at hive kinesiske arbejdere til Grønland. Så meget står klart, efter Grønlands nye regering nu har fremlagt sit eget ændringsforslag til Storskalaloven. Selv om de nuværende regeringspartier var blandt de stærkeste kritikere af loven, da den blev vedtaget i december sidste år, indeholder det nye forslag ikke de store ændringer.

	Formålet med ændringsforslaget er primært at præcisere indholdet i loven, siger Erhvervs- og Råstofminister Jens-Erik Kirkegaard (Siumut) nu.

	»Selv om det virker som nogle svage formuleringer, at vi vil tydeliggøre loven, så er det juridisk nogle ret stærke præciseringer, der styrker arbejdernes rettigheder,« siger Jens-Erik Kirkegaard.

	Et af de afgørende konfliktpunkter har været fagforeningernes ret til at konflikte, uanset om de udenlandske arbejdere er medlemmer eller ej. Den rettighed skulle nu være sikret, mener Jens-Erik Kirkegaard.

	Men selvom den grønlandske fagforening SIK har været med i forarbejdet til ændringsforslaget, føler formand Jess G. Berthelsen sig endnu ikke sikker på, at den nye lov vil sikre Grønland mod social dumping.

	»Vi er nu i gang med at undersøge det juridiske grundigt, så man ikke kan komme udefra og underbetale folk,« siger Jess. G. Berthelsen.

	Ligesom i den nuværende lov lægger ændringsforslaget op til, at udenlandske arbejdere ikke må arbejde for mindre end den grønlandske mindsteløn, og at Selvstyret kan fastsætte, hvor meget selskaberne må fratrække i lønnen for kost, logi, arbejdstøj og hjemrejser.

	Løftebrud

	Til gengæld har den nye regering måtte gå bort fra løfterne i sin blot fire måneder gamle koalitionsaftale. Her var et af målene at revidere storskalaloven for at »sikre, at grønlandske faglige organisationer får forhandlingsret«. Som regeringen selv skriver i bemærkningerne til det nye forslag strider det imod fagforeningsfriheden.

	Heller ikke de to øvrige løfter om at sikre, at søtransport lever op til grønlandske regler, og at grønlandsk-sprogede ikke skal forhindres af krav om engelskkundskaber har fundet vej til ændringsforslaget.

	Det må man i stedet skrive ind i udnyttelsesaftalen med det enkelte selskab, siger Jens-Erik Kirkegaard.

	Til gengæld er det uomtvistelig nyt, at udenlandske arbejdere fremover skal have feriepenge, og at arbejdsgiveren skal betale rejsen til hjemlandet, når de skal på ferie.

	Ifølge oppositionspartiet IA virker det som om, at Siumut ikke havde forstået, hvad Storskalaloven gik ud på, før de selv kom i regering.

	»Vi kan konstatere, at ændringsforslaget primært er omformuleringer af det, der allerede gælder,« siger parlamentsmedlem Naaja Nathanielsen.

	»Specificeringen om ferieafholdelse lyder fint for os, og den ændring kunne Siumut sagtens have fået med under forhandlinger i december, hvis de ville,« siger hun.

	For Grønlands Arbejdsgiverforening er det ikke afgørende, om der er sket afgørende ændringer eller ej. Det vigtigste er nu, at man politisk samler sig om en løsning, siger direktør Brian Buus.

	»Vi kunne konstatere, at det skabte usikkerhed i minebranchen, da man meldte ud, at den her lov skulle laves om. Så det handler om at få størst mulig flertal for den her form for lovgivning, så investorerne, der interesserer sig for råstofindustrien får vished for, at den ikke bliver lavet om igen, når magten skifter,« siger han

