Nye tal: 14-årige sidder i fængsel med voksne
På grund af overbelægning på de sikrede institutioner, sidder unge helt ned til  14 år i arresthuse for voksne, viser nye tal fra Kriminalforsorgen. Forudsigeligt og bekymrende, lyder kritikken fra Fængselsforbundet og Børnerådet
Antallet af 14-årige danske børn, der har siddet enten i arrest-huse eller voksen-fængsler det seneste år, er 22. Det er sket på trods af, at FN's Børne-konvention dikterer, at børn under 18 år ikke må afsone samme sted som voksne kriminelle.


 Da VK-regeringen og Dansk Folkeparti sidste år sænkede den kriminelle lavalder, forudså mange børneorganisationer, at 14-årige ville ende med at sidde i voksenfængsler eller arresthuse, fordi der i forvejen var overbelægning på de sikrede institutioner.
Nu viser nye tal, som justitsministeren har fremlagt for Folketingets retsudvalg, at organisationerne havde ret.
Tallene, som er indhentet fra Kriminalforsorgen, viser, at siden regeringen indførte ungepakken 'Ny Start' i juli 2010, har 22 14-årige siddet i arresthuse ud af i alt 529 unge under 18 år, som har siddet i enten i arresthuse eller voksenfængsler.
Det er sket på trods af, at FN's børnekonvention dikterer, at børn under 18 år ikke må afsone samme sted som voksne kriminelle.
Og selv om 22 14-årige måske ikke lyder af meget, er tallet stadig for stort, mener formand for Børnerådet, Lisbeth Zornig Andersen:
»22 14-årige i arresthusene er 22 for mange. Man kunne have forudset, at de helt unge også ville komme til at sidde dér, for der var i forvejen ikke plads nok på de sikrede institutioner. Det har man længe vidst,« siger hun.
Der findes ingen opgørelse over, nøjagtig hvor længe de unge under 18 år afsoner under 'voksne forhold', men Kriminalforsorgen oplyser, at det for de 14-åriges vedkommende som regel kun sker, når der er pladsmangel i de sikrede institutioner, og at det oftest ikke varer mere end en nat eller to. Nogle gange blot en eftermiddag. Men det får ikke retsordføreren for Socialdemokraterne, Karen Hækkerup, til at ånde lettet op.
»Uanset hvor længe de sidder, så er Kriminalforsorgens medarbejdere ikke uddannet til at håndtere børn. Og slet ikke børn i krise som børn, der bliver sat i fængsel, jo er. Derfor skal børn slet ikke sidde dér,« siger Karen Hækkerup.
»Der er ikke tale om, at der ikke skal være nogen konsekvenser for unge, der har begået kriminalitet. Spørgsmålet er bare, om det rigtige er at smække dem ind i et arresthus. For selv et kort besøg er ikke ligefrem gavnligt for deres tilbagetræden til et liv uden kriminalitet,« siger Hækkerup, som i foråret stillede spørgsmålet til ministeren om de unge i fængslerne.
Ikke konventionsbrud ...
Hos Fængselsforbundet tager man også kun nødtvungent imod de unge kriminelle, forklarer forbundsformand Kim Østerbye.
»Vi er tjenestemænd, så vi gør, hvad vi får besked på. Men det er helt klart noget, der bliver diskuteret i tillidsmandskredsene i fængslerne. Altså kan det virkelig være rigtigt, at vi skal lege småbørnspædagoger i det miljø vi er i?« siger Østerbye.
»De unge er slet ikke rustet til at komme ind i en voksenverden, som et fængsel jo er, og vi er heller ikke gearet til dem. Vi gør os generelt umage for at passe så godt på dem, som vi overhovedet kan. Men et fængsel og personalet i et fængsel slet ikke gearet til at have med børn at gøre.«
Ifølge FN's Børnekonvention skal »ethvert barn, der er berøvet friheden, holdes adskilt fra voksne«, som det er formuleret i konventionen. Så for at undgå at overtræde reglerne er det i praksis oftest sådan, at man sørger for at holde de unge adskilt fra de voksne i arresthusene og i fængslerne.
Men det har sin helt egen uhensigtsmæssig bivirkning, forklarer Lisbeth Zornig Andersen:
»Det betyder de facto, at de unge sidder i isolation. Formelt set opfylder arresthusene og fængslerne langt hen ad vejen reglerne, men med den meget uhensigtsmæssige bivirkning.«
I foråret skrev Information historien om 14-årige Mathias, der efter at have holdt vagt ved et bankrøveri i Viby endte med at sidde halvandet døgn i arresten.
Og som Lisbeth Zorning Andersen beskriver, sad han isoleret fra de andre indsatte.
»Selv for voksne er isolation utrolig barskt, men især børn har brug for social kontakt,« siger Zornig Andersen.
Som Information i mandags kunne beskrive, er mange af de centrale forebyggende tiltag fra ungepakken endnu ikke iværksat over et år efter sænkelsen af den kriminelle lavalder til 14. Og netop fordi de unge eksempelvis ikke bliver screenet for psykiatriske lidelser, er disse nye tal blot mere foruroligende, mener Lisbeth Zorning Andersen.
»Skulle de her unge eksempelvis have ADHD, som mange af de unge kriminelle har, er noget nær det værste man kan gøre at spærre barnet inde på den måde. En ubehandlet ADHD er svær nok at leve med i forvejen, men det er 10 gange sværere at sidde i fængsel med det,« siger hun.
'Ingen børn i fængslerne'
Tidligere på ugen slog retsordfører for DF Peter Skaarup fast, at »nogle af de spøgelser, der blev malet op i forbindelse med debatten, er i hvert fald manet i jorden blandt andet, at unge 14-årige ville komme i fængsel. Det er jo ikke sket,« sagde han om den kritik, der fyldte i medierne i forbindelse med sænkelsen af den kriminelle lavalder sidste år.
Siden er de nye tal kommet frem, men Peter Skaarup holder fast i sit udsagn. For man kan ikke sige, at 14-årige 'sidder i fængsel', når det drejer sig om så kort tid, mener han.
»Jeg køber ikke beskyldningen og skræmmebilledet om, at 14-årige ville komme i fængsel, for jeg betragter fængsel som en længerevarende tilstand, og her er altså tale om at placere den unge i nogle timer eller højst et par døgn, indtil man så kan finde en plads et andet sted. Det havde været noget andet, hvis det var en permanent situation,« siger Peter Skaarup og slår fast, at regeringen konstant arbejder på at skabe flere pladser i de sikrede institutioner, så de unge ikke sidder i arresthuse og fængsler.
Men situationen bliver ikke synderligt meget bedre af, at de unge kun sidder i kortere perioder, mener Lisbeth Zorning Andersen.
»Bare det at komme ind i et fængsel eller arresthus er en utrolig voldsom oplevelse for et barn. Det handler ikke så meget om hvor længe det handler om oplevelsen,« siger hun.
Men kan man virkelig tale om, at det er skadeligt for en 14-årig, hvis det kun drejer sig om en nat eller to?
»Der er ingen tvivl om, at det er skadeligt for børn at sidde i voksenfængsler eller arrest selvfølgelig jo kortere tid, jo bedre, men de skal slet ikke sidde dér. Der er en grund til, at det er en del af Børnekonventionen, og det var i øvrigt også noget af det, som FN's Børnekomité kritiserede Danmark for tidligere på året.«

