Rektorer: Forskning i skolen er nedprioriteret
Folkeskolens lærere ved for lidt om, hvad der virker i undervisningen, siger ny rapport til regeringens rejsehold. Det er ikke så underligt, mener rektorer, for politikerne har svigtet opbygningen af anvendt forskning i folkeskolen
To danske 4.klasses elever arbejder fint med opgaven, men når det gælder folkeskoleelevernes præstationer, er Danmark ikke i top. Lærerne ved for lidt om, hvad der virker. Topscorer på det  felt er derimod: Canada, Singapore og Finland.


 De danske lærere underviser efter, hvad de tror vil virke, mens lærerne på nogle af verdens bedste folkeskoler har langt større viden om, hvad der virker i klasseværelset.
Sådan lyder konklusionen på en sammenlignende undersøgelse mellem den danske læreruddannelse og de tre topscorerlande, når det gælder folkeskoleelevernes præstationer: Canada, Singapore og Finland.
Undersøgelsen er lavet for regeringens rejsehold, der er en del det igangværende 360 graders eftersyn af folkeskolen.
Men kritikken er uretfærdig, fordi politikerne har nedprioriteret de nye videnscentre, som skulle forbedre viden om og forskning i folkeskolen, mener rektorer på professionshøjskolerne.
»Rejseholdet kommer med nogle upassende generaliseringer af lærerne og professionshøjskolerne. De videnscentre, der er blevet oprettet, er løbet tør for midler, fordi bevillingen ikke er blevet forlænget, men du kan ikke opbygge videnscentre på tre år. Det kræver massive investeringer over længere periode,« siger Laust Joen Jakobsen, formand for Professionshøjskolernes Rektorkollegium.
Videnscentrene blev sat i verden i 2005 og har haft stor betydning for blandt andet læsning i folkeskolen, forklarer rektorformanden.
Hele hensigten med at lægge seminarier, sygeplejeskoler, sociale højskoler og lignende uddannelser sammen i først CVU'er i 2002 og siden professionshøjskoler var netop at højne vidensniveauet på uddannelserne.
Men Stefan Hermann, der er rektor på professionshøjskolen Metropol, mener generelt, der har været politisk modvilje mod at investere i professionshøjskolernes vidensopbygning:
»Det var professionshøjskolerne, der skulle stå for den anvendte og praksis-nære forskning, der kan bruges på læreruddannelsen, men vi har kun fået beskedne midler fra Globaliseringspuljen. Dermed har politikerne ikke sikret sig, at der er den infrastruktur, der skal til, hvis der skal mere viden og forskning ud blandt lærerne, for en forskningsrapport ændrer jo ikke skolepraksis af sig selv,« siger Stefan Hermann.
En mangelvare
Begge rektorer er enige i kritikken af, at der mangler forskning og viden om folkeskolen. Problemet med den forskning i folkeskolen, der eksisterer på universiteterne, er, at den ikke foregår tæt nok på seminarier og folkeskoler. Derfor er det svært at dokumentere, hvad der virker.
»Der er naturligvis utrolig megen forskning, der ikke er relevant i forhold til at forbedre skolens praksis, fordi forskningen på universiteterne kun delvist er professions- og praksisrettet,« siger Stefan Hermann.
Laust Joen Jakobsen mener ikke, at universiteterne hverken kan eller skal levere varen:
»Vi savner et forskningsmiljø på det her felt, fordi vi som resultat af en lidt valen politik ikke må lave anvendt forskning, men de tungeste didaktiske miljøer på det her område ligger altså på professionshøjskolerne og ikke på universiteterne.«
Fakturatænkning
Professionshøjskolerne må ikke oprette længere masteruddannelser eller forske, fordi det truer universiteternes monopol, mener Laust Joen Jakobsen.
Og den konstruktion betyder også, at professionshøjskolerne ikke selvstændigt kan søge forskningsrådene om penge, ligesom det også har været svært at få penge via Globaliseringspuljen.
Videnscentrene står og falder flere steder nu med, om professionshøjskolerne selv finder penge til dem, oplyser rektorformanden:
»Det her handler ikke bare om, at politikerne skal sende flere penge, men hvis de virkelig vil udvikle mere forskning og viden om, hvad der virker i folkeskolen, så handler det ikke kun om teori, for det virker ikke i praksis, og jeg håber ikke rejseholdet falder i den grøft,« mener Laust Joen Jakobsen.
Stefan Hermann undrer sig over, at professionshøjskolerne, der uddanner ligeså mange som universiteterne, skal nøjes med så få midler til videnscentre.
»Politikerne har lavet et stort nyt set up af institutioner, men valgt ikke at fylde brændstof på konstruktionen. I stedet har de valgt at investere helt enorme summer i de våde forskningsområder, fordi de kan blive til faktura, mens de har undladt at investere i velfærdsuddannelserne,« siger Stefan Hermann.


