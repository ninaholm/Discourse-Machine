Sprøjte frem for nakkeskud i Kina
Kina vil ikke afskaffe dødsstraffen, men vil gøre henrettelser 'mere humane'. Menneskeretsorganisation kritiserer Beijing, men i befolkningen er der støtte til henrettelse af korrupte kadrer


 TOKYO - Kina henretter flere end noget andet land, og den førsteplads ser det ud til, landet vil kunne beholde i lang tid endnu. Men som et første skridt for at imødegå international kritik, specielt af henrettelser for ikke-voldelige forbrydelser, vil Kina nu i større grad gå over til at bruge dødelige indsprøjtninger frem for nakkeskud.
Indsprøjtningerne "anses for at være mere humane", siger Jiang Xingchang, vicepræsident for Folkets Højesteret.
Han meddeler, at metoden 'med tiden' vil blive taget i brug i hele landet, men ikke hvornår. Han sagde dog, at siden sprøjten i 1997 blev gjort til et alternativ til kuglen, er den blevet stadig mere udbredt.
Jiang fortæller statspressen, at indsprøjtningerne er blevet "modtaget positivt fra alle dele af samfundet, inklusiv de dødsdømte og deres familier."
Antal hemmeligt
Beijing er blevet udsat for øget pres forud for OL i Beijing, og det vurderes, at det bl.a. har været med til at sænke antallet af henrettelser. 
Selvom regeringen anser det præcise antal for en statshemmelighed, siger Amnesty International, at medier har rapporteret, at lige under 3.000 blev dømt til døden i 2006, og 1.010 blev henrettet. Organisationen tilføjer dog, at 'det reelle tal menes at være langt højere'.
Human Rights Watch mener, at det er et 'troværdigt skøn', at der er 7.500 henrettelser om året.
Amnesty ser ikke positivt på den seneste udmelding fra Beijings side, men opfordrer i stedet til, at regeringen går i gang med at afskaffe dødsdommen, specielt fordi den går mod 'det olympiske charters ånd'.
"Lige meget hvordan det gøres, så er der intet værdigt eller humant ved, at staten dræber individer," siger Catherine Baber, leder af Amnestys afdeling for Asien.
Hun udfordrer også Jiang Xingchang til at forklare, hvorfor en dødelig indsprøjtning er mere human. Organisationen siger, at "der er beviser for, at (dødelige indsprøjtninger) kan forårsage krampetrækninger og en lang og smertefuld død."
"De kinesiske myndigheder bør tage konkrete skridt mod afviklingen af dødsstraf. Som et første skridt skal Kina offentliggøre det faktiske antal henrettelser og radikalt skære ned på antallet af forbrydelser, som straffes med døden. En positiv arv for Beijings OL kan kun opnås, hvis der bliver sat en stopper for Kinas verdensrekord i henrettelser," siger Catherine Baber.
68 forbrydelser
Der er 68 forbrydelser - inklusiv ikke-voldelige forbrydelser som skattebedrag, narkosmugling og korruption - der kan føre til en dødsdom.
Dødsstraf for økonomiske forbrydelser er blevet specielt kritiseret i udlandet, men kinesiske advokater siger, at der i den kinesiske befolkning er støtte til at korrupte embedsmænd straffes med døden. 
"På det punkt vil regeringen ikke modtage klager fra befolkningens side," siger Liu Renwen, en juraprofessor ved det kinesiske akademi for samfundsvidenskab, som er del af en voksende skare af advokater og akademikere, der arbejder for, at antallet af henrettelser i landet bliver tøjlet.
Sidste år blev lederen af statens bureau for fødevarer og medicin henrettet for korruption. Og den kinesiske presse har inden for den sidste uge rapporteret om to nye dødsdomme til korrupte embedsmænd.
Reformer
Liu Renwen peger på, at mange retssager er beskæmmet af ringe bevisførelse, ikke bliver gennemført i henhold til loven og bliver hastet igennem. 
"Derfor er der utallige tilfælde, hvor uskyldige er blevet dømt," siger han.
Kina har forsøgt at reformere det juridiske system. Specielt efter udbredt vrede og adskillige rapporter om henrettelser af folk, der viste sig uskyldige og kritik af, at lokale domstole i mange tilfælde har vist sig korrupte.
Regler, der blev indført i 2005, kræver, at Højesteret skal gennemgå alle dødsdomme. Eksperter har tidligere sagt til Information, at denne ændring sænker antallet af henrettelser, og gør den juridiske proces mere retfærdig, da det gør det sværere for lokale dommere at gøre arbitrær brug af dødsdommen.
De nye regler er en del af en ny politik, som embedsmænd kalder 'dræb færre, dræb forsigtigt'.
Ingen afskaffelse
Men afskaffet vil dødsstraffen ikke blive. Kinas retspræsident, Xiao Yang, har sagt, at det ikke er tid til at overveje afskaffelsen af henrettelser, da landets magtfulde politi og sikkerhedstjenester vil være stærkt i mod.
"Vi kan ikke rent abstrakt tale om at afskaffe eller kontrollere brugen af dødsstraf uden at tage hensyn til realiteterne på jorden og forholdene for den sociale sikkerhed," sagde Xiao Yang, og tilføjede, at der i den kinesiske befolkning er en stærk tro på konceptet med 'et øje for et øje og et liv for et liv'.


