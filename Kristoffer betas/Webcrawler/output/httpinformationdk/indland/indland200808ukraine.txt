Ukraine truer Rusland
Ukraine truer Rusland med at sætte lejen for dets flådebase ved Sortehavet i vejret. Tilspidsningen sker som følge af Ruslands fremfærd i Georgien
Her ses den russiske sortehavsflåde med krydsere og ubåde på sin årlige festdag i maj i farvandet ud for den ukrainske by Sebastopol. I henhold til en aftale fra 1997 lejer Rusland Sevastopolbasen frem til 2017 for næsten 500 millioner kroner om året.


 Ukraines præsident, Viktor Jusjtjenko, betegnede i går Ruslands beslutning om at anerkende de georgiske udbryderregioner Abkhasien og Sydossetien som "uacceptabel" og truede med at sætte lejen for Ruslands flådebase på Ukraines Krimhalvø ved Sortehavet i vejret. 
Hvis det sker, kan det i givet fald forværre spændingerne i området yderligere efter den russisk-georgiske krig.
Ukraines trussel blev fremsat samtidig med, at den amerikanske flåde bragte nødhjælpsforsyninger til Georgien via Sortehavsbyen Batumi. 
Og imens Rusland lod forstå, at dets flåde overvåger "opbygningen af NATO-styrker i Sortehavsområdet".
Georgien hjemkaldte samtidig alle på nær to diplomater fra Moskva i protest mod, at Rusland i går anerkendte de to georgiske udbryderregioner Abkhasien og Sydossetien. 
Jusjtjenko sagde, at ethvert land, der ikke er med i et internationalt sikkerhedssamarbejde, kan være det næste, der bliver offer for Ruslands magt. Derfor opfordrede Jusjtjenko til, at Ukraine øger sine forsvarsudgifter og presser på for at blive medlem af NATO.
Alle kan blive den næste
Om Ruslands anerkendelse af de to georgiske udbryderrepublikker sagde Jusjtjenko: "Vi beklager beslutningen. Den er uacceptabel for Ukraine. Det, der er sket, er en trussel mod alle, ikke kun mod ét land. Et hvilket som helst land kan blive det næste. Når vi tillader nogen at ignorere et lands fundamentale ret til territorial integritet, så sår vi tvivl om alle landes eksistens," sagde Jusjtjenko.
Mange i Ukraine frygter, at Ukraine kan blive det næste mål for Ruslands kampagne for at få kontrol med det, som Rusland opfatter som sin interessesfære. Frygten er, at Ruslands handlinger i den senere tid kan bidrage til at piske separatistiske følelser op i Ukraines sydlige russisktalende del.
I Paris sagde Frankrigs udenrigsminister, Bernard Kouchner, at Rusland måske har øje på lande som Ukraine og Moldova efter konflikten i Georgien.
"Jeg gentager, at dette er meget farligt, og at Rusland kan have andre mål ikke mindst på Krim i Ukraine og i Moldova," sagde Kouchner til fransk radio.
I udtalelser, som helt klart vil vække vrede i Rusland, sagde Jusjtjenko, at Ukraine har lejet Sevastopol-basen ved Sortehavet ud til Ruslands Sortehavsflåde til under markedspris, og at det er på tide tænke på at hæve prisen.
Rusland: Farligt drilleri
Ruslands viceudenrigsminister, Grigorij Karasin, advarede tidligere i går Ukraine mod at øge spændingerne.
"Nogle ukrainske politikere arbejder hårdt på at udløse en krise i forholdet mellem Rusland og Ukraine. De driller os på en måde i håb om, at vi vil svare hårdt igen. Det er et kynisk og farligt spil," sagde Karasin.
I henhold til en aftale fra 1997 lejer Rusland Sevastopolbasen frem til 2017 for 98 millioner dollar (496 millioner kroner) om året.
Da Ukraine for næsten tre år siden også nævnte muligheden af at sætte lejen for Sevastopolbasen op - efter at Rusland havde krævet fem gange så meget for sin gas af Ukraine som tidligere - advarede Rusland om, at Ukraines krav ville kunne udløse en potentielt farlig grænsestrid.
ritzau/Reuter

