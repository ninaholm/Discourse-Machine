Historikere: Få styr på PET’s arkiver
Regeringen iværksætter nu en undersøgelse af PET’s makuleringer i 90’erne. Men historikere advarer om, at der fortsat vil komme sager, indtil der kommer klare regler
Bjørn Westh var justitsminister i 90’erne, da PET slettede deres mapper på blandt andre tre statsministre.


 Historikerne opfordrer nu politikerne til en gang for alle at få styr på arkiverne i Politiets Efterretningstjeneste (PET).
Opfordringen kommer, efter at regeringen og Enhedslisten har besluttet at undersøge, hvorfor PET foretog en række makuleringer af politiske sagsmapper i perioden fra 1989 til 1998.
I et brev til Folketingets retsudvalg og justitsminister Morten Bødskov (S) foreslår Selskabet for Samtidshistorisk Forskning således, at der i den kommende lov for PET både bliver taget stilling til, hvad efterretningstjenesten skal bevare – og hvad den skal give adgang til.
En mulighed kan være et særligt arkivmæssigt og forskningsmæssigt sagkyndigt organ, forklarer selskabets næstformand, professor ved Københavns Universitet, Poul Villaume.
»Oplysningerne i PET’s arkiver har en særlig karakter. Det er stærkt personfølsomme oplysninger – og nogle gange belastende oplysninger. Så der er brug for særligt restriktive og skærpede adgangskrav,« siger Poul Villaume.
Professor ved CBS, Kurt Jacobsen, mener også, at der mangler retningslinjer for PET’s arkiver:
»Nedsæt et tværfagligt udvalg af både jurister og historikere, som ser på materialet, for i dag mangler der nogle retningslinjer – og den slags sager vil blive ved med at dukke op«.
Morten Heiberg, chefkonsulent ved Dansk Institut for Internationale Studier (DIIS) og tidligere medlem af PET-Kommissionen, mener, at en model kunne være, at man screenede materialet – altså stregede følsomme oplysninger over ligesom i USA.
»Som historiker er jeg for åbenhed – og jo mere, jo bedre. Modsat er der jo her tale om personfølsomme oplysninger. Oplysninger som PET har indsamlet om folk, uden at de nogensinde er blevet retsforfulgt,« siger Morten Heiberg.
Regering i mindretal
Den kommende undersøgelse skal ske på baggrund af »eksisterende skriftligt materiale« i perioden fra 1989 til 1998. Professor ved Københavns Universitet dr.jur. Linda Nielsen får til opgave at se på, hvilke retningslinjer der har været for PET’s makulering af de politiske mapper i perioden. Hvilken praksis der har været for det. Og hvorfor gik PET i gang med en generel revision af mapperne i 1996, og hvem som godkendte det.
Når justitsminister Morten Bødskov (S) har valgt at bøje sig for oppositionens krav om en undersøgelse af makuleringerne skyldes det, at Enhedslisten truede med at bringe SRSF-regeringen i mindretal ved en hasteforespørgselsdebat i morgen i Folketinget. Justitsministeren håber, at undersøgelsen skaber »klarhed« om de sletninger, PET foretog i perioden. Senest er det kommet frem, at efterretningstjenesten har makuleret personmapperne på fremtrædende politikere som blandt andre de tidligere statsministre Anker Jørgensen (S), Jens Otto Krag (S) og Poul Hartling (V).
»Dette er vigtigt ikke blot af hensyn til den almindelige tillid til efterretningstjenesten og for at undgå mytedannelser, men også for at sikre at efterretningstjenesten får ro til at koncentrere sig om sit væsentlige arbejde med at beskytte statens og borgernes sikkerhed,« siger Morten Bødskov.
Enhedslistens retspolitiske ordfører, Pernille Skipper, forventer, at undersøgelsen kan laves »relativt hurtigt«. Der er ikke sat nogen deadline for den.
»Det er vigtigt at få afklaret, om det er rigtigt – som nogen påstår, og noget tyder på – at efterretningstjenesten har slettet materiale for at dække over deres egne lovbrud,« siger Pernille Skipper.
PET’s tidligere operative chef Hans Jørgen Bonnichsen er dog »100 procent« sikker på, at efterretningstjenesten har fulgt det regelsæt, som er udstukket af Justitsministeriet.
»Det har været en løbende proces under skiftende regeringer, at man har slettet uvæsentlige informationer. Jeg håber da ikke, at historikerne forventer, at efterretningstjenesten fremover skal overtræde reglerne for, at de kan få adgang til materialet,« siger Hans Jørgen Bonnichsen.
Bjørn Westh (S), som var justitsminister i Nyrup-regeringen fra 1994 til 1996, tvivler på, at den kommende undersøgelse finder noget kompromitterende:
»Det er da fint, at der kommer en undersøgelse. Men at de undersøger noget, er ikke det samme som, at der er gjort noget forkert«.

