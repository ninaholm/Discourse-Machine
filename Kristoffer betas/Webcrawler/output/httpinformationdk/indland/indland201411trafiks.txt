Trafikstyrelsen politianmelder taxikonceptet Uber
Mobiltjenesten er bygget op om pirattaxakørsel, mener Trafikstyrelsen. De etablerede taxiselskaber byder en politiundersøgelse velkommen
 Den amerikanske taxiapp Uber er kommet til Danmark, men allerede fra dag ét er der opstået problemer.


 Trafikstyrelsen har anmeldt det amerikanske taxikoncept Uber til politiet, samme dag som tjenesten har meldt sin ankomst til Danmark.
Det bekræfter Trafikstyrelsen over for Ritzau.
»Vi mener, at de overtræder personbefordringsloven,« siger kommunikationsmedarbejder Mads Gundelund Gerlach til Ritzau.
Uber faciliterer, at private bilejere kan samle passagerer op på gaden i København og køre dem til en destination, som i forvejen er aftalt.« Det hele arrangeres gennem en app.
»Når man kører taxakørsel, skal man have taxabevis og vognmandstilladelse, og det har man ikke i Ubers nuværende setup. Derfor mener vi, at det er piratkørsel,« argumenterer Mads Gundelund Gerlach.
Styrelsen mener ligeledes, at tjenesten ’Uber Black’, der tilbyder kunderne at blive hentet i luksusbiler mod en højere pris, vil bedrive limousinekørsel uden at have den nødvendige tilladelse.
Uber er ikke den første tjeneste, der tilbyder systematiseret samkørsel mellem private chauffører og passagerer i Danmark, men Trafikstyrelsen vil ikke forholde sig til, hvorfor man ikke har politimeldt andre tjenester.
»Vores vurdering er, at Uber er bygget op om noget, der vil ende ud med at være ulovlig taxakørsel. Den tekniske overvejelse i forhold til andre tjenester vil jeg nødig komme ind på,« siger Mads Gundelund Gerlach.
– Men er det ikke væsentligt, at folk ved, hvor grænsen går?
»Lige meget hvad kan vi ikke sammenligne de forskellige tjenester. Vi har kigget på beskrivelsen af Uber og vurderet, at de ikke vil leve op til loven, og så har vi bedt politiet om at se på sagen,« siger kommunikationsmedarbejderen.
Taxiråd: Politiundersøgelse er lige efter bogen
De etablerede taxiselskaber byder en politiundersøgelse velkommen.
»Der er nogle kriterier for at drive persontransport i Danmark, og de skal være opfyldt, og hvis de ikke er opfyldt, så bliver de selvfølgelig anmeldt. Det er klart, siger John Lindbom,« formand for Dansk Taxi Råd.
Han mener, at det er en god idé, at det nu bliver undersøgt, om konkurrenten overholder de danske regler og love. Gør de det, skal de være velkommen.
»Det er lige efter bogen. Man må gå ind og undersøge det, og som jeg hele tiden har sagt: At hvis det er på lovlig vis, så skal vi byde dem velkommen, men hvis det er ulovligt, så er det konkurrenceforvridende, og så er det ikke på lige vilkår, vi driver virksomhed,« siger han.
Med smartphone-applikationen Uber kan folk i København tilbyde andre privatpersoner kørsel fra A til B, mod at passageren betaler en del af kørselsudgifterne.
Men i modsætning til taxiselskaberne stilles der ikke ekstra krav til de bilejere, der vil tjene en ekstra skilling, og det er Dansk Taxi Råd utilfreds med.
Dels fordi bilerne ikke er indrettet til erhvervsmæssig kørsel, dels fordi chaufførerne ikke har gennemgået uddannelse af nogen som helst art.
Uber findes i alt i næsten 50 lande og i hundredvis af byer. I flere byer har det ført til kontroverser mellem de eksisterende taxiselskaber og Uber, og i byer som Berlin, Bruxelles og Barcelona er tjenesten blevet forbudt.
Samtidig med at Uber starter i København, bliver applikationen også lanceret i Oslo og Helsinki. Den har eksisteret i Stockholm i snart to år.
Foruden at tilbyde privatpersoner at køre sammen lancerer Uber også en taxitjeneste med særligt luksuriøse biler.
Dansk Uber-chef: Vi er åbne for dialog

