Hvordan kan man forklare det uforståelige?
En videnskabsmand som Niels Bohr er kendetegnet ved sin intuition, siger Johan Olsen, rocksanger og biokemiker – og vært på en ny programserie på DR om store danske videnskabsfolk
 Biokemiker, forsker og forsanger i Magtens Korridorer, Johan Olsen tager seerne ved hånden og er guide igennem mødet med de seks danske navne i seks nyskabende programmer på DR K, som både hylder og hver især beskriver kernen i videnskabsfolkenes forskning


 På en sommerdag stod Johan Olsen i køen i Irma iklædt en mystisk T-shirt. »Schrödinger’s cat is dead« stod der på forsiden af den, men bagpå stod der: »Schrödinger’s cat is not dead«. Den nysgerrige kassemedarbejder måtte spørge, hvad der var med den kat.
»Og så syntes jeg, det var for arrogant at sige, at det var for besværligt at forklare. Så jeg gik i gang,« fortæller Johan Olsen, der begyndte at fortælle om den østrigske fysiker Erwin Schrödingers kendte kvantefysiske tankeeksperiment, hvor en kat er lukket inde i en kasse med en ustabil atomkerne. Henfalder atomkernen, udløses en giftgas, der dræber katten. Men om det sker, ved ingen, og katten er derfor på samme tid både død og levende, indtil det afgørende tidspunkt, hvor man åbner kassen for at se efter.
»Så stod hele køen i Irma på sådan en skide tirsdag eftermiddag bare og lyttede til det dér,« siger Johan Olsen og imiterer kunderne, der gjorde store øjne.
»Der var én, der kom hen til bagefter og sagde, at nu kunne han jo ikke tænke på andet end den kat resten af dagen. Og der tænkte jeg, at selvfølgelig synes man, sådan noget er spændende. Det er jo en pissesjov historie, det bør man fortælle til folk.«
På onsdag kan man så se Johan Olsen fortælle om en af kvantefysikkens fædre, den verdensberømte danske fysiker Niels Bohr.
Den 45-årige biokemiker, der også er forsanger i Magtens Korridorer, er nemlig vært på en ny programserie på DR K om store danske videnskabsfolk. Her fortæller han seerne om pionerer som Tycho Brahe, Nicolaus Steno, H.C. Ørsted, August Krogh, Inge Lehmann og altså Niels Bohr, hvis opdagelser ændrede verden.
»Det, vi hylder i de folk, er en tankegang og en drivkraft, som åbner døre ind til en verden, der ikke har eksisteret før i den menneskelige erkendelse. Og så er de fandeme danskere hele bundtet,« siger Johan Olsen. Som forsker ved Johan Olsen, hvad det vil sige at opdage noget, ingen andre hidtil har kendt til. Når han ikke står på scenen med resten af Magtens Korridorer, opholder han sig i et laboratorium på Biologisk Institut, hvor han forsøger at blive klogere på proteiners opbygning.
Genier genopstår
»Naturvidenskab er en eksponent for en basal menneskelig nysgerrighed, der kendetegner vores art. Vi bliver hele tiden nødt til at løfte en sten for at se, hvad der er nedenunder,« siger Johan Olsen, der betegner det at opdage noget som at »befinde sig på helt nyfalden sne og se noget, som ingen andre mennesker har set før«.
De velproducerede og pædagogiske programmer kredser imidlertid ikke kun om de store videnskabsfolks forskning og opdagelser, men også om personerne bag. Det sker ved, at de for længst afdøde genier vækkes til live og gennem skuespillere fortæller om deres bedrifter. Niels Bohr dukker op i haven ved Carlsbergs Æresbolig, hvor han boede i mange år, og forklarer Johan Olsen om den komplicerede kvantefysik ved hjælp af en fodbold. Og seerne oplever dramatiske scener fra fysikerens liv, når han må flygte fra Danmark under besættelsen og ender med at være rådgiver på det amerikanske Manhattan Project, der førte til frembringelsen af atombomben.
»Det er basalt spændende. Og så er det sjovt og inspirerende som forsker at læse om de gamle mestre, hvordan de kommer frem til deres konklusioner , og hvad de finder på af eksperimenter. Det er simpelthen nogle gode historier,« siger Johan Olsen, der selv bruger sin fritid på at læse om de store videnskabsfolk.
Det gælder ikke mindst Niels Bohr, som Johan Olsen kalder en hobby, han har dyrket i mange år. Han har læst Bohrs taler og biografier om ham, han har »hygget« sig med Bohrs filosofiske overvejelser, og tusindvis af gange er han kørt forbi gravstenen på Assistens Kirkegård og har hilst på fysikeren, der ifølge Johan Olsen er i liga med Einstein, Newton og Aristoteles.
Intuition
En ting, der om noget kendetegner store videnskabsfolk, er deres intuition, mener Johan Olsen. Det gælder både i dag og i fortiden.
»De har en klar idé om, hvordan systemet fungerer. Og den idé er forbløffende tæt på sandheden. Det er det, der gør dem så store. De har den der evne til at vide på forhånd, hvad der er rigtigt.«
Det var ikke mindst tilfældet med Niels Bohr, der nærmest ud af det blå definerede kvantefysikken og komplementaritetsprincippet.
»Det var, som om der kom noget til Bohr, som aldrig havde været tænkt af noget menneske før. Det var en helt ny verden, han ligesom forstod intuitivt. Einsteins relativitetsteori ligger også der. Det er også en måde at se verden på, som ingen havde set før, og som stiller en ny model op for virkeligheden.«
Hvordan kan det forklares?
Men hvordan forklarer man så en helt ny opdagelse – i nogle tilfælde en helt ny model for virkeligheden, så det er til at forstå? Det spørgsmål stiller Johan Olsen selv Niels Bohr, da de står i Carlsberg-haven. Og Bohr bruger en fodbold til at forklare usikkerheden i, hvor et objekt befinder sig i et kvanteunivers.
Det er vanskeligt at forstå, siger Bohr i programmet, for det kræver særlige forudsætninger. Og det erkendte den virkelige Bohr også, fortæller Johan Olsen.
»Da Thomas Kuhn (videnskabshistoriker, red.) spørger, om der overhovedet er nogen, der forstår, hvad han har gjort, svarer Bohr: ’Vi gamle kan ikke lære alle mulige nye underlige ting om verden. Men børnene, de vil lære om komplementaritetsprincippet, og de vil ikke synes, det er svært. De vil synes, det er sjovt, for det er sådan en smuk teori, det er sådan et smukt verdensbillede.’ Det har grebet mig meget, at Bohr siger det.«
Skal vi forstå kompliceret videnskab som kvantefysikken, skal vi have det fortalt og forklaret fra barnsben, ligesom Johan Olsens egne børn har fået det, mener han.
»De ved godt, at med kvantefysikken sker der nogle helt underlige ting, men som også er virkelig morsomme. Og så er det bare sådan, det er. Man fortæller også folk, at Månen bliver tiltrukket af Jorden, og Jorden bliver tiltrukket af Solen. Det giver ingen mening, men du har fået det at vide, siden du var bittelille, så du accepterer, at det er sådan.«
Fremtidens stjerner
Videnskaben er i dag markant anderledes end på Niels Bohrs tid. Den er mere fragmenteret, og der er flere om buddet. Spørgsmålet er, om tiden er løbet fra store videnskabsfolk, der vil blive husket og hyldet i mange år efter deres død, som det sker i programserien.
Johan Olsen tænker længe over spørgsmålet. Han kigger rundt i rummet og brummer lidt, mens han tygger på et svar.
»Det tror jeg bestemt. De allerstørste skal nok trænge igennem,« siger han så og nævner den danske DNA-forsker Eske Willerslev som et bud.
»Han er en mand, som jeg har meget stor respekt for. Han har sparket noget i gang, som er ubegribeligt stort, og hans forskning kommer til at hive os op på et højere erkendelsesniveau. Han er et meget godt eksempel på den type videnskabsmand, der forholder sig til verden og ikke bare til et reagensglas.«
’Store danske videnskabsfolk’ kan ses på DR K onsdag kl. 21.30

