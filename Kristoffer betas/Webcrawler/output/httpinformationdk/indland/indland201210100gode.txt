100 gode grønne ideer om året kan tænde lys i mørket
Arnold Schwarzenegger uddelte i aftes i Det Kgl. Teater den første Sustainia-pris til folkene bag solenergi pr. skrabekort til mennesker uden adgang til elnettet i u-landene
span class="photo-credit">Foto: Andreas Beck IPTC information:  for at formindske klimagasudslippet mest muligt. Bevidsthed er det første skridt mod handling. I vores demokratiske samfund kan ikke meget gennemføres uden opbakning fra befolkningen, siger hun og bruger selv cyklen mest muligt.


 Solenergi og lys pr. skrabekort. For 1,40 dollar får man otte timers fossilfri belysning fra to lamper plus en uges opladning af mobiltelefonen. Foreløbig får 6.000 familier i Kenya, Malawi, Zambia og Sydsudan i dag på denne måde adgang til klimavenlig el fra solpaneler. Undgået er det hidtidige alternativ: dieseldrevne generatorer, usunde petroleumslamper – eller mørke.
Sådan bistår det såkaldte Indigo pay-as-you-go-solenergisystem fattige befolkningsgrupper, der ikke kan præstere den nødvendige kapital til at etablere et anlæg med vedvarende energi. De fleste af de 1,3 milliarder mennesker på Jorden, der i dag mangler adgang til elnettet, har været vant til at købe og betale energien – f.eks. petroleum – i takt med at de bruger den.
Det kan de første af dem nu også gøre med solenergi. De betaler for forbruget hen ad vejen via skrabekort, sådan som det er kendt fra betaling for mobiltelefonforbrug. Og de betaler mindre end for f.eks. petroleum.
Bag teknologien med tynde solceller trykt på plastic og ledsagende skrabekort står det britiske Azuri Technologies, som i aftes på Det Kgl. Teaters scene modtog den såkaldte Sustainia-pris, overrakt af prisbestyrelsens formand, Californiens tidligere guvernør Arnold Schwarzenegger.
»De største forandringer kommer aldrig fra Washington, Moskva eller Beijing. De kommer nedefra, fra græsrødderne,« sagde eksguvernøren og filmstjernen på et pressemøde, hvor Sustainia-prisen og -projektet blev præsenteret.
Projektet er undfanget af tænketanken Mandag Morgens skaber og ejer, Erik Rasmussen, har Laura Storm som direktør og en priskomité med Arnold Schwarzenegger, klimakommissær Connie Hedegaard, Norges tidligere statsminister Gro Harlem Brundtland, formanden for FN’s klimapanel Rajendra Pachauri samt formanden for Nobels Bæredygtighedsfond Gustaf Nobel.
Pres for omstilling
Prisen, der i går uddeltes for første gang, er blot en del af Sustainia-projektet, en alliance af internationale organisationer og virksomheder med det formål at identificere og fremme bæredygtige løsninger, der er testet i praksis og har brug for international udbredelse. Tilsammen danner det voksende katalog af konkrete løsninger et billede af, hvordan det bæredygtige samfund kan se ud.
»Vi ønsker at presse på for en hurtig omstilling til en bæredygtig fremtid,« sagde Laura Storm på pressemødet.
Som del af dette pres udgiver projektgruppen guider til Sustania i form af by- og sektorguider for grøn omstilling. Foreløbig er udgivet en guide til et grønt København i 2025 og en guide til en bæredygtig byggesektor.
Vinderen af den første Sustai nia-pris, som blev overrakt på Det Kgl. Teaters Gamle Scene foran et publikum på 1.100 personer, er én ud af i alt 100 bæredygtige projekter og teknologier fra hele verden, som projektgruppen har identificeret i det forløbne år. Næste år vil 100 nye projekter blive identificeret og en ny vinder udpeget blandt dem.
Blandt årets 100 gode ideer var 10 udpeget som finalister til prisen. Blandt dem var:
• Den tyske REWE-koncern, der har udviklet et CO2-neutralt supermarked, hvad selve bygningen og dens energiforbrug angår.
• Global Alliance for Clean Cookstoves, der producerer og distribuerer enkle, miljø- og sundhedsvenlige komfurer til fattige kvinder i u-landene
• A.P. Møller-Mærsks projekt med 20 nye triple-E-containerskibe, hvis høje energieffektivitet reducerer CO2-udledningerne med 50 pct.
• UV Waterworks, der sikrer decentral, bæredygtig vandrensning med lave omkostninger i u-landene
• Det bornholmske EcoGrid-projekt, der skal vise, hvordan et samfund kan sikre en driftssikker, grøn og rentabel energiforsyning baseret på især vind, sol og biomasse.• Den britiske detailhandelskæde Mark & Spencers introduktion af »shwopping«, det vil sige en slags genbrugscentral i butikkerne, hvor forbrugere afleverer ét stk. brugt beklædning, når de køber et nyt. Bistandsorganisationen Oxfam sikrer videresalg eller genanvendelse af det brugte tøj.
Vi når frem
Ifølge Simon Bransfield-Garth, direktør for Azuri Technologies, der modtager den første Sustainia-pris, kan solcelle-skrabekort-teknologien halvere udgifterne til energi for en familie i et u-land, hvor teknologien tages i brug. Prisen består i et aktivt samarbejde i ét år fra virksomheder, institutioner og investorer bag Sustania-projektet om målrettet udbredelse af vinderløsningen.
»Vi vil alle hjælpe til at gøre vinderen til et internationalt forbillede,« siger Laura Storm.
Arnold Schwarzenegger, der i sin tid som guvernør bragte Californien langt foran det meste af USA, når det gælder grøn energipolitik og klimabeskyttelse, har selv etableret organisationen Regions20, hvor regionale myndigheder arbejder internationalt sammen for at fremme bæredygtighed, klimabeskyttelse og grønne job.
»Når man er blevet en berømt person, er det vigtigt, at man ikke spilder sin berømthed. Min far sagde altid: Gør dig nyttig, hjælp folk. Det satte sig hos mig: Ønsket om at give noget tilbage til folk,« sagde eksguvernøren.
»Og jeg ved, at vi vil nå frem til vores mål. Det kan tage år, det kan tage årtier, men vi når frem.«

