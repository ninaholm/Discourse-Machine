Nul nye skatter fra regeringen i 2014
De seneste to finanslove var delvist finansieret med øgede skatter. Men det nye finanslovsforslag er helt uden nye skattestigninger. Det er der ikke brug for, siger regeringsordførerne. Enhedslisten er uenig


 
	Det er slut med at finansiere velfærdsløft med nye skatter, mener regeringen. Derfor er der i modsætning til regeringens to første finanslove ingen nye skattestigninger i det finanslovsforslag, som finansminister Bjarne Corydon fremlagde tirsdag.

	»Det er ikke den linje, som vi synes er vejen frem,« siger de radikales finansordfører Sofie Carsten Nielsen. Den holdning deler Socialdemokraternes finansordfører, Jesper Petersen. »Vi mener, at vi har lavet de ændringer, der er behov for,« siger Jesper Petersen og tilføjer: »Vi har ingen planer om at skulle lave om på skattepolitikken efter de justeringer og reformer, der er lavet. Det er ikke nødvendigt, og vi mener, at skattepolitikken nu ligger et godt sted.«

	I de to første finanslove hævede regeringen - som bebudet i regeringsgrundlaget - skatter og afgifter med godt fem milliarder kroner. Og når dette tredje finanslovsforslag ikke indeholder flere nye skattestigninger, så afspejler det, at der ikke er samme behov for det, forklarer regeringsordførerne.

	»Nu er vi et sted, hvor vi i højere grad – på baggrund af de reformer vi har gennemført – har skabt rum til at kunne iværksætte flere nye ting uden at hæve skatter og afgifter,« siger Sofie Carsten Nielsen.

	Enhedslisten vil øge skatten

	Finansminister Bjarne Corydon afviste i forbindelse med præsentationen af forslaget til næste års finanslov, at der er rum til at gøre mere for at investere i velfærden eller stimulere beskæftigelsen, end det regeringen allerede lægger op til. Det giver regeringens aftalepartner fra de seneste to finanslove dog ikke meget for.

	»Al snakken om, at ingenting kan lade sig gøre, det er jo regler, som regeringen har pålagt sig selv. Det er dem, der har truffet et valg om, at de ikke vil hæve skatterne,« siger Johanne Schmidt-Nielsen, Enhedslistens politiske ordfører. Hun peger på, at øgede skatter, som i de to første finanslove, kan være med til at skabe et større råderum.

	»Når du spørger mig, om Enhedslisten mener, at man kan ændre på nogen skatter for at styrke velfærden, styrke den grønne omstilling, skabe arbejdspladser, så er svaret ja,« siger Johanne Schmidt-Nielsen. Hun peger på, at man for eksempel kan øge kapitalindkomstskatten, indføre en skat på finansielle transaktioner eller annullere forårets selskabsskattelettelse.

	»Det kan næppe komme bag på nogen, at Enhedslisten mener, at de, der tjener mest, skal bidrage mere til fællesskabet,« siger JohanneSchmidt-Nielsen. »Når regeringen siger, at der ikke er nogen penge og der ikke kan skaffes flere penge på grund af de rammer, som de har pålagt sig selv, så er det ikke korrekt. Det er et politisk valg, om man vil ændre på beskatningen af kapitalindkomst eller finansielle transaktioner.«

	»Det er et valg, som regeringen selv har taget, når de kaster sig ud i en konkurrence med Lars Løkke om, hvem der kan skaffe de laveste skatter,« siger Johanne Schmidt-Nielsen. Og forslaget om at hæve skatterne vil Enhedslisten også tage med til forhandlingerne om finansloven for 2014, bekræfter Johanne Schmidt-Nielsen.

	»Hvad en forhandling ender med, hvis det ender med en finanslov mellem regeringen og Enhedslisten, har jeg ingen anelse om,« konstaterer hun dog. Sofie Carsten Nielsen siger, at hun »ikke ser for sig«, at afslutningen på finanslovforhandlingerne bliver skattestigninger, selvom Enhedslisten måtte kræve det. Heller ikke Jesper Petersen åbner for skattestigninger i finansloven.

	»Lad os nu lige høre, om det overhovedet er noget, som Enhedslisten rejser,« siger Jesper Petersen.

	»Men lad mig bare gentage, at det er ikke regeringens intention at forhøje nogen skatter.«

	CEPOS roser regeringen

	Mads Lundby Hansen, der er cheføkonom i CEPOS, roser regeringen for at have indført, det han kalder et »skattestop« i den nye finanslov, og siger, at han håber, at det »overlever hele vejen igennem forhandlingsforløbet med Enhedslisten, så vi får en finanslov uden nye skatteforhøjelser.«

	Han mener, at det er meget opsigtsvækkende, at en socialdemokratisk ledet regering undlader at bruge nye skattestigninger i sin finanslov.

	»Når man kigger på finansloven for 2012 og 2013, så var der en lang række skattestigninger i de to finanslove. Når man kigger på Thorning-regeringen generelt, har den i alt hævet skatterne 90 gange. Og hvis man husker tilbage på finanslovene op gennem 90’erne, så var der også mange skattestigninger,« siger Mads Lundby Hansen.

	»Jeg tolker det, som en erkendelse af, at regeringen har set, at det har stærkt skadelige virkninger, når man hæver skatter og afgifter,« siger Mads Lundby Hansen.

	Det afviser Sofie Carsten Nielsen dog. Hun siger, at »det er at tage bestik af virkeligheden.«

	»Vi skal sætte alle kræfter ind på at finansiere danske arbejdspladser, for det er det, der skal finansiere velfærden. Derfor er vejen frem ikke at hæve skatter og afgifter yderligere,« siger Sofie Carsten Nielsen.

