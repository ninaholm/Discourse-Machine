Flere eliteuddannelser på vej



 Videnskabsminister Helge Sander har godkendt 20 nye eliteforløb på universiteterne: 
 "Vi skal satse på eliteuddannelser, så de dygtigste får endnu bedre muligheder for at udvikle sig. Landets universiteter skal kunne tilbyde undervisning på højere niveau. Eliteuddannelserne er en væsentlig forudsætning for at sikre det," siger videnskabsminister Helge Sander. 
De første eliteuddannelser blev udbudt sidste år. Her blev otte to-årige kandidatuddannelser og fire erhvervsorienterede eliteforløb godkendt. Nu er ordningen udvidet til også at omfatte moduler på 20 til 30 ECTS-points svarende til ca. et semester. Derved kan forskellige modeller for eliteuddannelserne nu blive prøvet af.
"Vi har imødekommet universiteternes ønske om at skabe mere fleksible eliteuddannelser, så flere unge kan få eliteelementer ind i deres uddannelse. Jeg er sikker på, at det vil blive til gavn for både de studerende, universiteterne og samfundet," siger Helge Sander. 

