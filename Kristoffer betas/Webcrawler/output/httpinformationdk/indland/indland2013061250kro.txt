For 1.250 kroner højere gennemsnit
Efterspørgslen efter privat eksamenshjælp er voksende, men det risikerer at skabe et A- og et B-hold blandt gymnasieeleverne, lyder advarslen
I 99 procent af tilfældene er det forældrene, der betaler virksomheder som Lektiekonsulenterne for eksamenshjælp til gymnasieelever, fortæller firmaets stifter, Andreas Weidinger.


 
	Inden 18-årige Oliver Rohde i sidste uge skulle til sin afsluttende eksamen i historie på Øregård Gymnasium, var han nervøs. Eksamen var en såkaldt 24-timers-eksamen, hvor eleven får udleveret tekster, som han skal holde oplæg om og eksamineres i næste dag. I ugerne op til eksamen havde han forsøgt at læse op.

	»Jeg var helt grundlæggende i tvivl om, hvordan jeg skulle gribe den her eksamen an. Selv om jeg læste på nettet, kunne jeg ikke finde ud af at knække koden,« siger Oliver Rohde.

	»Min tvivl skyldtes til del min manglende deltagelse i undervisningen gennem skoleåret, men også at eksamen er et puslespil, hvor man skal have sine udleverede tekster til at spille sammen med pensum,« uddyber han.

	Derfor henvendte han sig til Andreas Weidinger, som driver den private virksomhed Lektiekonsulenterne. Her sælger man under sloganet »Din vej til en bedre karakter« privatundervisning til elever i landets gymnasier. Oliver Rohde købte en femtimerspakke, som er særligt tilrettelagt elever, der skal til 24-timers-eksamen.

	»Det var fandme fedt. Andreas har superstyr på det og en mega erfaring. Han vidste, hvordan man skulle gribe sagen an. Jeg trak bilag og spørgsmål klokken otte om morgenen, så tog jeg hjem og læste dem, og så kom Andreas forbi klokken 9.30,« fortæller Oliver.

	Privat hjælp gav et kæmpeløft

	De næste timer brugte de to på at forberede Olivers indledende 10 minutters oplæg, samt at klæde ham på til de spørgsmål, som lærer og censor formentlig ville stille i de sidste 15 minutter af eksaminationen. Rådgivningen kostede 1.250 kroner, som Oliver Rohdes forældre betalte.

	Og pengene var godt givet ud, mener Oliver Rohde.

	»Jeg kan love dig for, at rådgivningen hjalp mig, men jeg kæmpede virkelig også selv. Min fremlæggelse sad lige i skabet, men de sidste 15 minutters diskussion trak lidt ned,« siger Oliver Rohde, der indkasserede et syvtal.

	Eksplosiv vækst

	Oliver Rohde er langtfra den eneste gymnasieelev, der betaler for at få en hjælpende hånd til de afsluttende eksamener.

	»Det går ret godt, og vi oplever en eksplosiv vækst. Folk bliver mere og mere opmærksomme på, at dine gymnasiekarakterer, er de vigtigste, du nogensinde vil få i din karriere, fordi de bestemmer, hvilken videregående uddannelse, du kan komme ind på,» siger Andreas Weidinger, der er 21 år og til daglig læser statskundskab.

	Her i eksamensperioden har han ansat 180 universitetsstuderende til at hjælpe gymnasieelever i nød. Lektiekonsulenterne omsætter for mere end en million kroner årligt og har bredt sig til Aarhus og Odense, efter at være startet i København for to år siden. Andreas Weidinger fik ideen, på baggrund af erfaringer fra sin egen gymnasietid på Øregård Gymnasium.

	»Det er jo ikke så længe siden, jeg selv gik i gymnasiet, så jeg ved, hvad folk har brug for at få hjælp med,« siger han.

– Hvem er det typisk, der henvender sig?

	»I København er det typisk studerende fra Østerbro, Frederiksberg og rigtig mange fra Nordsjælland. Det er primært den øvre middelklase, der henvender sig, men også folk fra overklassen. Og så er der også dem, der ikke har så mange penge, men vælger at prioritere eksamenshjælp, og i stedet dropper familiens ferie. I 99 procent af tilfældene betaler elevernes forældre« siger Andreas Weidinger.

	Han tilføjer, at eleverne typisk er tilknyttet gymnasier son Gammel Hellerup, Falkonergården, Ordrup, Øregård, og Aurehøj.

	Korthuset falder

	På Rungsted Gymnasium vurderer rektor Mogens Hansen, at elever i stigende grad køber sig til hjælp, når de eksempelvis har 24-timers-eksamen. Han er dog skeptisk i forhold til effekten:

	»Det er ofte penge ud ad vinduet. Jeg kender adskillige eksempler på, at elever har betalt for hjælp, og derefter leverer formfuldendte oplæg til eksamen. Men når lærer og censor efterfølgende spørger ind til elevens viden, falder hele korthuset sammen,« siger Mogens Hansen.

	Den betalte hjælp vil primært give de elever, der i forvejen har fulgt med gennem året, en fordel, vurderer Mogens Hansen.

	»Men ærligt talt bryder jeg mig ikke om, at vi har et privat uddannelsessystem ved siden af det offentlige. Når elever køber privat støtte, siger det også noget om den enkelte skole. Jeg synes, der i disse år sker en ghettoisering af svage og stærke grupper i uddannelsessystemet,« siger Mogens Hansen.

	Information beskrev i går, hvordan eksamensbekendtgørelsen forbyder de enkelte gymnasier at lave eksamenscafeer, når unge fra bogligt og økonomisk svage hjem er til 24-timers-eksamen. Men eksamenscafeer er slet ikke vejen at gå, mener Mogens Hansen. I stedet bør gymnasier satse på at sætte elever med forskellig baggrunde i studiegrupper, der kan hjælpes ad gennem studieforløb og eksamener.

	Kan ikke hjælpe alle

	I Danske Gymnasieelevers Sammenslutning mener man, det er uheldigt, at elever køber sig til ekstra hjælp.

	»Det er klart, at den enkelte elev gerne vil forbedre sin præstation, men det burde være skolen, der tilbød hjælpen. Om du får en god studentereksamen, skal jo ikke afhænge af din økonomi,« siger næstformand, Ida Begtrup Andersen.

	Andreas Weidinger har overvejet, om hans firma er med til at skabe et a- og et b-hold blandt gymnasieelever:

	»Det er en utrolig vigtig problemstilling, som jeg har tænkt meget over. Men jeg er en idealist, der er med til at skabe et bedre uddannelsessystem. For jeg giver alle elever mulighed for at få den hjælp, som akademikerbørn allerede kan få derhjemme. Det er klart, at der måske vil være nogen, der ikke har råd. Men der synes jeg, samfundet må træde til. Jeg synes i hvert fald ikke, at man skal lade være at hjælpe nogen, bare fordi man ikke kan hjælpe alle,« siger Andreas Weidinger.

