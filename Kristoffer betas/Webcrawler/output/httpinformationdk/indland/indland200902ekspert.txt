Eksperter: Skattereformen underminerer velfærdsstaten
Skatteministeren understreger selv, at uligheden stiger med regeringens nye skattereform. Det får nu flere velfærdsforskere til at råbe vagt i gevær. Velfærdsstaten bliver ædt op inde fra af det ene politiske initiativ efter det andet, lyder kritikken
Regeringen fremlagde i går sin nye skattereform i Statsministeriet. Fra venstre justitsminister Brian Mikkelsen, økonomi- og erhvervsminister Lene Espersen, statsminister Anders Fogh Rasmussen, finansminister Lars Løkke Rasmussen og skatteminister Kristian Jensen.


 Et A- og et B-hold i sundhedssystemet. Private pensionsopsparinger. Stigende økonomisk ulighed. Marginalisering af grupperne uden for arbejdsmarkedet.
Eller som skatteminister Kristian Jensen (V) selv sagde i går, da regeringen præsenterede sit bud på en ny skattereform: 
"Forskellen på at være på overførselsindkomst og i beskæftigelse er blevet markant større."
Flere forskere peger nu på, at den traditionelle danske velfærdsmodel i disse år bliver ædt op indefra af politiske initiativer, der et efter et fjerner grundpillerne i velfærdsstaten, som vi kender den. Regeringens skatteudspil er bare det seneste skridt i udviklingen, lyder det.
"I de senere år har Danmark oplevet en gradvis underminering af den universelle velfærdsstat, og skattereformen er endnu et eksempel på det," lyder det fra velfærdsforsker og professor på RUC Bent Greve.
Han peger på, at når mellemskatten nu helt forsvinder, og topskatten bliver sat ned, piller regeringen igen ved velfærdsstatens grundlæggende princip om, at de bredeste skuldre skal bære de største byrder og de højtlønnede betale mest til fællesskabet. 
Professor i politisk økonomi på CBS Ove Kaj Pedersen er enig:
"Princippet om proportionalitet i skattesystemet er en afgørende mekanisme i den universelle velfærdsstat, hvor sikring af velfærd og lighed er statens vigtigste mål," siger han og understreger, at indkomstdelen dog ikke fortæller hele historien. Det er samtidig vigtigt at se på, hvad grupperne med de laveste indtægter alt i alt får ud af lavere gebyrer og afgifter på andre områder.
Største brudflade
Ifølge Bent Greve er der også to andre elementer i regeringens skatteudspil, der især er med til at trække væk fra den traditionelle velfærdsmodel:
"Det mest bekymrende ved skattereformen er, at man forhøjer beskæftigelsesfradraget. På den måde forstærker man den største brudflade i Danmark lige nu. Nemlig uligheden mellem dem, der er inden for, og dem, der er uden for arbejdsmarkedet," siger han og henviser til regeringens egne beregninger, der viser, at dagpengemodtagere og pensionister med udspillet maksimalt står til at vinde 300-400 kr. på udspillet, mens mange personer på arbejdsmarkedet vinder tusindvis af kroner om året. 
"Derudover undlader regeringen i udspillet at beskatte private sundhedsforsikringer - som Skattekommissionen ellers anbefalede - og forspilder på den måde muligheden for at bremse udviklingen af et A- og et B-hold i sundhedssystemet," lyder det fra Bent Greve.
Stadig lighed
Professor i statskundskab på Aalborg Universitet Jørgen Goul Andersen mener, det er for tidligt at afskrive den danske velfærdsstat:
"Velfærdsstaten holder, og det tror jeg også, den gør fremover, men jeg er nok mindre sikker på det, end jeg var tidligere," siger han og peger på, at regeringens skatteudspil er en del af en større tendens i samfundet, hvor der bliver mere ulighed mellem dem uden for arbejdsmarkedet og dem, der er i beskæftigelse. 
I udspillet hæfter han sig dog især ved, at man forringer værdien af fradragene på indbetalinger til A-kasserne:
"Igennem 25 år har man med små skridt øget medlemsbidraget og samtidig udhulet værdien af fradragene til A-kasserne. Nu bliver fradragene igen reduceret, og på den måde nærmer man sig mere og mere noget, der ligner private forsikringsordninger," lyder det fra Jørgen Goul Andersen.
Vigtigt er det dog at holde sig for øje, siger han, at Danmark stadig er et af de mest økonomisk lige samfund i verden, og at pilen ikke definitivt peger væk fra den universelle velfærdsstat. Man har arbejdsmarkedspensioner, der formelt set er private, men sammen med resterne af folkepensionen giver de stadig større økonomisk lighed end i andre europæiske lande.
Holdningsændring
Lektor i statskundskab på Aarhus Universitet JørnLoftager mener, at regeringens skatteudspil afspejler, at danskernes forhold til sammenhængen mellem skat og velfærd fuldstændig har forandret sig i de seneste år.
"Tidligere var der kamp mellem højre- og venstrefløjen om skattepolitik, men i dag er der er en bemærkelsesværdig konsensus om, at det er nødvendigt at sænke skatten for at øge arbejdsudbuddet," lyder det fra Jørn Loftager. 
I dag er alle enige om, at det høje danske skattetryk er et problem, siger han og peger på, at man omvendt lige så godt kunne sige, at danskernes accept af det høje skattetryk har været en kolossal styrke for velfærdssamfundet, fordi det udvider velfærdssamfundets evne til at løse problemer. 
Den politiske holdningsændring er et udtryk for, at en nyliberal dagsorden har taget over, vurderer Jørn Loft-ager. 
"En dagsorden præget af en forestilling om, at personer har en ukrænkelig ret til deres indkomst og ikke skylder andre noget for det, der kommer ud af deres egen indsats. Den personlige indkomst bliver koblet fra afhængigheden af andre mennesker samt held og tilfældigheder, og i det billede bliver beskatning derfor betragtet som noget principielt amoralsk," siger Jørn Loft-ager. 


