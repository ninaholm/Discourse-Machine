Justitsministeren vil undersøge rockerforbud
Brian Mikkelsen (K) er åben over for at forbyde rockergrupper og vil nu have politi og anklagemyndighed til at vurdere et forbud. Førende retseksperter bakker op
De er tilladt i USA, Danmark og en række andre lande. Men i blandt andet Hamborg i Tyskland er rockergrupperne blevet forbudt, og det kan også blive tilfældet i Danmark.


 Alle midler mod rockere og bander skal i brug - og derfor erklærer justitsminister Brian Mikkelsen (K) sig nu åben over for at nedlægge et egentlig forbud mod rockergrupper som Hells Angels.
"Jeg vil nu indkalde rigspolitichefen og rigsadvokaten til et møde hos mig. Hvis de synes, at det er en god idé med et forbud, så gør jeg det. Alle de ting, som man kan gøre for at stoppe banderne og rockerne, det er jeg med på," siger Brian Mikkelsen. 
Tanken om et forbud blev bragt på banen af Dansk Folkeparti i sidste uge og møder overraskende opbakning fra flere retseksperter. 
"Hvis politiet kan bevise, at den igangværende bandekrig handler om Hells Angels forsøg på at bevare et kriminelt marked, så skulle en forbudssag efter den almindelige fortolkning holde fuldstændig," siger Gorm Toftegaard Nielsen, der er professor i strafferet på Aarhus Universitet.
Og professor Jørn Vestergaard fra Københavns Universitet betegner det som et "grundlæggende samfundsproblem", at grundlovens forbud mod voldelige foreninger ikke bliver brugt mod rockerne.
"Det er ikke let for folk at forstå, at det virkelig skulle være så svært at bevise, at grupper, der åbenlyst virker ved hjælp af vold, får lov til at organisere sig som lovlige foreninger," siger Jørn Vestergaard.
DF jubler
Hos Dansk Folkeparti jubler retsordfører Peter Skaarup over udmeldingen.
"Det er meget positivt. Men spørgsmålet er, om man ikke kunne handle allerede nu i stedet for at vente på udredninger fra rigsadvokaten og rigspolitichefen. Under alle omstændigheder er det noget, vi vil holde ministeren fast på," siger han.
Også Socialdemokraternes Karen Hækkerup er klar til at gribe til et forbud.
"Hvis rockergrupperne kan forbydes, så støtter jeg det. Men så skal man også være klar til at afsætte ressourcer til at håndhæve loven. Rockerne vil jo formentlig mødes alligevel - og de bliver jo ikke mindre kriminelle af et forbud", siger hun.
Det er ikke første gang, at et rockerforbud har været til debat. Men indtil nu har den almindelige opfattelse i offentligheden været, at det ikke kan gennemføres. 
Under rockerkrigen mellem Hells Angels og Bandidos i 90'erne blev den daværende chef for anklagemyndigheden, rigsadvokat Henning Fode, sat til at undersøge mulighederne for at sætte rockerklubberne på anklagebænken og få dem opløst ved dom. 
Kun politisk
Men efter et årelangt arbejde konkluderede han, at det ikke ville være muligt.
Dels handler grundlovens forbud mod voldelige for-eninger kun om politiske foreninger, sagde han. 
Og dels er det umuligt at bevise, at det er rockerklubberne som sådan, der virker ved vold - og ikke bare klubbens medlemmer, lød konklusionerne.
Men Gorm Toftegaard Nielsen kritiserer undersøgel-sen sønder og sammen.
"Den bygger på en fortolkning af grundloven, der er en total afvigelse i forhold til tidligere fortolkninger. Og den bevismæssige vurdering er så meget ved siden af traditionel bevismæssig vurdering, at den kun viser den daværende rigsadvokats modvilje mod at køre sådan en sag," siger Gorm Toftegaard Nielsen.
Blandt andet henviste både Folketinget i den såkaldte rockerlov og Højesteret i flere domme direkte til rockerkrigen som en voldelig konflikt mellem de to klubber Hells Angels og Bandidos.
"Men hele den rockerkrig ophævede rigsadvokaten med et pennestrøg og gjorde den i stedet til en krig mellem klubbernes enkelte medlemmer," siger Gorm Toftegaard Nielsen.
I regeringen og i Folketinget godtog man Henning Fodes undersøgelse - på trods af, at hans fortolkninger af grundloven gik stik imod, hvad Justitsministeriets egen lovafdeling nåede frem til. 
"Man accepterede, at den paragraf i Grundloven ikke kan bruges til noget som helst, med mindre en forening direkte skriver ind i sine vedtægter, at den har tænkt sig at omstyrte samfundet ved vold. Men det kunne være interessant at høre, om den nuværende rigsadvokat er enig med sin forgænger," siger Gorm Toftegaard Nielsen - med henvisning til, at nuværende rigsadvokat Jørgen Steen Sørensen tidligere netop var chef for Justitsministeriets lovafdeling.
Lovgivning også muligt
Folketinget kan også vælge at forbyde voldelige organisationer ved lov. Det har man gjort i flere af vore nabolande, påpeger professor Jørn Vestergaard.
Han mener, at der er "god grund til", at politikerne gennemfører en lovgivning, der "sender et klart signal om, at grundloven skal tages på ordet."
"Et sådant forbud fjerner naturligvis ikke alle problemer, men kan da i hvert fald tydeliggøre, hvordan samfundet i almindelighed ser på sådanne fænomener," siger Jørn Vestergaard.
Rigsadvokat Jørgen Steen Sørensen vil ikke udtale sig om sagen på nuværende tidspunkt.


