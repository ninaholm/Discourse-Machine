Regeringen er fanget i egen vækstfælde
Dramaet om finansloven, der begynder i næste uge, kommer til at handle om at få SRSF-regeringen til blot at leve op til sine egne målsætninger


 
	Regeringen har gjort sin egen skræmmekampagne til skamme: I de sidste to år har der reelt været nulvækst i det offentlige forbrug, fordi kommunerne har sparet voldsomt op. Hvert år er der brugt fem mia. kr. mindre end budgetteret. I praktisk politik er Venstres parole om ’nulvækst’ – eller et ’bæredygtigt udgiftsstop’, som de nu kalder spareplanen – blevet ført ud i livet.

	Konsekvensen har været, at over 30.000 offentligt ansatte er blevet fyret i kommuner og regioner, hvilket sjovt nok er ambitionen for et endnu mere spareivrigt oppositionsparti, Liberal Alliance.

	I en krisetid, hvor ledigheden har bidt sig fast, og den sociale utryghed spreder sig, har SRSF-regeringen dokumenteret, at den borgerlige oppositions paroler er alt andet end et fatamorgana. Det kan rent faktisk lade sig gøre at holde det offentlige forbrug i ro og nedbringe antallet af offentligt ansatte mærkbart. Finansminister Bjarne Corydon (S) har i praksis gjort det, som Venstres formand, Lars Løkke Rasmussen, kun kan drømme om.

	Bremse på kickstarten

	Prognoser tyder på, at også 2013 vil blive præget af offentlig nulvækst, når kommunernes milliardbesparelser trækkes fra statens svagt øgede forbrug. Nulvækst er blevet hverdag.

	Den bagvedliggende forklaring er, at den nye budgetlov – som gør det dyrekøbt for kommunerne at overskride budgetterne – har ført til en langt hårdere lokal opbremsning, end SRSF-regeringen har turdet træde på speederen fra statslig side. Budgetloven har ganske enkelt spændt ben for regeringens sparsomme forsøg på en kickstart.

	Resultatet er, at beskæftigelsen ifølge beregninger fra AE-rådet alene i år er mindst 10.000 personer lavere end planlagt. Men også at samtlige byrådspolitikere i de kommende måneder kan skyde direkte på SRSF, når de skal undskylde det faldende serviceniveau over for vælgerne. Regeringstoppen har ikke mange lokale ambassadører forud for kommunalvalget i november. Flere socialdemokratiske borgmestre har ligefrem frabedt sig assistance i valgkampen fra statsminister Helle Thorning-Schmidt (S).

	Leve op til egne mål

	Regeringen kan dog glæde sig over én lille positiv åbning: Enhedslisten fremlagde i går et udspil til finanslovsforhandlingerne, som må være det mest pragmatiske i hele venstrefløjens historie. I sin kerne kræver Enhedslisten blot, at SRSF-regeringen lever op til egne hensigtserklæringer i forhold til offentlig forbrugsvækst, grøn omstilling og social lighed.

	Det er aldrig tidligere set, at den yderste venstrefløj ikke alene bygger sine forslag på de konservative økonomiske vismænd, men nu også nøjes med at kræve den politik gennemført, som allerede står indskrevet i regeringsgrundlaget.

	Enhedslistens to hovedforslag om dels at give kommunerne råderum til at bruge deres budgetter fuldt ud og dels etablere en grøn investeringsfond er begge historisk billige krav. Selv om tilliden mellem regeringen og Enhedslisten ikke er stor, og de næste uger og måneder med statsgaranti vil byde på teatertorden, er der lagt op til et tredje finanslovsforlig mellem S, R, SF og det parlamentariske støtteparti.

	Wellness-fornemmelser

	Dramaturgien handler om, at regeringen skal presses til at gøre, som den for længst har lovet. Initiativet er dermed – igen – spillet over til de øvrige partier i Folketinget, efter en uge hvor de tre regeringspartier ikke formåede at udnytte deres sommergruppemøde til hverken at fremlægge reelle policyforslag eller sætte nye dagsordener.

	Den radikale leder, økonomiminister Margrethe Vestager, indledte med et sommergruppemøde blottet for substans, men hvor partiet til gengæld lancerede en wellness-videokampagne, der sætter nye æstetiske standarder for tomme tegn og feel good-symbolpolitik. Derefter fulgte SF’s formand, socialminister Annette Vilhelmsen, med tvetydige udmeldinger om udlændingepolitikken, som udstillede, at folkesocialisterne stadig føler sig fremmede i regeringen.

	Socialdemokraternes formand, statsminister Helle Thorning-Schmidt, afsluttede ugens sommergruppemøder med at erkende, at de »hårde tal« ikke viser tegn på et opsving, men at hun selv har en mavefornemmelse af et muligt »stemningsskift« i økonomien.

	SRSF står i den paradoksalt gunstige situation, at det vil blive betragtet som et gennembrud af handlekraft, hvis regeringen blot realiserer sine egne løfter.

