EL: SU skal bryde social arv
Hvis den negative sociale arv skal brydes i uddannelses-systemet, spiller SU’en en væsentlig rolle, mener Enhedslisten, som advarer rege-ringen mod at skære i støtten til de unge i en kommende reform
Regeringen må ikke glemme SU’ens betydning for at bryde den negative sociale arv, mener Enhedslistens SU-ordfører, Rosa Lund.


 Når regeringen i begyndelsen af det nye år formentlig kommer med sit udspil til en reform af SU-systemet, som skal få de unge til at påbegynde deres uddannelses tidligere og komme hurtigere igennem uddannelsessystemet, må den ikke glemme SU’ens betydning for at bryde den negative sociale arv. Det mener Enhedslisten, som er bekymret for, at regeringen vil gøre reformen til en spareøvelse.
»Regeringen skal huske på, at SU’en ikke er et redskab, der skal bruges til at få de studerende hurtigere igennem uddannelsen. Grunden til, at vi har SU, er, at alle skal have mulighed for at tage en uddannelse, uanset hvor mange penge deres forældre tjener, og om de har mulighed for at få et fritidsjob eller ej. At være med til at bryde den negative sociale arv er eksistensgrundlaget for SU’en. Det glemmer nogle politikere bare,« siger Rosa Lund, der er SU-ordfører for Enhedslisten.Regeringen har i sin 2020-plan lagt op til, at en reform af uddannelses- og SU-systemet skal bidrage med to milliarder kroner årligt til statskassen.
Det kan blandt andet ske ved, at SU’en reguleres ned, færre får SU, eller SU-perioden bliver kortere. Men det kan også ske ved, at de studerende kommer hurtigere igennem uddannelsessystemet og ind på arbejdsmarkedet, hvorved staten så vil få flere skatteindtægter.
Ministeren ikke bekymret
»SU’en sikrer, at man har noget at leve af. Og når vi tidligere har givet de studerende mulighed for at få et års ekstra SU, er det jo, fordi der skal være plads til, at man kan træffe et forkert studievalg og så harmulighed for at vælge om – uden at blive straffet ved ikke at have mere SU tilbage,« siger Rosa Lund.
Nye beregninger fra Uddannelsesministeriet viser, at studerende med forældre, der har en lang videregående uddannelse, er overrepræsenteret, når det gælder forsinkelser på universiteterne. 59 procent af de studerende med akademikerforældre bruger over seks år på en femårig uddannelse, mens det kun er tilfældet for henholdsvis 48 og 49 procent af de studerende, hvor forældrene har en erhvervsfaglig- eller en kort videregående uddannelse. Det mener uddannelsesminister Morten Østergaard (R) bekræfter, at det ikke vil give sociale problemer, når regeringen vil reformere området. Den holdning deler Rosa Lund ikke.
»Der vil ske en skrævvridning i vores uddannelsessystem, hvor akademikernes børn fortsat vil få en uddannelse, mens færre børn af ufaglærte vil få en videregående udddannelse. De vil nemlig være tvunget til at optage lån for at gennemføre en uddannelse, hvis der skæres i SU,« siger hun.
SU’en er et supplement
Ifølge en opgørelse, som Ministeriet for Børn og Undervisning offentliggjorde for nylig, er den danske folkeskole dårlig til at bidrage med at bryde den negative sociale arv.
Opgørelsen, som er lavet på baggrund af materiale fra OECD, viser, at kun seks procent af de danske skoleelever, som kommer med svage hjemmebaggrunde, er i stand til at bryde det mønster. Gennemsnittet i OECD-landene er 7,7 procent, og det placerer Danmark blandt lande som Tjekkiet og Slovakiet, mens Finland og Canada topper listen med 11,4 procent og 9,8 procent mønsterbrydere.
Ifølge forskningsordfører og gruppeformand for Radikale Venstre, Sofie Carsten Nielsen, er det ikke SU’ens primære opgave at bryde den negative sociale arv.
»Vi har et godt og privilegeret SU-system i Danmark, og det vil vi gerne bevare, men de studerende skal også bidrage til samfundsøkonomien. Det kan ske på mange måder – eksempelvis ved at komme lidt hurtigere i gang med studiet. SU’en er et supplement. Det har aldrig været meningen, at man skal kunne leve fuldt og helt af SU’en,« siger hun.

