DF advarer Løkke mod at holde partiet ude af regeringen
Dansk Folkeparti stiller tre ultimative krav til Lars Løkke Rasmussen, hvis partiet skal med i den kommende regering


 Mens Dansk Folkeparti fortsat formelt holder døren åben for at stå uden for den kommende regering, advarer næstformand, Søren Espersen, til gengæld nu Venstres formand, Lars Løkke Rasmussen, om at holde partiet ude af denne.
Søren Espersen understreger samtidig, at Dansk Folkeparti har tre »ultimative« krav, hvis partiet skal med i den kommende regering. Den offentlige vækst skal stige med 0,8 procent, grænsekontrollen genindføres og udlændingereglerne tilbageføres.
»De tre ting er i hvert fald noget, som vi ikke vil fravige, hvis det drejer sig om en regeringsdannelse. Ellers kan Lars Løkke Rasmussen jo bare lave sin politik, som han vil, og se, om han bagefter, kan samle flertal for den. Det er alternativet. Det er vi da med på, hvis det er det, Lars Løkke Rasmussen vil. Så tror jeg bare, at det bliver en vanskelig sejlads,« siger Dansk Folkepartis næstformand.
Selv om Dansk Folkepartis valgsejr har øget forventningerne om, at partiet omveksler mandater med ministerbiler giver flere medlemmer af folketingsgruppen, Information har talt med, dog carte blanche til partiets forhandlere.
»Der jo mange ting med hensyn til, hvordan og hvorledes og hvor meget, vi får under forhandlingerne. Det afgørende er, at Dansk Folkeparti får sin politik igennem. Nu går forhandlingerne i gang, og de afgør jo, hvad der sker i sidste ende,« siger Dansk Folkepartis indfødsretsordfører, Christian Langballe.
Dansk Folkepartis formand, Kristian Thulesen Dahl, afslørede i går i forbindelse med Publicistklubbens traditionelle partilederrunde, der afholdes dagen efter valget, ikke andet om den eventuelle regeringsdeltagelse, end at han i hvert fald ikke selv forsøger at blive statsminister.
»Den største magt ligger ikke altid i at sidde i ministerbilerne. Vi er dér, hvor den politiske indflydelse er størst, og det er ikke automatisk ved at være i regering,« sagde han.
Lars Løkke Rasmussen understregede til gengæld, at han ikke vil være statsminister for enhver pris. Venstres formand ville ikke ud med, om det er bedst at have en étpartiregering eller en bredere koalitionsregering:
»Det vil både være nogle fordele og udfordringer ved at have en bredere regering. Men det afhænger af de politiske drøftelser, vi skal have.«
Lars Løkke Rasmussen har lørdag indkaldt til de første regeringsforhandlinger på Christiansborg.

