Blå blok forhandler videre om landbrug



 Efter et møde mellem de blå partier hos miljø- og fødevareministeren i går aftes, står det fast, at landbrugspakken overlever, men at De Konservative fortsat vil kæmpe for at få en grøn tillægsaftale på plads. Det sagde Rasmus Jarlov, der er landbrugsordfører for De Konservative.
»Det er meget vigtigt at understrege, at vi ikke vil trække os fra aftalen, men vi vil have en tillægsaftale.«
»Vi har ikke fået en aftale endnu, men vi fortsætter forhandlingerne i de kommende dage,« siger han.
Lørdag blev der rettet skarp kritik mod miljø- og fødevareminister Eva Kjer Hansen (V). Eksperter beskyldte ministeriet for at pynte på tallene bag den kommende landbrugspakke for at få miljøbelastningen til at syne mindre.
Ritzau

