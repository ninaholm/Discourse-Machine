En samlet opposition vil afskaffe fradrag på sundhedsforsikringer
R, S, SF og Enhedslisten er stærkt fortørnede over regeringens fredning af fradragsretten for private sundhedsforsikringer. Det skaber ulighed, når hele befolkningen skal finansiere de bedst stilledes forsikringer, lyder kritikken. Hos DF er holdningen dog noget mere uklar



 Hvis rød blok kommer i regering efter næste valg, vil fradraget på sundhedsforsikringer højst sandsynlig være en saga blot. Regeringen møder nemlig massiv kritik, efter den som en del af den nye skattereform har valgt at frede dette fradrag. 
Det skaber A- og B-hold i sundhedsvæsnet, når folk uden forsikring skal være med til at finansiere private sundhedsforsikringer for den oftest bedre stillede del af befolkningen, lyder det fra en samlet opposition. 
Ifølge sundhedsordfører for SF, Jonas Dahl kan det tolkes som »et målrettet forsøg på at nedbryde princippet om fri og lige adgang i det danske sundhedsvæsen«.
»Regeringen lader hundreder af millioner gå statskassen forbi til fordel for en ordning, der får uligheden til at brede sig i sundhedsvæsnet. Det er helt uacceptabelt, at man lader pensionister og andre udenfor arbejdsmarkedet medfinansiere den rigeste tredjedels private sundhedstilbud,« siger han.
Samme udmelding kommer fra Socialdemokraternes medlem af Folketingets sundhedsudvalg, Flemming Møller Mortensen:
»Sundhedsforsikringer er med til at skabe ulighed. Det er ikke rimeligt, at folk, der ikke har en forsikring, via skatten er med til at betale til dem, som har en sundhedsforsikring. Vi kan naturligvis ikke forbyde folk at have en privat sundhedsforsikring, men vi kan sørge for, at det ikke kan trækkes fra i skat,« siger han og tilføjer:
»Det er et sygdomssignal, at op mod en million danskere i dag har en privat sundhedsforsikring. De er jo et resultat af, at befolkningen i høj grad har mistet tilliden til, at det offentlige sundhedsvæsen kan yde den kvalitet i sundhed, som befolkningen med rette forventer, at vi bør have, fordi vi betaler en høj skat.« 
Slingrekurs fra DF
Mens der altså ingen slinger i valsen er i oppositionens modstand over for fradraget på sundhedsforsikringer, kommer der anderledes uklare meldinger fra Dansk Folkeparti. I november sidste år erkendte partiets sundhedsordfører, Liselott Blixt, at sundhedsforsikringer skaber A- og B-hold – uden dog af den grund ville fjerne fradraget:
»Den nuværende ordning skaber ulighed. For der er selvfølgelig et større gab mellem folk på arbejdsmarkedet og dem udenfor,« sagde Liselott Blixt og understregede, at sundhedsforsikringer også skal være økonomisk attraktive for folkepensionister og andre uden job.
– Er det fortsat jeres mål, at sundhedsforsikringer skal være attraktive for personer uden for arbejdsmarkedet?
»Ja. Vi burde alle sammen have en forsikring.«
– Hvordan vil I sikre det?
»Vi har ikke initiativer i øjeblikket. Der sker så mange ting, som vi lige må vente på som Skattekommission, finanskrise og Forebyggelseskommission.«
– Men Skattekommissionen har jo for længst afsluttet sit arbejde og foreslog jo netop at fjerne fradraget, hvilket I underkendte i jeres skatteforlig med regeringen?
»Jo. Men folk uden for arbejdsmarkedet kan også tegne en sundhedsforsikring selv, ligesom man kan forsikre materielle goder.«
– Men næsten alle forsikringer i dag er jo arbejdsgiverbetalte, fordi de kan trække dem fra i skat?
»Jo, men så har vi været med til at sikre, at ikke kun direktøren, men også rengøringsdamen får gavn af forsikringen på en arbejdsplads. Det har skabt mere lighed.«
– Kritikken af fradraget går blandt andet på, at alle dem uden forsikringer skal betale for andres forsikringer via skattefradraget?
»Jo, men sådan er det med alle mulige fradrag. Alle er jo også med at betale for, at dem i fagforening kan trække kontingentet fra.«
pke@information.dk
kata@information.dk쇓

