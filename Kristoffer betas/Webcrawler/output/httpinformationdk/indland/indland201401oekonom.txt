Økonomerne forventer, at optimisme bliver til vækst
Der bliver markant mere økonomisk fremgang i år end i 2013, forudsiger økonomerne. Det er svært at se tegn på bedring endnu, men både virksomheder og forbrugere ser lysere på fremtiden, og det må før eller siden smitte af på den økonomiske aktivitet, vurderer økonomer
Statsministeren, finans-ministeren og økonomerne mener, at det er sikkert og vist: Væksten og fremgangen vil komme i år, og det vil vi andre også tage til os og begynde at stimulere forbruget og aktiviteten.


 
	Der er store forhåbninger blandt økonomer til, at 2014 bliver et markant bedre økonomisk år end 2013. Sidste års vækst, der forventes blot at blive marginalt over nul, skal i år afløses af en vækst, som prognoserne spår til at blive 1,5 pct. Og på alle parametre fra ledighed til boligmarkedet spår økonomerne fremgang.

	Men det bygger mere på forventninger end hårde økonomiske data, når økonomerne forudsiger, at væksten i 2014 accelererer markant i forhold til 2013.

	For man kan rent faktisk ikke aflæse en vending i de økonomiske nøgletal endnu, forklarer Finn Jensen, der er kontorchef i Danmarks Statistiks afdeling for konjunkturstatistik, der løbende udgiver de tal, der beskriver de kortsigtede økonomiske svingninger.

	»Vi mangler at konstatere, at der sker en egentlig, markant vending i udviklingen. Det overordnede billede for det, vi kender indtil nu, er relativt flad,« siger Finn Jensen.

	To af de økonomer, der forventer fremgang i 2014, er Tore Stramer, chefanalytiker i Nykredit og Steen Bocian, cheføkonom i Danske Bank.

	»Fundamentet for en bedring i økonomien ikke bare herhjemme, men også i USA og Europa er bedre ved indgangen til i år end indgangen til sidste år,« siger Tore Stramer. En opfattelse, der deles af kollegaen i Danske Bank.

	»Det er ikke kun i Danmark, at man har set en bedring. Vi har også set den i resten af Europa,« siger Steen Bocian.

	Og den opfattelse står de to økonomer ikke alene med. Ritzau skrev onsdag, at et flertal i deres panel af bank- og universitetsøkonomer forventer stigende boligpriser og faldende ledighed i år. Og Børsen skrev onsdag, at 60 procent af de 671 topchefer, avisen har spurgt, forventer fremgang i år i forhold til sidste år.

	Tillidsindikatorer

	Finn Jensen forklarer, at udviklingen sidste år var præget af to tendenser, der mere eller mindre udlignede hinanden.

	»Hvis vi kigger over det seneste år, er det generelle billede, vi ser, at den indenlandske efterspørgsel udvikler sig meget svagt, nærmest med en faldende tendens. Til gengæld har eksporten udviklet sig ganske positivt,« siger Finn Jensen, der samlet betegner udviklingen som flad.

	Han peger i stedet på, at meget af forventningen om et bedre 2014 bygger på virksomheder og forbrugeres positive forventninger til fremtiden, der måles i såkaldte tillidsindikatorer.

	Samtidig kan man ifølge Finn Jensen også pege på en række strukturelle forhold, der gør, at man kan forvente, at en normalisering kan være på vej. For eksempel har danskerne på grund af blandt andet lav inflationen oplevet at få flere penge mellem hænderne, men alligevel er det private forbrug ikke steget.

	I stedet sparer husholdningerne i øjeblikket »unormalt« meget op, mener Finn Jensen.

	»På et eller andet tidspunkt må det vende. Det, der så er usikkert, er, hvornår tidspunktet indtræffer, hvor tingene bliver normale,« siger Finn Jensen. Han forklarer, at han forventer, at »man skal et godt stykke ind i tredje kvartal i år, før vi har det tal, der viser, om der er gang i et solidt opsving.«

	Vending på vej?

	Tore Stramer medgiver, at tegnene på opsving endnu ikke kan aflæses i de hårde økonomiske data, men at de positive prognoser i højere grad baseres på forbrugere og virksomheders positive forventninger.

	»Meget af den bedring, vi har set indtil videre, er i tillidsindikatorerne. Det, vi sidder og venter på nu, er, at det kommer til at vise sig i de mere hårde data,« siger Tore Stramer. Foreløbig har den målbare økonomiske udvikling vist »en svag fremgang, men det har ikke været prangende,« siger han.

	Steen Bocian derimod mener godt, at man allerede i udviklingen i 2013 kan aflæse, at en vending er på vej.

	»Vi oplevede en pæn fremgang i andet og tredje kvartal i 2013, og beskæftigelsen har også været en lille smule stigende. Det er den vending, man kan tale om,« siger han.

	»Det er klart, at når vi taler vækst gennem 2014, er vi nødt til at basere os til en vis grad på tillidsindikatorer, for det er det eneste, der har en eller anden grad af fremadrettethed indbygget i sig,« siger Steen Bocian. Han understreger dog, at han lægger mere vægt på den positive stemning i resten af Europa og i USA, end på for eksempel de danske forbrugertillidstal har været positive siden midten af 2013.

	»For mig har det hele vejen gennem krisen været vigtigt at sige, at de kortsigtede konjunkturudsving i vid udstrækning er dikteret udefra,« siger han.

	Gælden holder opsvinget tilbage

	Selv om den danske forbrugertillid har udviklet sig positivt, og forbrugernes forventninger er tilbage på samme niveau som før finanskrisen, har det ikke smittet af på danskernes forbrug, der tværtimod faldt igennem 2013. Her har de positive forventninger altså foreløbig ikke ført til mere aktivitet.

	Det forklarer Tore Stramer med, at de danske husholdninger fortsat er meget højt gældsat. Derfor sparer de mere op end normalt, derfor udvikler privatforbruget sig svagt, og det er med til at holde opsvinget tilbage.

	Steen Bocian vurderer, at der også et stykke ind i 2014 er mere usikkerhed forbundet med, hvordan privatforbruget udvikler sig end eksporten, der indtil videre har drevet bedringen.

	»Hvis vi ikke ser en mere tydelig vækst i privatforbruget, bliver det en vækst med håndbremsen trukket,« siger Tore Stramer. Han fastholder dog, at man godt kan tro på, at en øget optimisme vil give udslag i øget vækst.

	»Men det går ikke gennem skyerne. Dertil har vi stadig noget oprydning tilbage efter kriseårene, som skal færdiggøres,« siger han.

	 

