DREAM: Der er et hul i de økonomiske modeller
De økonomiske prognosemagere mangler viden om, hvordan offentlige udgifter påvirker den økonomiske udvikling, så de kan lave mere præcise modeller. Regeringen har skrottet planerne om at nedsætte et udvalg, der skulle undersøge netop det
Ifølge Frank Aaen mærker Enhedslisten det meget konkret i finanslovsforhandlingerne, at det offentlige forbrug stprt set kan betrages som rene omkostninger i Finansministeriets økonomiske modeller


 
	Der er et hul i de økonomiske modeller, erkender forskergruppen DREAM, og det kunne der rådes bod på, hvis regeringen gjorde, som den har lovet i regeringsgrundlaget, og nedsatte et udvalg, der skal afdække de offentlige udgifters effekt på den økonomiske udvikling.

	For der er meget lidt viden om de såkaldt dynamiske effekter af offentlige investeringer, og det påvirker de økonomiske modeller.

	»Det er helt klart en problemstilling,« siger Peter Stephensen, forskningschef i DREAM-gruppen, der laver langsigtede strukturanalyser af dansk økonomi i den økonomiske model DREAM. »Et af problemerne er, at der simpelthen er enormt dårligt empirisk grundlag for det.«

	Regeringen havde i regeringsgrundlaget bebudet at nedsætte et udvalg, der netop skulle afdække den manglende viden. Men »der er ikke formelt nedsat et embedsmandsudvalg med henblik på at analysere virkningen af offentlige udgifter og deres finansiering på den økonomiske udvikling på længere sigt,« oplyser Finansministeriet nu til Information.

	Den 31. oktober beskrev Information på baggrund af en analyse fra Arbejderbevægelsens Erhvervsråd, hvordan den beskedne viden gør, at de økonomiske modeller favoriserer skattelettelser. Hvor der automatisk medregnes afledte effekter på arbejdsudbud, produktivitet og vækst af skattelettelser, så medregnes de afledte effekter af øgede offentlige udgifter ikke automatisk i de økonomiske modeller.

	»Det bevirker, at det altid vil være en god idé at skære i den offentlige sektor for at finansiere skattelettelser, da det entydigt vil øge beskæftigelsen og velstanden i samfundet,« lød det blandt andet i analysen fra AE-rådet.

	»Finansministeriets argument for ikke at indregne det har været, at der ikke er empiri for det. Derfor er det jo vigtigt, at Finansministeriet, som er nogen af dem med den største kapacitet på det her område, kan bidrage til at opbygge den her forholdsvis nye forskning,« siger Martin Madsen, der er chefanalytiker i AE-rådet.

	Har henvist til arbejdet

	I DREAM ville de kunne gøre de økonomiske modeller bedre, hvis Finansministeriet indsamlede viden om, hvordan offentlige udgifter påvirker den økonomiske udvikling, forskningsleder Peter Stephensen.

	»I det øjeblik, der var nogen, der lavede noget økonometri på det for Danmark, ville vi være klart interesseret i at putte det ind,« siger Peter Stephensen.Han påpeger, at DREAM-gruppen ikke selv er et »grundforskningssted« og »derfor vil det nok ikke være rimeligt at sige, at det er os, der skal lave det«.

	Selv om det lovede udvalg altså ikke er blevet nedsat, har Finansministeriet flere gange henvist til det arbejde, som udvalget var udset til at lave. Da Finansministeriet skulle kommentere analysen fra AE-rådet om behovet for at indregne afledte effekter af offentlige udgifter, skrev Finansministeriet i et svar til Information:

	»Sammenfattende pågår der således et arbejde med at udvikle de metoder, der skal anvendes til at vurdere, hvordan offentlige udgifter og deres finansiering påvirker den økonomiske udvikling og vækst på længere sigt.«

	En fuldstændig identisk formulering bruger Finansministeriet i et svar til Folketingets finansudvalg fra den 22. oktober, hvor finansudvalget spørger til status på arbejdet i netop det tværministerielle udvalg, der ifølge regeringsgrundlaget skulle være nedsat. Her svarer finansministeren ikke, at udvalget reelt ikke er nedsat. I stedet skriver han altså blot, at arbejdet »pågår«.

	Finansministeriet vil ikke redegøre nærmere for, hvordan arbejdet i stedet pågår, men skriver i et svar til Information, at arbejdet kan blive underlagt regeringens arbejde med at øge produktiviteten i den private sektor.

	»Det kan også inkludere en vurdering af offentligt forbrug og offentlige investeringer,« skriver Finansministeriet. »Det vil tilgodese intentionerne i regeringsgrundlaget på dette område.«

	Det har ikke været muligt at få oplyst fra Finansministeriet, hvorfor udvalget ikke er blevet nedsat, og hvorfor arbejdet i stedet blot bliver en del af det almindelige arbejde i ministeriet.

	Gør forhandlingerne besværlige

	Enhedslistens finansordfører Frank Aaen forklarer, at Enhedslisteni finanslovsforhandlingerne meget konkret mærker, at det offentlige forbrug stort set betragtes som omkostninger i Finansministeriets økonomiske modeller.

	»Det er så bekvemt, at hver gang der kommer et forslag, der skal forbedre velfærden, får man udstukket en regning, der efter min opfattelse er helt ude af proportioner med, hvad den egentlige udgift er,« siger Frank Aaen. »Det fjerner næsten al politik, hvis man regner på den måde. Det er den form for mekanik, der gør finanslovsforhandlingerne meget besværlige.«

	Frank Aaen fremhæver, at Enhedslisten allerede har forsøgt, men nu igen vil rejse over for regeringen, at der i højere grad bør tages højde for afledte effekter af offentlige udgifter.

	»At der er brug for at gennemgå regnemaskinen har vi rejst mange gange. I øvrigt også i denne finanslovsforhandling. Men det er ikke noget, vi regner med at komme igennem med,« siger han.

– Du har tidligere været kritisk over for DREAM. Her er en forskningsleder, der siger, at de gerne vil tage højde for det her, hvis bare der var mere viden på området. Det må du da være begejstret over?

	»Helt sikkert. Det har jeg også skrevet mig bag øret, at der er en åbning for at bringe mere fornuft i regnemaskinen,« siger han.

	Finansministeriet er blevet forelagt kritikken fra Frank Aaen og Martin Madsen fra AE-rådet, men det har de ikke ønsket at forholde sig til. I stedet henviser det til sit oprindelige skriftlige svar.

	 

	 

