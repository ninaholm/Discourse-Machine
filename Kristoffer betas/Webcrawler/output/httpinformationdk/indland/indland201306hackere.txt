Hackere har fået adgang til flere millioner cpr-numre
Hackerangrebet på politi-registre involverer flere millioner cpr-numre. Alle danskere med kørekort er omfattet af angrebet, oplyser rigspolitichefen.
 
	Jeg er meget bekymret. Det er meget alvorligt, at det her kan finde sted, siger rigspolitichef Jens Henrik Højbjerg. Foto: Scanpix


 
	Hackerangrebet på politiets registre involverer flere millioner cpr-numre. Blandt andet er alle danskere med kørekort omfattet af angrebet, oplyser rigspolitichefen.

	»Jeg er meget bekymret. Det er meget alvorligt, at det her kan finde sted,« siger rigspolitichef Jens Henrik Højbjerg på et pressemøde om hackerangrebet.

	»Nu får vi den ypperste ekspertise til at sikre, det ikke kan ske igen,« tilføjer han.

	Rigspolitichefen maner dog til ro i befolkningen om de lækkede oplysninger. Politiet har indtil nu ingen indikationer på, at de hackede oplysninger er blevet misbrugt, siger han.

	»Formålet med hackerangrebet kan være at bruge oplysningerne til at tjene penge. Eller bare vise, at man er dygtig til at bryde ind i offentlige registre,« siger han.

	Politiet kom på sporet af hackerne midt i januar 2013 efter en henvendelse fra svensk politi, som var stødt på en dansk ip-adresse i forbindelse med efterforskningen af et større svensk hackerangreb.

	Først da blev it-virksomheden CSC klar over, at hackere havde skaffet sig adgang til de følsomme oplysninger i blandt andet politiets registre i sommeren 2012.

	»Det er folk, der er så sofistikerede og på et så højt niveau, at de har undgået CSC's opmærksomhed,« siger Jens Henrik Højbjerg.

	Han kalder hackerangreb for et vilkår i det moderne it-samfund, men er rigtig ærgerlig over, at det kunne ske.

	Politiet skal nu i samarbejde med Politiets Efterretningstjeneste (PET) efterforske enorme datamængder i forbindelse med hackerangrebet.

	På grund af sagens alvor skal alle kompetencer i PET bringes i spil i efterforskningen af hackerangrebet, forklarer chefen for Politiets Efterretningstjeneste, Jakob Scharf.

	»Det er en sag, vi ser på med stor alvor,« siger han.

