Advokat: Regeringens udlændingeforslag er diskriminerende
Der skal være skærpede krav til de udlændinge, der vil familiesammenføres til Danmark. Det meddelte udlændinge- og integrationsminister Inger Støjberg (V) fredag


 Der skal være skærpede krav til de udlændinge, der vil familiesammenføres til Danmark. Det meddelte udlændinge- og integrationsminister Inger Støjberg (V) fredag.
Det er næstformand i Foreningen af Udlændingeretsadvokater, Anne Osbak, ikke enig i. Hun mener nemlig, at strengere krav vil betyde forskelsbehandling af særlige befolkningsgrupper.
»Vi mener, at regeringens integrationsegnethedsbegreb er dybt diskriminerende,« siger Anne Osbak.
Ifølge Inger Støjberg, skal skærpede regler sortere i familiesammenføringerne, så det kun er dem, der er klar til at indgå i det danske samfund, der kan sammenføres.
Anne Osbak mener, at regeringens politiske budskab går ud over individets grundlæggende ret til at blive behandlet lige med andre, når de skal leve op til særlige kriterier: »Integrationsegnethed er et politisk begreb, da egnethed afhænger af øjnene, der ser,« siger Anne Osbak. »Med regeringens forslag vil man tilgodese dem, der kommer fra lande, vi godt kan lide. Derimod er der mange, der ikke kan leve op til kravene, fordi de kommer fra ringere vilkår, for eksempel syriske flygtninge. Det er vi meget imod i vores forening,« siger hun.
Anne Osbak understreger, at debatten om integrationsegnethed er politisk og ikke juridisk. Dog mener foreningen, at den slags beslutninger skal træffes på baggrund af medmenneskelighed, og hvor behovet er størst.
»Vi mener, at man bør vende regeringens forslag på hovedet. Vi bør hjælpe dem, der har mest akut behov for hjælp. De ressourcestærke skal nok klare sig,« siger Anne Osbak.
Ritzau

