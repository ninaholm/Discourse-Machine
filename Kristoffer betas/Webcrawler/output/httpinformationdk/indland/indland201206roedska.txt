Rød skatteplan bedre for regeringens 2020-plan
Havde regeringen holdt fast i udkastet til en skatteaftale med Enhedslisten, havde den haft 1,8 milliarder mere i 2020-planen. Professor forudser svære forløb, hvis regeringen fortsat vil følge sin 2020-plan
Enhedslistens Frank Aaen mener, regeringens 2020-plan er ’vingeskudt’ efter skatteforliget med VK.


 Med skatteforliget med Venstre og Konservative vil regeringen have 1,8 milliarder kroner mindre til rådighed i 2020, end hvis den havde holdt fast i den forligsskitse, som regeringen havde forhandlet sig frem til med Enhedslisten. Det viser en gennemgang af de to forskellige skatteaftaler.
»Der havde været større råderum for regeringen i dens 2020-plan, hvis den havde fulgt skitsen med Enhedslisten. Nu har man valgt at bruge skatteaftalen til at give egentlige skattelettelser. Det betyder, at skattereformen i stedet for at give et bidrag til 2020-planen nu giver et minus, og det minus kunne have været mindre med den røde plan,« siger Bo Sandemann Rasmussen, økonomiprofessor ved Aarhus Universitet.
Årsagen til det bedre økonomiske råderum i 2020 ved den røde skatteplan er især, at den ikke bruger 2,7 milliarder kroner, som skulle findes ved besparelser i Forsvaret.
Det indgåede forlig med Venstre og Konservative giver et bidrag på 2,7 milliarder kroner til regeringens 2020-plan, men parterne tager samtidig 2,7 mia. kr. fra forsvarsbesparelserne og en mia. kr. fra bidraget til EU fra 2020-planens råderum og bruger på skattelettelser. Derfor mangler der i alt en milliard kroner i regeringens 2020-plan efter forliget.
Skitsen, som regeringen havde forhandlet sig frem til med Enhedslisten, ville derimod give et positivt bidrag på 0,8 milliarder kroner. Skitsen bidrager kun med 1,8 milliarder kroner i 2020-planen, men den tager kun den ene milliard kroner fra EU-bidraget, og således er forskellen i 2020 mellem de to planer 1,8 milliarder kroner.
»Det afspejler den pris, som Venstre og Konservative har taget for at indgå i forliget. De er mere interesserede i skattelettelser end i regeringens 2020-plan,« siger Lars Andersen, direktør i Arbejderbevægelsens Erhvervsråd.
Uenighed i regeringen
I regeringstoppen hersker der tilsyneladende ikke enighed om, hvordan de to forskellige skatteaftaler påvirker regeringens råderum i 2020. Økonomi- og indenrigsminister Margrethe Vestager (R) erkender, at der er færre penge at investere i velfærden i regeringens 2020-plan efter skatteaftalen med Venstre og Konservative.
»Der er færre penge til offentligt forbrug, fordi vi har disponeret nogle af pengene til at give skattelettelser,« sagde Vestager i søndagens Deadline på DR 2.
Statsminister Helle Thorning-Schmidt (S) er af en anden opfattelse:
»Vi får bedre råd til velfærd, end vi havde gjort med Enhedslisten,« sagde statsministeren, da hun i tv-programmet Go’Morgen Danmark for første gang kommenterede skatteforliget med Venstre og Konservative.
Hos Enhedslisten er man dog ikke i tvivl. Skitsen til en skatteaftale med regeringen havde været langt bedre – også på den lange bane, mener partiets skatte- og finansordfører, Frank Aaen.
»Når man veksler et råderum i 2020 til skattelettelser og dropper en skattestigning, fordi man ikke vil begrænse rentefradraget for de allerrigeste, så giver det jo et større minus. Det er uforståeligt, at regeringen agerer sådan,« siger han.
Udover det manglende råderum i 2020-planen efter skatteforhandlingerne mangler regeringen også de fire milliarder kroner, som trepartsforhandlingerne skulle have givet. Derfor er det ifølge Frank Aaen en noget »vingeskudt« plan, regeringen står tilbage med.
»Jeg går ud fra, at de allerede er ved at skrive en ny 2020-plan. Den gamle er jo allerede forældet. Jeg vil tro, at der inden for nogle få måneder kommer en ny 2020-plan,« siger Frank Aaen.
Hvis regeringen ikke, som Frank Aaen forventer, fremlægger en ny 2020-plan, forudser professor Bo Sandemann Rasmussen, at regeringen får svært ved at opfylde dens 2020-plan.
»Der ligger en ganske stor opgave i at finde de penge, hvis man fortsat regner med, at udgiftssiden i 2020-planen skal bevares. De penge skal findes andre steder, og der har regeringen jo allerede forsøgt at finde pengene de oplagte steder ved at foreslå reformer af eksempelvis førtidspension og fleksjobområdet,« siger Bo Sandemann Rasmussen.

