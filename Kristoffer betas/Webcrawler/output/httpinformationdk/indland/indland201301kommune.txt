Kommuner med høj ledighed: Reform vil vælte vores økonomi
Regeringen vil med en ny reform flytte rundt på de over 100 mia. kr., der hvert år fordeles til overførselsindkomster. Kommuner med mange langtidsledige frygter at blive ramt


 Regeringens bebudede reform af den refusion, kommunerne modtager for udgifter til overførselsindkomster, skaber uro i en række kommuner med høj ledighed.
Formålet med reformen er at få flere væk fra langvarig offentlig forsørgelse. Det skal ske ved at ændre fordelingsnøglen for de 114 mia. kr., som årligt udbetales til de over 600.000 danskere på dagpenge, kontanthjælp, førtidspension og andre overførselsindkomster, så det bliver dyrere for kommunerne at have borgere på langvarige overførselsindkomster. Regeringen har aftalt med Venstre, Konservative og Liberal Alliance, at reformen skal læne sig op ad et forslag fra Arbejdsmarkedskommissionen om at trappe den statslige refusion til kommunerne ned, jo længere tid den enkelte ledige har været på overførselsindkomst.
»Følger regeringen Arbejdsmarkedskommissionens forslag, vil det slå benene væk under Lolland. Det er så vanvittig store beløb, vi snakker om, at det vil være en katastrofe,« siger Torben Hansen (SF), viceborgmester i Lolland Kommune.
Socialborgmester i København Mikkel Warming (EL) er også bekymret: »Regeringen har fået økonomisk styrbarhed på hjernen, og det er de rigtig fattige kommuner med mange ledige, der kommer i klemme,« siger han.
I Aalborg advarer direktør i Beskæftigelsesforvaltningen Preben Buchholt også mod den model, som Arbejdsmarkedskommissionen har foreslået.
»Der er en voldsom risiko forbundet med en nedtrapningsmodel. Hvis du får stigende ledighed som følge af konjunkturerne, vil kommuner, som har en overvejende stor strukturel ledighed, blive udsat for et pres, de ikke kan gøre noget ved. Derfor kan man ikke lave sådan en model uden at vælte mange kommuners økonomi,« siger han.
Kommunernes organisation KL afventer det endelige udspil, før man ønsker at kommentere det, mens fagforbundet FOA advarer direkte imod, at reformen vil ramme skævt.
»Vi mener, modellen kan ramme uhensigtsmæssigt, og det er meget svært at lave en retfærdig struktur,« siger fagpolitisk konsulent i FOA Ole Jensen.
Det har ikke været muligt at få en kommentar fra beskæftigelsesminister Mette Frederiksen (S), men regeringen understreger, at udspillet langt fra er færdigt.
»Man skal selvfølgelig altid være opmærksom på de byrdemæssige konsekvenser for kommunerne af større reformer. Det vil vi selvfølgelig også være ved den varslede reform af refusionerne. På den anden side skal byrdemæssige overvejelser jo heller ikke stå i vejen for, at man laver fornuftige ændringer af, hvordan vi styrer de offentlige udgifter, og hvordan vi giver borgerne en bedre og hurtigere hjælp,« siger finansminister Bjarne Corydon i en skriftlig kommentar.

