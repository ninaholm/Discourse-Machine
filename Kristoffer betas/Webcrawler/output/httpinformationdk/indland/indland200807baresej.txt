'Jeg vil bare sejle'
Benny er 23 år og har været hjemløs, siden han var 18 år. Han er en af de cirka 1.300 hjemløse unge, der udgør en fjerdedel af alle hjemløse i Danmark, men der findes ingen samlet national indsats målrettet mod dem. Information sætter i denne interviewserie fokus på, hvorfor de unge ender på gaden


 "Mine venner kalder mig bare Benny," siger han og smiler, så de blå øjne lyser. Benny er 23 år gammel og har boet 47 steder i Norge og syv steder i Island. Han ved ikke, hvor mange steder han har boet i Danmark, men han har overnattet på de fleste af byens herberger og i de fleste parker. 
I dag bor Benny i Gaderummet, som er et værested for unge hjemløse på Nørrebro. 
Han har indrettet sig med sin madras og dyne i et hjørne af kælderen mellem en masse gamle møbler og papkasser.
"Jeg er nogle gange bange for, at stolene skal falde ned i hovedet på mig," siger han og peger grinene på et par brune køkkenstole, som dingler faretruende i et reb fra loftet over hans hovedpude. 
"Jeg fik bistand i to år, men den stoppede i januar sidste år, så jeg har levet af ingenting i halvandet år nu," siger han. 
Hver morgen står han op ved femtiden - før de andre vågner - og samler flaskerne fra gårsdagens branderter sammen og går ned og bytter de tomme flasker til fulde. Så lægger han sig til at sove indtil om eftermiddagen, hvor han sætter sig op i tv-stuen og ser serier med de andre. Han holder op med at ryste, når han har drukket de første 15 øl. 
- Hvorfor mistede du bistanden for halvandet år siden?
"De ville gerne have, at jeg skulle gå i aktivering et sted helt ovre i den anden ende af byen. Der skulle jeg møde hver dag klokken ni. Men jeg har jo et alkoholproblem, så jeg står ikke op hver dag klokken halv ni og går super langt gennem hele byen," siger Benny. 
Ifølge lovgivningen burde han have fået en støttekontaktperson og et tilbud om afvænning, men siden januar 2007 har Benny ikke haft nogen form for kontakt med systemet. 
- Hvornår begyndte du at drikke alkohol?
"Jeg ville ikke drikke alkohol i lang tid. Mine forældre drak. Så jeg hadede alkohol. Men jeg begyndte at ryge hash og drikke alkohol, da jeg var 18 år," siger Benny. 
Hvorfor drikker du?
"Jeg vil ikke sige, at jeg drikker mig væk fra verden, men nogle gange behøver jeg det bare helt vildt. Jeg ville ønske, jeg blev mere glad af det. Jeg koldsveder, og jeg ved ikke, hvad jeg skal gøre af mig selv. Efter et par øl stopper det," siger han.
Benny er født på Island og har boet det meste af sit liv på forskellige børnehjem. 
"Min mor var hjemmegående. Hun passede børnene. Min far var uddannet maskiningeniør. Han arbejdede med biler, tror jeg, men det gik lidt op og ned. Han arbejde lidt, så sad han hjemme og drak lidt, og så arbejdede han lidt igen," siger Benny. 
"Jeg flyttede hver tredje måned, indtil jeg var 10 år.".
Da han var syv år, blev han fjernet fra forældrene. Lærerne havde lagt mærke til de blå mærker, så han kom på børnehjem og blev sendt til psykolog.
"Jeg hadede alle de der test. Test, test, test - hele tiden," vrænger han. "Men hun lavede også en intelligenstest på mig og fandt ud af, at jeg har en IQ på 135. Hun sagde, at jeg kunne klare det meste," siger Benny. 
Første gang Benny boede længere tid alene på gaden, var han 16 år. 
"Jeg fik lov til at tage hjem fra børnehjemmet og besøge min mor to gange om året. Nogle gange lod jeg være med at komme tilbage. Jeg stak af. Så var jeg væk i en måned eller to." 
Da han fyldte 18 år, kunne han frit rejse fra børnehjemmet. Han havde arvet nogle penge fra sin farfar og besluttede sig for at tage til Danmark med sin mor og sin bror for at prøve lykken. 
"Vi klarede at leve for de penge i et år. Så havde vi ikke flere penge," siger Benny og fortsætter: 
"Så gik min bror, min mor og jeg på gaden med vores hund Rambo for at prøve at finde arbejde. Vi tog til Sundholmen og til Christianshavn. Men altså, min mor, jeg og hunden stod der og skændtes. Vi havde ikke nogen penge, så det endte med, at min mor flyttede på et kvindehjem, og jeg endte med at bo lidt på gaden, og så flyttede jeg herhen," siger han. 
-Hvad drømmer du om i fremtiden?
"Jeg har lyst til bare at sejle. Jeg vil gerne have noget nemt arbejde, være grønthandler eller et eller andet - noget afslappende. Men det ville være fantastisk bare at sejle. Tage til Afrika og videre - whatever. Bare sejle," siger Benny og tager en slurk af sin øl. 


