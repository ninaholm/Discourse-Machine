Justits hos VK:Lad skurken gå
Den straffetørstige regerings politi- og domstols-'reform' har sat dansk rettergang i stå
Nej, nej, I behøver slet ikke at komme i fængsel, vinker justits-ministeren til landets forbrydere. Efter hendes -reformer- orker justitssystemet nemlig ikke at indfange dem.


 Vredt og gerne taler justitsminister Lene Espersen (K) om sin retsfølelse, og hvordan den har det bedst, når flest muligt er buret længst muligt inde.
For at speede retsmaskineriet op lancerede Lene Espersen i 2005 en storstilet 'reform' af politi og domstole. Det gjorde hun med ordene:
"En politireform, der betyder, at vi i fremtiden får frigjort flere politifolk til egentligt politiarbejde."
Og: "En domstolsreform, der sikrer borgerne, at deres sager afgøres hurtigt, effektivt og korrekt."
Ministeren må sidde tilbage med en fælt krænket retsfølelse, for det viser sig, at hendes 'reformer' har sat både politi og domstole i stå. Med det resultat, at gerningsmænd går fri, og fængselspladser må lukkes af mangel på dømte.
Ekstra Bladet kunne i tirsdags afsløre en Arbejds-tilsyns-rapport om fortvivlende psykiske og fysiske tilstande hos anklagemyndigheden ved Østjyllands Politii Århus. Siden januar har hver tredje ansat været sygemeldt som følge af stress efter reformen. Sagerne hober sig op, og forbryderne kommer ikke for retten. Og hvis de gør, kommer de alligevel ikke i kachotten, fordi det 'kriminalregister', de skal i kachotten efter, ikke bliver opdateret.
Politidirektør Jørgen Ilum anslår, at de gruelige forhold i hans nye politikreds er repræsentative for hele landet.
Tomme fængsler lukkes
Tidligere på sommeren kunne B.T. afsløre, at fængsler må lukke som følge af mangel på fanger. Indtil videre drejer det sig om 269 celler i 11 fængsler. En repræsentant for det overflødiggjorte fængselspersonale forklarer:
"Der er ganske enkelt for få indsatte. Færre dømmes, og man er længere om at indkalde dem til afsoning."
Tidligere departementschef Erik Bonnerup, der var med til at udtænke de 'effektivitetsforbedrende' reformer, sagde allerede i juni til Information:
"Vi hører jo hele tiden, at vi ikke har nogen folk at sende ud på grund af politi-reformen, og det undrer mig, for ideen med reformen var jo det modsatte."
Ærligt talt. Nu må justitsministeren tage personlig hånd om sagen. Hun må køre rundt i sin ministerbil og pågribe gerningsmænd og køre dem direkte til arresthuset. Og hvis personalet dér er blevet hjemsendt som følge af manglende arbejde, må ministeren selv sidde og vogte dem, hun har indfanget.
Kan Lene Espersen værsgo komme i gang med meningsfyldt arbejde! Rets-følelsen kræver det.


