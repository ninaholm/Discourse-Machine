Avis sår tvivl om konklusioner i norsk rapport om prostitution
Ifølge en norsk rapport om prostitution er volden mod sexarbejdere steget, siden Norge indførte et forbud mod købesex i 2009. Nu sås der tvivl om dokumentationen


 Et forbud mod købesex resulterede i mere vold mod sexarbejdere. Sådan lød konklusionen i en nyligt udgivet norsk rapport, der skitserede, hvordan 52 procent af kvinderne før 2009 havde oplevet vold, hvor tallet i 2012 var oppe på 59 procent.
Sådan blev det også gengivet i Dagbladet Information forleden, der beskrev rapportens konklusioner i artiklen »Regeringen vil kriminalisere sexkunder trods dårlige erfaringer«.
Rapporten fik hurtigt de forskellige interessenter op af stolene, da den blev offentliggjort i Norge, og affødte debat om, hvorvidt loven skulle trækkes tilbage.
Nu viser det viser sig, at rapportens tal ikke kan lede til så faste konklusioner, som først antaget. Den norske avis Klassekampen har gennemgået undersøgelsen og påpeger, at tallene fra 2009 bygger på interview med 90 sexarbejdere, mens tallene fra 2012 er besvaret af 123 sexarbejdere. Omfanget af adspurgte er så lille, at det kan dreje sig om blot en håndfuld personer, der har svaret anderledes før og efter 2009.
Klassekampen dokumenterer desuden, at de spørgsmål, sexarbejderne har besvaret, ikke er de samme.
Leder indrømmer fejl
Efter at være blevet foreholdt informationerne erkender Bjørg Norli, leder af Pro Sentret, som står bag rapporten, at man ikke kan tolke en stigning i voldssagerne ud fra rapportens beregninger:
»Denne kortlægning af situationen har jo mange begrænsninger i form af, at der er så få, der har svaret på undersøgelsen. Hvis man ser statistisk på det, kan dette jo være modsat,« siger Bjørg Norli til Klassekampen.
Oslos politi har også blandet sig i debatten og oplyser, at man ikke mener, volden er steget blandt sexarbejdere, siden loven blev indført i 2009. De mener snarere, at volden er faldet.
Rapportens slutninger har fået flere kommentatorer til at bebude, at det er tid til et nyt kompetencecenter for sexarbejde i Norge.

