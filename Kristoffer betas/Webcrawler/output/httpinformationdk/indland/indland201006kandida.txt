Kandidater fra de små universiteter tjener mest
Kandidaterne fra Aalborg og Syddansk Universitet tjener flere penge 10 år efter uddannelsesstart end kandidaterne fra København og Århus, hvis man renser for sociale forskelle


 Hvis man læser sin kandidatuddannelse på Aalborg Universitet, er der en god chance for, at man kommer til at tjene mange penge. Universitetet i Nordjylland er nemlig det bedste i Danmark til at tilføre 'værdi' til kandidaterne. Det viser beregninger fra Cepos på baggrund af oplysninger fra Danmarks Statistik. Tallene er renset for regionale lønforskelle, familiebaggrund og kandidaternes gennemsnit ved studentereksamen. På den måde skulle man kunne sige noget om, hvor meget 'værdi' målt i kroner og øre, universiteterne tilfører den enkelte studerende i løbet af uddannelsen. Inden for alle fagområder er det de små universiteter, der klarer sig bedst.
Relevant viden
Aalborg Universitet topper listen inden for de humanistiske, naturvidenskabelige og teknisk videnskabelige uddannelser, mens Syddansk Universitet ligger højest, når det kommer til samfundsvidenskab og medicin. De store universiteter i Århus og København klarer sig generelt dårligst. På Aalborg Universitet mener rektor Finn Kjærsdam, at forskellen skyldes, at de små universiteter er mere erhvervsrettede i deres uddannelser:
»Vores undervisning ligger tættere på det, som erhvervslivet efterspørger. Vi har blandt andet projektarbejde i erhvervsvirksomheder, hvor de studerende løser  problemer for virksomheder. Det betyder, at den viden de har, når de er færdige, er mere relevant. Det er ikke bare noget, en professor synes er vigtigt. Det er noget, der kan løse et konkret problem,« siger Finn Kjærsdam, som også mener, at Aalborg Universitets fokus på gruppearbejde spiller ind, fordi man i de private virksomheder ofte arbejder i teams. Rektor på Syddansk Universitet, Jens Oddershede, er enig i, at forskellen ligger i, hvor erhvervsrettet uddannelserne er:
»Vi har eksempelvis gjort meget for vores humanistiske uddannelser. Vi har forsøgt at gøre dem mere erhvervsrelevante - og mindre klassiske. Det kan være svært at få job som filosof, men hvis man har en medieuddannelse kombineret med økonomi, så er muligheden nok større. Så ved at erstatte de klassiske humanistiske fag med andre, som kan give bedre beskæftigelse, kan man nok komme langt. Jeg kan naturligvis ikke vide, om det er årsagen, men det er mit bedste bud,« siger Jens Oddershede.
På Københavns Universitet, som generelt ligger lavest på listerne, er vicedirektør Hanne Harmsen overordnet enig i Jens Oddershede og Finn Kjærsdams udlægning:
»Tallene undrer mig sådan set ikke. På de små universiteter er de nok lidt mere professionsrettede, end vi er. Eksempelvis er uddannelserne på Copenhagen Business School entydigt målrettet job i det private erhvervsliv. På de store, brede universiteter i København og Århus, er vi også rettede imod et bredere arbejdsmarked. Og det tror jeg skinner igennem i undersøgelsen,« siger Hanne Harmsen.
Sammenholder man Cepos' undersøgelse med de internationale ranglister for universiteterne - eksempelvis Time Higher Education Supplement (THES) - er det påfaldende, at kandidaterne fra de universiteter, der ligger højest på ranglisten, tilsyneladende tilfører mindst økonomisk værdi til de studerende.
Ranking
Københavns Universitet er det højest placerede danske universitet på THES efter fulgt af Aarhus Universitet, Danmarks Tekniske Universitet og til sidst Syddansk Universitet og Aalborg Universitet. Rektor på Syddansk Universitet, Jens Oddershede, mener, at en forklaring kan være, at undervisning ikke er et væsentligt parameter i de internationale ranglister:
»Måske er det fordi, vi på Aalborg og Syddansk Universitet koncentrer os meget om studierne. Altså prioriterer uddannelserne højt. Hvis man gerne vil klare sig godt på de internationale ranglister, så skal man bestemt ikke bruge penge på uddannelse. Så skal man prioritere forskningen og sørge for, at den bliver publiceret i de rigtige tidsskrifter,« siger Jens Oddershede.
Samme udlægning har Finn Kjærsdam: »De kendte rankinglister måler praktisk taget kun forskning. Om uddannelserne er gode og relevante indgår ikke. Så når vi scorer lavt på de internationale rankinglister, er det fordi, vi har stort fokus på uddannelse,« siger Finn Kjærsdam.


