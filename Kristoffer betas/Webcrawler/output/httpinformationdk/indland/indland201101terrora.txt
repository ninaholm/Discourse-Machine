Terroranholdt havde forbindelse til ekstremister
M.A., der er mistænkt for at planlægge terror mod JP/Politikens Hus, havde forbindelser til to tidligere Guantanamo-fanger, et britisk-pakistansk netværk og terrordømte somaliere


 LONDON – Svensk-libanesiske M.A., der sidder i isolationsarrest i Danmark anklaget for terrorplaner mod JP/Politikens Hus, har tilsyneladende i årevis plejet omgang med en række personer, der selv har været på kant med loven på grund af terroranklager. Hans bekendtskaber tæller to tidligere Guantanamo-fanger, to nu fængslede medlemmer af den somaliske gruppe al-Shabab samt en forretningsmand med forbindelse til et britisk-pakistansk al-Qaeda-netværk.
M.A. har – som omtalt i Information – tidligere været fængslet i henholdsvis Afrika og Pakistan mistænkt for at ville tage kontakt til ekstremister. Da han i 2009 blev arresteret af pakistansk politi for ikke at have de rette indrejsestempler i passet, var han i selskab med blandt andre den tidligere svenske Guantanamo-fange Mehdi Ghezali. 
Ifølge svensk presse har Ghezali tidligere tilbragt 10 måneder i portugisisk fængsel mistænkt for indbrud og tyveri. Efter løsladelsen forsøgte han at blive optaget på et studium i Saudi-Arabien, hvilket ikke lykkedes. I stedet rejste han til London, hvor han studerede under den hadske jihad-prædikant Omar Bakri Muhammad. Efter disse studier rejste han videre til Pakistan og Afghanistan, hvor han ifølge eget udsagn boede hos noget familie. 
Han blev ifølge nyhedsbureauet AP pågrebet i Pakistan i 2001 »som en del af en gruppe på 156 mistænkte al-Qaeda-krigere, der blev fanget, da de flygtede fra Afghanistans Tora Bora-bjerge«. 
Ingen fængslet
Ghezali – kendt i svensk presse som Cuba-svenskeren – blev herefter overført til Guantanamo Bay, hvor han sad fængslet indtil løsladelsen i 2004. De svenske myndigheder lagde ikke efterfølgende sag an mod ham. 
Ghezali holder ligesom M.A. fast i forklaringen om, at gruppen i 2009 havde til hensigt at rejse til Lahore til et møde med den religiøse gruppe Tablighi Jamaat.
Pakistansk politi mener ifølge anklageskriftet, som nyhedsbureauet AP kom i besiddelse af, at gruppen var på vej til Nordwaziristan, en region i grænseområdet mellem Pakistan og Afghanistan, for at mødes med al-Qaeda-folk – en påstand der imidlertid ikke kunne bevises, og ingen af de fængslede blev i sidste ende anklaget.
Den 37-årige svenske mand af tunesisk oprindelse, der blev arresteret af svensk politi i Stockholm den 29. december, og som – ifølge en pressemeddelelse – er »mistænkt for planlægning af terroristiske forbrydelser« i forbindelse med planerne mod JP/Politikens Hus, blev tilsyneladende kort efter M.A. og Ghezalis tilfangetagelse i 2009 ligeledes fængslet for ulovlig indrejse i Pakistan. 
Somaliske venner
Ifølge det svenske Aftonbladet har M.A. tilsyneladende også fortsat en forbindelse til Somalia, hvor han hævder, at han rejste ind i 2006 med sin dengang gravide kæreste for at undersøge mulighederne for at slå sig ned. 
Ifølge avisen delte M.A. for nylig en lejlighed med to svenskere af somalisk oprindelse, som i december blev fundet skyldige i »planlægning af terroristiske forbrydelser« i Somalia og idømt fire års fængsel. De to mænd, på henholdsvis 22 og 26 år, var ifølge avisen medlemmer af den islamistiske bevægelse al-Shabab, som har forbindelse til al-Qaeda.
Ifølge den britiske avis The Telegraph har gruppen bag plottet mod JP/Politikens Hus også forbindelse til Storbritannien via to mænd i byen Derby, der ifølge britiske efterretningsagenter gennem det seneste år har været under observation af efterretningstjenesten, MI5, for deres forbindelser til den pakistanske al-Qaeda-strateg Ilyas Kashmiri. Han menes at være ansvarlig for planlægning af angreb i Europa. Imidlertid har MI5 ikke afsløret nogen aktive planer. 
Sikkerhedstjenesten afslørede dog amerikaneren David Headley, som blev arresteret i O’Hara International Airport i Chicago i oktober sidste år på vej til Pakistan. Headley var involveret i Mumbai-angrebene i 2008 og har erklæret sig skyldig i at planlægge et attentat med navnet »Mickey Mouse-projektet« mod Jyllands-Posten.
Årsagen til, at han blev opdaget, var bl.a. hans kontakt til de to mænd i Derby, som sendte ham videre til en nordafrikansk forretningsmand – ’Farid’ – i Stockholm, som skulle hjælpe ham med plottet mod Jyllands-Posten. 
Ifølge en svensk efterretningskilde – citeret i The Telegraph – færdes forretningsmanden »i de samme cirkler« som de tre mænd, der blev arresteret i København.
’Enorm fejlbedømmelse’
M.A. er siden 2009 blevet forsvaret af organisationen CagePrisoners, hvis direktør er den britiske Guantanamo-fange Moazzam Begg. Organisationen fremhæver M.A. som et eksempel på uretfærdig tilfangetagelse i Somalia og Pakistan og på chikane af efterretningsvæsnet i hjemlandet. 
CagePrisoners bliver støttet af bl.a. Amnesty International, men forholdet er kontroversielt, og i februar 2010 suspenderede Amnesty medarbejderen Gita Sahgal, efter at hun kaldte organisationens støtte til CagePrisoners en »enorm fejlbedømmelse«. 
Hun mente, at det var forkert at alliere sig med »Storbritanniens mest kendte Taleban-støtte« med henvisning til Begg. CagePrisoners er især blevet kritiseret for dets forbindelse til den yemenitiske prædikant Anwar al-Awlaki, der menes at have inspireret mange muslimer til at støtte al-Qaeda.
Information har tidligere bragt uddrag af interviewet med M.A. Læs den tidligere artikel her
mrod@information.dk

