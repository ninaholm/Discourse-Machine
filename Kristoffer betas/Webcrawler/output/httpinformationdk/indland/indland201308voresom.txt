Vores Omstilling: Konkurrencen
Der er masser af borgere, som allerede er i gang med omstillingen til bæredygtighed. Disse initiativer kan vi allesammen lære noget af. Vær med i konkurrencen om de bedste omstillingsprojekter. Læs mere her


 
Hvem kan deltage?
Voresomstilling.dk er for alle de engagerede danskere og deres projekter, der bidrager og inspirerer andre til bæredygtig omstilling. Det er de konkrete projekter, vi gerne vil have jer til at dele med os andre på hjemmesiden voresomstilling.dk, så inspirerende projekter fra Sønderborg og Bornholm kan leve videre i Esbjerg, Rødovre og Aalborg.

	Hvordan deltager man?

	Det foregår på voresomstilling.dk. Her kan I fortælle om jeres projekt og rådgive andre omstillingsfolk i, hvad de bør gøre, hvis de vil føre konceptet videre et andet sted. Det handler om at hjælpe hinanden, så endnu flere kan bidrage til, at vi får et mere bæredygtigt samfund.

	Kan man være med, selvom man ikke er en del af et omstillingsprojekt?

	Ja. På voresomstiling.dk kan projekterne efterspørge frivillige, samarbejdspartnere og gode ideer til at komme videre. Lokale ildsjæle kan finde de projekter, der har brug for en hånd til at tage det næste skridt. Du kan også støtte dine favoritter ved at stemme på dem. Din stemme indgår i dommernes votering.

	Hvad kigger dommerne efter?

	I hvert af DR P4's ni distrikter indstiller et omstillingspanel af faglige eksperter tre projekter, der videregives til dommerne. De 27 finalister præsenteres på P4, og herefter skal dommerkomiteen udvælge ni vinderprojekter, der skal udgøre Danmarks Store Omstillingsguide. Når omstillingspanelet og dommerne skal vurdere de mange projekter, er der fire spørgsmål, de leder efter svar på:

	- Er det til gavn for fællesskabet? I hvor høj grad er projektet forankret og udbredt i et fællesskab eller i samarbejde med borgere, lokale virksomheder, myndigheder, organisationer m.m.?

	- Er det en del af et samfund, vi gerne vil leve i? I hvor høj grad er projektet nyskabende og inspirerende for det bæredygtige samfund, vi gerne vil leve i?

	- Kan de spredes? Hvor nemt er det for andre, fra Svendborg til Beijing, at tage projektets ideer og føre dem ud i livet?

	- Hjælper det overhovedet? Hvis projektet vinder stor udbredelse, hvor stor en effekt vil det have på at løse det problem, det ønsker at løse?

	Selvom du ikke deltager i konkurrencen med et omstillingsprojekt, kan du få indflydelse på, hvilke projekter der vinder. Vi opfordrer alle til at stemme på de projekter, I mener tilbyder den bedste og mest inspirerende omstilling. Jeres støtte hjælper dommerne til at vurdere, hvilke projekter der skal vinde.

	Hvad vinder man?

	De ni vindere får en plads i Danmarks Store Omstillingsguide, der bliver filmatiseret, dokumenteret og præsenteret for hele landet.

	Hvad sker der med projekterne efter konkurrencen?

	Konkurrencen er kun første skridt mod et mere bæredygtigt samfund. Når de ni vindere er kåret i september, fortsætter voresomstilling.dk som Danmarks største samlingssted for omstillingsprojekter. I kan stadig dele jeres projekter med alle os andre, og projektmagere kan stadig lede efter inspiration til deres egne drømme.

	Dommerkomiteeen

	De ni omstillingsprojekter, der skal udgøre Danmarks Store Omstillingsguide, bliver udvalgt af en dommerkomite. Her sidder:

	- Connie Hedegaard, EU's klimakommissær

	- Christine Feldthaus, TV-vært og livsstilsekspert

	- Emil Urhammer, Omstilling Nu

