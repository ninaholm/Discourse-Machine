Politikere og eksperter vil lukke deleøkonomiens skattehul
Deleøkonomien er i vækst, men det er vanskeligt at tjekke, om der betales skat af tjenester som Airbnb. En rækker eksperter og politikere mener, det er tid til at regulere området, sådan som Norge nu lægger op til. SKAT lover handling


 Deleøkonomien med tjenester som Uber og Airbnb er nærmest eksploderet det seneste år i Danmark. Det får flere eksperter og politikere til at advare mod et potentielt skattehul. De peger på et akut behov for mere kontrol med indberetning af skat i den voksende økonomi.
Udviklingen fik i tirsdags de norske skattemyndigheder til at annoncere, at de ønsker, at tjenester som Airbnb skal indberette, hvad brugerne tjener på for eksempel at leje et værelse ud. Og sådan bør vi også gøre herhjemme, lyder der fra flere sider.
»Det er en helt logisk model. Jeg mener simpelthen, at det bliver man nødsaget til at gøre for at undgå skattesnyd og undgå, at der er unfair konkurrence,« siger Bent Greve, professor ved Institut for Samfund og Globalisering på Roskilde Universitet.
Også Peter Bæck, der forsker i deleøkonomi hos den britiske tænketank Nesta, mener, der kan være behov for handling fra skattemyndighedernes side. Tænketanken har de sidste fire år forsket i og giver anbefalinger om deleøkonomi til den britiske regering.
»Virksomhederne har nu nået en kritisk masse og har i dag en så stor volumen i handler, at det er værd for skattemyndighederne at kigge på dem,« siger Peter Bæck.
Grobund for snyd
Ifølge de seneste tal fra Airbnb har tjenesten i Danmark haft 711.000 gæster siden 2009, men oplevede i 2015 mere end en fordobling med 405.000 gæster og i alt 1,7 mio. overnatninger herhjemme.
Samtidig anslår en rapport fra Nordea, at 2015 blev året, hvor danskerne for alvor tog deleøkonomien til sig. Banken vurderer, at deleøkonomien blev tredoblet i det forgangne år, hvor ni pct. af danskerne nu tager aktiv del.
Som reglerne er i dag, er det op til den enkelte udlejer at indberette til Skat, hvad de tjener på at have overnattende gæster eller på at leje deres lejlighed eller hus ud, mens de selv er på ferie. Derfor er der grobund for snyd.
»Og der bliver også snydt. Fra forskningen ved vi, at er der begrænset kontrol, vil folk også føle sig fristet til at snyde,« siger professor Bent Greve fra RUC.
»Problemet er, at i modsætning til lønoplysninger, renteindtægter og fagforeningskontingent, der kommer ind til SKAT helt automatisk, så kommer det her ikke ind.«
Han mener, at konsekvensen er en eksisterende undergrundsøkonomi, hvor nogle bevidst unddrager sig skat, mens andre er uvidende om reglerne.
Samme vurdering kommer fra Airbnb’s direkte konkurrenter i hotelbranchen, hvor de længe har ment, at der er behov for regulering på området.
»Muligheden for at snyde er til stede. Jo mindre kontrol, der er, jo nemmere er det ikke at indberette, hvad der bliver tjent,« siger Katia K. Østergaard, administrerende direktør i hotel-, restaurant- og turisterhvervets brancheorganisation, Horesta.
Parat til samarbejde
Tjenesten Airbnb er ikke afvisende over for at indgå i et samarbejde med myndighederne.
»Vi vil rigtig gerne i dialog med de relevante parter om en god og innovativ løsning for både Danmark og de danske Airbnb-værter,« svarer Airbnbs landechef for Norden, Aja Guldhammer, i en mail til Information på spørgsmålet, om det vil være en god idé at gøre, som skattemyndighederne lægger op til i Norge.
På Christiansborg er der bred enighed om, at der er mange muligheder og goder ved deleøkonomi, men der er også enighed om, at det skal undersøges nærmere, om der bliver betalt skat af indtægterne. Det siger skatteordførerne fra Venstre, SF, Enhedslisten og Dansk Folkeparti samt finansordfører Josephine Fock fra Alternativet og erhvervsordfører Torsten Schack Pedersen fra Venstre.
»Det er ministeren, der skal tage bolden op nu. Det er ham, der har serveretten og et embedsværk bagved med jurister og eksperter,« siger skatteordfører for DF Dennis Flydtkjær.
Han mener, at deleøkonomien, som den er nu, kan være en udfordring for både hotelbranchen og skattemyndighederne.
SF’s skatteordfører Lisbeth Bech Poulsen mener, det er et problem, at der ikke er nok kontrol og styring. Hun vil stille spørgsmål til skatteministeren og høre, hvorfor han ikke kan indføre en model, hvor Airbnb indberetter, hvad brugerne tjener.
SKAT vil se på udfordringerne
SKAT har ikke før beskæftiget sig med deleøkonomi og fører ikke en særskilt kontrol, når folk for eksempel udlejer gennem for eksempel Airbnb. Det bekræfter SKAT i en mail til Information.
SKAT anerkender dog problemstillingen:
»Deleøkonomi-konceptet ser ud til at være i vækst og medfører dermed også mulighed for flere skatteunddragelser. Derfor planlægger SKAT et analyseprojekt om deleøkonomi for 2016. Analysen skal bl.a. kortlægge markedet og de forskellige deleøkonomi-koncepter.«
SKAT vurderer desuden, at et samarbejde med tjenesterne er centralt, »idet det er via udbyderne, det er lettest at få kontakt med de enkelte brugere af deleøkonomi.«

