Rådet for Socialt Udsatte: Sådan kommer vi hjemløshed til livs
De seneste år har antallet af hjemløse været stigende. Men udviklingen kan vendes, mener Rådet for Socialt Udsatte. De peger i en ny rapport på, at kommunerne kan gøre langt mere for at nedbringe antallet af hjemløse. Det eneste problem er, at loven står i vejen


 Kommunerne kæmper med stadig flere hjemløse, men har ikke værktøjerne til at aflaste problemet. Det mener Rådet for Socialt Udsatte, der i dag kommer med en ny rapport og 21 forslag til konkrete tiltag, der kan være med til at nedbringe antallet af hjemløse i Danmark.
Rådet peger blandt andet på, at kommunerne bør kunne opkøbe boliger og målrette dem til hjemløse, og at kommunerne skal kunne yde midlertidig støtte til husleje for personer, der står til at blive sat på gaden. Det kan de ikke i dag, hvor loven står i vejen.
Grunden til, at Rådet for Socialt Udsatte opfordrer til at bruge nye værktøjer i kampen mod hjemløshed, er, at antallet af hjemløse er stigende.
Siden 2009 er der ifølge SFI kommet 23 pct. flere hjemløse, og antallet ligger i dag på over 6.000 personer. Samtidig er andelen af billige boliger med en husleje på under 3.000 kr. blevet halveret siden 2007, lyder det fra Rigsrevisionen.
»Der er nogle ting i lovgivningen, der lægger en dæmper på nedbringelsen af antallet af hjemløse. Vi mener, det er nødvendigt med lovændringer, der giver kommunerne mulighed for at kunne ændre den her situation,« siger Jann Sjursen, der er formand for Rådet for Socialt Udsatte.
Når en udsættelse for eksempel er på vej, kan kommunerne i dag blot se til. De er blandt andet forhindrede i at give et midlertidigt huslejetilskud.
Jann Sjursen peget på, at det rammer kommunerne hårdt, når de ikke kan hjælpe og for eksempel dække noget af huslejen for udsatte personer.
»Udgifterne vælter ind over kommunerne, hvis de ikke har mulighed for at forebygge. Det bliver kun dyrere for dem, når folk bliver sat på gaden,« siger han.
Borgmester i Høje-Taastrup og tidligere formand for KL Michael Ziegler er langt hen ad vejen enig i de tiltag, som Rådet for Socialt Udsatte lægger frem.
»Vi kan som kommune ikke udbetale penge til bestemte borgere, medmindre vi har hjemmel i lovgivningen til at gøre det. Derfor kan vi ikke udbetale huslejestøtte, som det er i dag,« forklarer han.
Han understreger pointen ved at fortæller om en skizofren pige i kommunen, der ikke har råd til at betale for egen bolig.
»Det bedste for hende ville være at komme ud i egen bolig. Men problemet er, at hendes ydelse ikke er høj nok til at betale for huslejen i de boliger, som er ledige. Det går også ud over kommunens økonomi, da det ville være langt billigere at udbetale huslejestøtte til hende i stedet for at have hende boende i et boligsocialt tilbud,« fortæller han.
Michael Ziegler har selv foreslået Udlændinge-, integrations- og boligministeren, Inger Støjberg at gøre det muligt for kommunerne at give udsatte borgere huslejetilskud, og at kommunerne skal have mulighed for at udleje boliger til en billig husleje samt at tilbyde boligløsninger såsom containere og pavilloner på ubenyttede grunde. Det gjorde han i et svar til ministeren, efter at hun i oktober havde bedt kommunerne tage et større ansvar over for hjemløse.
Ansvaret er hos politikerne
De fleste af de 21 forslag fra Rådet for Socialt Udsatte forudsætter lovændringer i Folketinget. Som nævnt peger rapporten på, at kommunerne bør få mulighed for at kunne opkøbe boliger og målrette dem til hjemløse og at kunne yde midlertidig støtte til husleje for personer, der står til at blive sat på gaden.
Derudover foreslår rådet blandt andet at udvide lovgivningen om almene boliger, så det bliver muligt for to personer at dele en bolig.
Udfordringerne ligger i de gældende love, men også hos de almene boligselskaber, der de seneste år har sat turbo på renovering og sammenlægninger af lejligheder, skriver Rådet for Socialt Udsatte. De opfordrer de almennyttige boligselskaber til at slå bremsen i, når de slår små lejemål sammen, så der også i fremtiden er boliger, der er til at betale for folk med en lav indkomst.
Hos den almene sektor anerkender man problemstillingen, men mener, at ansvaret ligger hos regeringen.
»Problemet er, at det er et indkomstpolitisk spørgsmål, ligeså meget som det er et boligpolitisk spørgsmål. Når man laver grundskyldlettelser til ejerboliger, men ikke lejerboliger, så er det svært,« siger Christian Høgsbro, der er formand for Landsbyggefonden.
Han mener, det er svært at finde billige boliger til hjemløse til under 3.000 kroner om måneden, og at man i stedet bør se på de sociale ydelser, så folk har råd til at bo i en almen bolig.
»Vi har det ambivalent. Vi vil gerne være med til at sikre billige boliger, men vi vil ikke genindføre husvildebarakker eller slumboliger, for nogen der stort set ikke har råd til noget som helt,« siger han.
Det har ikke været muligt at få en kommentar fra Udlændinge-, Integrations og Boligminister Inger Støjberg.

