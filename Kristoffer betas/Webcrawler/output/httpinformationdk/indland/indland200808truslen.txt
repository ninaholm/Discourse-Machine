Truslen fra EU-dom rammer oppositionen
Konflikten omkring EU og udlændingepolitikken kan blive endnu mere problematisk for oppositionen, end den er for regeringen
Når Villy Søvndal vender tilbage fra sommerferie, står han over for et alvorligt problem: Kan en formand for det SF, der i mange år var førende i kritikken mod EF for at udhule dansk demokrati, nu tiljuble en EF-domstol, der tilsidesætter et stort folkeligt og politisk flertals valg af politik?


 Foghs hjemkomst fra sommerferie skete ikke med samme overbevisningens styrke som førhen. Fogh havde ingen entydig eller klar løsning på den konflikt, der har udviklet sig mellem EF-Domstolens domme og den stramme danske udlændingepolitik.
Men Fogh er ikke ene om at have problemer. Paradoksalt nok kan konflikten omkring EU og udlændingepolitikken blive endnu mere problematisk for oppositionen, end den er for regeringen.
Ligesom sin integrationsminister satte statsministeren sig beslutsomt op imod den seneste EU-dom, en dom han kaldte ufornuftig og selvmodsigende.
Han tilkendegav også, at han vil tage sagen op i Det Europæiske Råd og søge andre landes tilslutning til den danske regerings kritiske holdning til EF-Domstolens afgørelser. Fogh forudsagde på denne baggrund, at der som tidligere, når der har været politisk modstand mod domstolens afgørelser, ville kunne findes en løsning. 
Men indtil da er retstilstanden omkring den danske udlændingepolitik ikke særlig klar: Domstolens 'ufornuftige' dom gælder, men Danmark har stadig mulighed for at afvise 'misbrug' af reglerne. Danske myndigheder skal i givet fald 'kaldes til orden' i en retsag, som EF-Domstolen kan rejse for 'traktatbrud'. 
Men det er næppe sandsynligt, at en sådan sag rejses, hvor temaet debatteres på statschef-niveau i et EU, der i forvejen har svære problemer med at skabe folkelig tilslutning sit eget retsgrundlag: den nye traktat.
Man kan med andre ord vente, at denne sag, som har domineret de seneste ugers sommerpolitik, ikke går hen og forsvinder lige med det samme.
Skoleeksempel på trussel
Det er ubekvemt for regeringen og specielt for Foghs projekt med afvikling af de danske forbehold - og formentlig også for statsministerens eventuelle jobplaner i EU. Den første meningsmåling om befolkningens holdning viste ikke alene, at et stort flertal er utilfredse med EF-Domstolens angreb på den danske udlændingepolitik, men også, at op mod en tredjedel af vælgerne nu ser mindre positivt på EU som sådan. 
Sagen om domstolen og EU-politikken anslår grundtemaet i den historisk stærke danske EU-skepsis, der bragte nederlag ved folkeafstemninger til Schlüter-regeringen i 1992 og Nyrup-regeringen i 2000.
Det gennemgående træk ved skepsisen fra danskernes side er tydeligt nok en bekymring for, at det overnationale EU skal udhule det danske demokrati og dermed den menige danskers indflydelse på samfundsudviklingen. Og EU-dommene ser ud som et skoleeksempel på denne trussel. Domstolen vælger en kontroversiel og diskutabel fortolkning af generelle regler og tilsidesætter en politik, der har stor tilslutning fra et stort vælgerflertal og et stort flertal i Folketinget.
Værst for SF
Socialdemokraterne har åbenlyst meget svært ved at udnytte sagen politisk. Helle Thorning har som Mogens Lykketoft før hende arbejdet ihærdigt og gennem mange hårde indre kampe for at komme til at fremstå som en lige så sikker garant for den stramme udlændingepolitik som den siddende regering. 
Derfor har Thorning og resten af S-ledelsen ikke andet valg end at støtte Fogh i opgøret mod domstolen og således gå til forsvar for den stramme danske politik. 
Thorning og andre S-folk har søgt at koble sig på DF's kritik af regeringen for at have 'sovet i timen', men kritikken rammer tilbage på S-ledelsen, der siden Mogens Lykketoft har haft stor indforståelse med Fogh om netop udlændingepolitikkens forhold til EU. Alt i alt kommer Socialdemokraterne ikke fri af rollen som regeringens uselvstændige støtte i denne sag.
Men endnu værre kan det udvikle sig for SF. Villy Søvndal, der har været bemærkelsesværdig tavs siden hans overrumplende politiske gennembrud tidligt på foråret, dukkede onsdag - stadigt ferierende - frem med en spagfærdig kommentar til domstolssagen.
Men Søvndal havde åbenlyse problemer. Som modstander af 24-årsreglen syntes han, han måtte glæde sig over, at EF-Domstolen lagde sten i vejen, selv om han "hellere havde set, at vi selv havde besluttet det i Danmark."
Ja, mon ikke: Kan en formand for det SF, der i mange år var førende i kritikken mod EF for at udhule dansk demokrati, nu tiljuble en EF-domstol, der tilsidesætter et stort folkeligt og politisk flertals valg af politik?
SF's vælgere har - lige siden 'Holger og konen sagde nej til unionen' og fik flertallet med sig - haft svært ved at sluge SF-ledelsens stadig mere EU-positive politik. Og når Søvndal havde succes tidligt på året, var det efter manges bedømmelse resultatet af, at han i sin bastante retorik mod Hizb-ut-Tahrir nærmede sig Pia Kjærsgaards sprogtone og dermed signalerede SF's opgør med den indre halalhippie. Både når det gælder EU og udlændingepolitikken er SF i et slags vadested, og her er det ikke så bekvemt at befinde sig, når bølgerne går højt. 
EU er på dagsordenen et godt stykke tid frem. Fogh kan næppe helt opgive planen om at afvikle forbehold, selv om udsigterne for at få et ja til andet en afskaffelse af forsvarsforbeholdet tegner meget beskedne. 
Næste sommer er der valget til EU-Parlamentet, som kan få en ny central rolle i dansk udlændingepolitik. DF står til at høste en betydelig vælgergevinst på det gunstige sammenfald af partiets to store mærkesager. SF og S står nærmest til tab. 
De radikale kan vinde noget frem på den konsekvente pro-EU modstand mod 24-årsreglen med videre, men næppe nok til at hindre, at VKO-flertallet kommer styrket ud af affæren, alt andet lige.


