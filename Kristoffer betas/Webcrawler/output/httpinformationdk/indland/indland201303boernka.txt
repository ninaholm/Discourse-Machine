’De børn kan ikke klare sig i hjemlandet, hvis de udvises’
Kun omkring halvdelen af alle asylbørn i Danmark får i dag tilbudt undervisning i deres modersmål. Det forringer børnenes muligheder for at få en uddannelse, hvis de får afslag på asyl og skal rejse hjem, lyder kritikken fra eksperter
Ifølge u dlændingeloven skal asylbørnene i Danmark ’så vidt muligt tilbydes modersmålsundervisning’. Knap halvdelen af asylbørnene i Danmark får dog ikke det tilbud, og det får konsekvenser for deres muligheder i hjemlandet, hvis de får afslag på asyl, mener eksperter


 Blandt nylavede guirlander og ABC-plakater i et klasselokale på Hanstholm Skole sidder en pige og bladrer i en stak kort med bogstaver på, som ikke alle ser helt velkendte ud for et dansk øje. Hun er sammen med ni andre børn fra Hanstholm Asylcenter til modersmålsundervisning i russisk.
Det er dog langtfra alle asylbørn på centret, der er lige så heldige. Blandt centrets 56 børn får en tredjedel ikke undervisning i deres modersmål. Og det på trods af at centret har som mål, at tilbuddet skal være for alle. Eksemplet er langtfra enestående.
Er man asylbarn i Danmark, kan man nemlig ikke være sikker på at få holdt sit modersmål ved lige. En rundspørge viser, at kun 56 procent af de i alt 613 skolemodne asylbørn i de danske asylcentre får tilbud om undervisning i deres modersmål.
»Det er et kæmpe problem, at ikke alle børn kan tilbydes undervisning i deres modersmål, hvis de får afslag på ansøgningen og skal rejse hjem,« siger Henrik Bang. Han er skoleleder hos Dansk Røde Kors, der driver størstedelen af asylcentrene i Danmark.
En rapport fra 2011 fra Dansk Flygtningehjælp har evalueret 89 afviste asylansøgere, fire år efter de er hjemvendt til Kosovo. Undersøgelsen viser, at de hjemvendte børn havde problemer med at skrive, læse og tale deres modersmål.
Ifølge Udlændingeloven skal asylbørnene i Danmark »så vidt muligt tilbydes modersmålsundervisning«. Til gengæld er det et krav, at de får undervisning i fag som dansk, engelsk og de øvrige folkeskolefag.
Det har konsekvenser, siger seniorforsker ved Socialforskningsinstituttet Else Christensen, der har forsket i børns vilkår på danske asylcentre.
»Hvis børnene kun får undervisning i dansk, kan de ikke læse og skrive på deres eget sprog. Måske taler de det heller ikke særlig godt. Så hvis de udvises til hjemlandet, kan de ikke klare sig,« siger hun.
Børn er ekstra sårbare
I rapporten fra Dansk Flygtningehjælp fortæller en ung bosnisk pige, at hun altid har været en flittig elev i skolen, men at hun efter fem år i asylcenter i Danmark ikke var i stand til at klare adgangsprøven til sygeplejeskolen i Bosnien. Nu frygter hun, at hun aldrig vil få en uddannelse.
Det er dog i dag de færreste, der sidder fem år i asylcentrene. I takt med en kortere sagsbehandlingstid er den gennemsnitlige opholdstid i asylcentrene siden 2007 halveret til halvandet år.
Ifølge Else Christensen er den kortere sagsbehandlingstid en klar forbedring, men hun bemærker også, at halvandet år er lang tid for et barn, når det sidder i asylcenter. Især de yngre børn står i en kedelig situation.
»Hvis et barn for eksempel er syv-otte år, når det kommer til Danmark, vil dansk i princippet være det første sprog, barnet lærer at læse og skrive. Det vil derfor være dårligere stillet end et ældre barn, der allerede har lært at læse, inden det kommer til Danmark,« siger hun.
Men det er ikke kun de sproglige evner, det går ud over hos børnene. Også udviklingen af deres identitet lider et knæk, når modersmålsundervisningen forsømmes. Det siger Sarah Lunar, der er antropolog med speciale i asylbørn.
»Det er rigtig vigtigt for et menneske at kunne sit modersmål. Både for identitetsdannelsen derhjemme som en del af familien og i sociale sammenhænge. På den måde kan man holde sine rødder ved lige,« siger hun.
En urimelig opgave
Det kan dog være en vanskelig opgave at tilbyde alle børn modersmålsundervisning. Hos Røde Kors har man set virkeligheden i øjnene og holdt sig til målsætningen om, at bare halvdelen af børnene skal tilbydes modersmålsundervisning.
»Vi vil gerne sætte barren højt og tilbyde alle børn undervisning i modersmål. Men vi er realistiske og ved, at det ikke er muligt. Det er ikke, fordi vi ikke vil, men ydelsen findes simpelthen ikke,« siger skoleleder Henrik Bang.
I Røde Kors forsøger de derfor at lade de ældre asylansøgere undervise børnene. Det gør de også på det kommunalt drevne asylcenter i Hanstholm. Der har de netop fået en af deres egne unge asylansøgere til at undervise børnene i persisk.
»Vi har ikke råd til rigtige lærere i modersmålsundervisning. Når man arbejder på et asylcenter, bruger man pengene på livsfornødenheder som almindelig skolegang og ikke på modersmålsundervisning,« siger asylcentrets teamleder, Inge Kam Larsen.
Jævnligt kommer der nye asylansøgere til asylcentrene. Det gør det svært for asylcentrene at rekruttere lærere.
Hvis de endelig har en lærer, er der måske ikke nogen børn, der taler det pågældende modersmål.
»Måske er det i virkeligheden forældrene, der skal tage sig af det. Men det er svært, fordi de tit har det dårligt. Det er utrolig belastende at være asylansøger,« siger seniorforsker Else Christensen og nævner som eksempel, at forældrene kan læse med deres børn.
En anden udfordring er aldersfordelingen og børnenes forskellige niveauer i skolen. Til russisk-undervisningen på Hanstholm Asylcenter er eleverne fra seks til 13 år. Nogle kan læse, andre ikke, og de ældre keder sig. Det fik 14-årige Svetlana Sakkisora til at fravælge undervisning med sin mors accept:
»Jeg vil gerne have, at min datter går til russisk. Det skulle bare være mere integreret i den almindelige undervisning i skolen og mere systematisk. Klassen skulle heller ikke bestå af så mange forskellige niveauer,« siger hendes mor, Mariam Sakkisora.
Styrket indsats over for afviste
I september blev regeringen enige med Enhedslisten og Liberal Alliance om en ny asylaftale. Ud over en række andre nye initiativer vil man give 30 millioner kroner til blandt andet at forbedre sprogundervisningen for asylansøgere. Det gælder dog kun afviste asylansøgere inden deres hjemrejse. Det glæder alligevel Radikale Venstre.
»Vores midler er begrænsede, og derfor er det helt rigtigt at gøre en indsats for dem, der har fået en afgørelse i deres sag frem for at vedligeholde og udvikle deres sprogkompetencer, så længe det ikke er besluttet, om de får opholdstilladelse eller afslag,« siger partiets integrationsordfører, Liv Holm Andersen.
Der er dog stadig plads til forbedring: »Det er et område, vi er klar til at prioritere yderligere, men vi holder fast i, at de ekstra midler fra asylaftalen gør en forskel. Det er vigtigt at ruste de mennesker, vi giver afslag,« siger hun.
Ifølge Enhedslistens integrationsordfører, Johanne Schmidt-Nielsen, er asylaftalen et skridt i den rigtige retning, men partiet havde gerne set, at man var gået endnu længere for at forbedre asylansøgernes vilkår.
»Der er ingen tvivl om, at man kunne gøre langt mere i forhold til modersmålsundervisningen. Også i den fase, hvor børnene venter på, at deres sag bliver færdigbehandlet,« siger hun.
Asylaftalen skal gennemføres inden for de næste to år.
 

