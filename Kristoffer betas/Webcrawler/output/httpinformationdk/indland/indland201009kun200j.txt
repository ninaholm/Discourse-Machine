Kun 200 job i ny udkantspakke
Planloven skal lempes for 29 kommuner i udkantsområder, og regeringen vil afsætte 150 mio. kr. til en vækstfond for Udkantsdanmark. Det rækker højest til 200 nye arbejdspladser, vurderer ekspert


 Nu skal der gang i udkantsområderne, lød det i går fra regeringen, som er klar med en vækstfond på 150 mio. kr. og en lempelse af planloven i 29 kommuner.
»Det skal f.eks. være muligt at udvide forretninger, der ligger i nedlagte landbrug, og åbne supermarkeder, der ligger uden for bymidten i landsbyer. Det kan være svært i dag,« siger statsministeren, som afviser kritik af, at en mere lempelig planlov vil gå ud over naturen.
»Vi holder fast i den høje beskyttelse af natur og miljø, som vi har i dag,« siger Lars Løkke Rasmussen.
Men det er ikke kun naturens vogtere, der er bekymret. Ifølge professor og institutleder ved SDU's Center for Landdistriktsforskning i Esbjerg, Flemming Just, vil de 150 mio. kr. højst skabe 150 -200 nye arbejdspladser. Og det samlede udspil vil ikke gøre op med de fundamentale geografiske skævheder.
»Der er mange pæne takter i udspillet. Men man skal ikke tro, at det er noget, der forandrer verden,« siger Flemming Just.
Regeringen slår på, at de udviklingsmæssige skævheder skal væk, for at Danmark fortsat får råd til at finansiere velfærden.
»Men det sikrer udkants-udspillet ikke,« siger professoren, som peger på, at tre fjerdedele af alle landets offentlige og private forsknings- og innovationsmidler går til det storkøbenhavnske område.
Gulerod til vestjyderne
Venstre har som bekendt fået massiv kritik fra vestjyderne, som mener, at Løkke har svigtet i striden om placeringen af et nyt supersygehus. Og ifølge formand for Landsbyerne i Danmark, Carsten Abild smager regeringens udspil af, at man har et politisk problem i Vestjylland, man vil lukke. De 150 mio. kroner bliver placeret i en afdeling, der hedder 'Vestdansk vækstkapital', og det er ifølge Carsten Abild en alt for snæver indgang til problemet.
»Det burde være hele landet, vi taler om, og det burde regeringen også holde sig for øje. Man skal have Fyn, Lolland-Falster og Sydsjælland med,« >siger han.
Planen rummer også en ny motorvej mellem Herning og Holstebro. Den vil ifølge trafikministeren koste 2,5 mia. kr. - penge, som regeringen skal finde andre steder end på trafikministerens budget.
Reaktionen fra det tværpolitiske Landdistrikternes Fællesråd er mere positiv, selv om formanden tvivler på, om de 150 mio. kr. batter tilstrækkeligt.
»Jeg tror, at det vil gøre en forskel. Det er et godt udspil. Men udfordringerne er store for udkantsområderne,« siger formand, Steffen Damsgaard, som er kommunalpolitiker i Lemvig for Venstre.

Leder side 2

