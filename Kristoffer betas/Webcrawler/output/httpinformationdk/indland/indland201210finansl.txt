Finanslovsforhandlinger med flere ubekendte
Bjarne Corydon (S) tog i aftes hul på de første såkaldte ’sættemøder’ i forhandlingerne om næste års finanslov. Først var Enhedslisten på besøg og herefter kom Venstre. Onsdag kommer turen til folketingets øvrige partier. Information har talt med en række centrale aktører om forhandlingerne og giver her et bud på centrale spørgsmål
Enhedslistens Johanne Schmidt-Nielsen forsikrede i går, at partiet ikke går til finanslovsforhandlingerne med ultimativt krav om jobgaranti.


 1. Vil regeringen helst lave en aftale med de borgerlige eller med Enhedslisten?
Finansminister Bjarne Cory-don (S) holder indtil videre begge muligheder åbne. Venstre har på det seneste flere gange understreget, at partiet ønsker at indgå en aftale – og den nye forhandlingsvenlige stil gør, at regeringstoppen reelt er begyndt at operere med en ’blå’ aftale som en mulighed – noget, der indtil for blot en måned siden betragtedes som usandsynligt. Fordelen ved en aftale med Venstre er for regeringen først og fremmest, at partiet er helt på linje med regeringens planlagte reformer af kontanthjælp og SU, som bl.a. skal bidrage til 2020-planen. Regeringen har jo ifølge regeringsgrundlaget overtaget VK-regeringens økonomiske politik ’i bredeste forstand’ – så de overordnede rammer er der enighed om på tværs af partierne. Venstres finanslovudspil var ikke aggressiv oppositionspolitik, men tværtimod et forhandlingsoplæg, som ifølge regeringens opfattelse ligger forholdsvist tæt op af SRSF’s eget udspil. Både i Venstre og i regeringstoppen anses det for muligt at nå en ’blå’ aftale – hvis viljen er der. Begge steder er der imidlertid usikkerhed om, hvorvidt modparten virkelig ønsker en aftale eller blot spiller taktisk spil. Både Venstre og regeringen ønsker at afskaffe den såkaldte fedtafgift, og så deler visse dele af regeringen i al fald Venstres ønske om at få en motorvej mellem Herning og Holstebro. Den største risikoved en aftale med Venstre er, at forholdet til Enhedslisten for alvor bliver dårligt – men her tror de færreste i regeringstoppen på, at venstrefløjspartiet vil vælte en centrum-venstreregering.
2. Hvad vil den største forskel være på en blå og en rød finanslov?
En aftale med Venstre vil indeholde flere penge til den langsigtede økonomi end en aftale med Enhedslisten. Årsagen er, at kontanthjælpsreformen, som bl.a. indebærer, at unge under 30 uden uddannelse ikke længere skal kunne få kontanthjælp, ifølge regnemodellerne skaffer ca. en milliard kroner om året i 2020. Det giver nogle ekstra penge at bruge udover de reserver, der allerede ligger i regeringens udspil – blandt andet en uddannelsesreserve på 600 mio. kr. Pengene skal indgå i regeringens 2020-plan. Nogle af reserverne kan i så fald f.eks. bruges til at afskaffe den udskældte fedtafgift – og måske også sukkerafgiften, som regeringen dog er bundet af fra et forlig med Enhedslisten. Venstre bakker op om regeringens akutpakke, men har ikke krav om yderligere hjælp til de ledige, der står til at falde ud af dagpengesystemet. Det har Enhedslisten. For Enhedslisten er det et ultimativt krav, at de ledige hjælpes på en eller anden måde udover akutpakken. Den største forskel på de to aftaler vil altså være, hvorvidt den rummer en kontanthjælpsreform eller ej – og hvorvidt der kommer yderligere hjælp til de ledige end det, der allerede er vedtaget. Enhedslisten siger, at de også kan bidrage til et forslag til en kontanthjælpsreform, men her er de politiske forskelle for store til, at det kan blive en realitet.
3. Hvad betyder det, at SF’s formandsskifte sker midt i forhandlingerne?
Indtil videre er det skatteminister Thor Möger Pedersen, der forhandler på SF’s vegne. Samtidig spekuleres der i, om skatteministeren – og andre SF-ministre – bliver skiftet ud, hvis Annette Vilhelmsen bliver formand for SF på lørdag. Det er en højst usædvanlig situation, at en chefforhandler for et regeringsparti sidder så usikkert i sadlen midt under et finanslovsforløb. I de to andre regeringspartier er der samtidig utilfredshed med SF’s ageren efter skattereformen og særligt forløbet omkring dagpengene har skabt vrede i S og R. Det, at SF forsøgte at skabe en mere selvstændig profil efter sommerferien, blev opfattet som illoyalt, og frygten for, at denne stil fortsætter uanset hvem, SF’s næste formand er, lever. Annette Vilhelmsen har sagt, at hun vil ’udfordre’ regeringsgrundlaget mest muligt, mens Astrid Krag har udfordret Vilhelmsen på dette spørgsmål. Uanset udfaldet af formandsvalget er risikoen for et splittet SF overhængende og en ny formand får derfor – hvis hun ønsker SF i regeringen – travlt med at forsikre stats-, økonomi- og indenrigsministeren om, at SF er på linje.
4. Hvorfor er Venstre interesseret i at lave en aftale med regeringen?
Venstres ønske er først og fremmest at ’holde regeringen på reformsporet’ samt at lette livet for erhvervslivet af hensyn til konkurrenceevnen. Partiet begyndte tiden i opposition med en meget hård og aggressiv stil, men har alligevel indgået både energiaftale, førtidspension- og fleksjobreform samt den omdiskuterede skatteaftale. Forløbet omkring skatteaftalen var tæt på at gå galt for Venstre, der fik erhvervslivet og store dele af sit eget bagland på nakken ved at være for hårde i deres krav til regeringen.
I sidste ende lavede de en aftale med regeringen, som i den grad såede splid mellem SRSF og Enhedslisten. Venstre ser for sig, at de kan lande en aftale med regeringen, som imødekommer flere af deres egne politiske krav, og samtidig splitter regeringen fra dens parlamentariske grundlag én gang til. Lars Løkke Rasmussen har af samme årsag forladt sommerens buldrende retorik om, at Venstre ville vælte regeringen, hvis den ikke har sit parlamentariske grundlag på plads. Nu hedder det sig fra alle sider i Venstre, at man går efter en aftale.
5. Hvorfor holder Enhedslisten fast på ’ultimative’ krav om penge til de ledige?
I Enhedslisten er man ærgerlig over, at Politiken forleden skrev på forsiden, at partiets krav om en jobgaranti er ’ultimativt’. Det er det ikke, forsikrede både Johanne Schmidt-Nielsen og finansordfører Frank Aaen i går. Det, der til gengæld er ultimativt for Enhedslisten, er, at de ledige, der ryger ud af dagpengesystemet, skal have mere hjælp end den akutpakke, som beskæftigelsesminister Mette Frederiksen (S) landede for 360 millioner kr. i sidste måned. Hvordan den ekstra hjælp skal udformes og hvor mange penge, den præcist skal koste, har Enhedslisten ikke lagt sig fast på. Men umiddelbart taler vi om ’nogle hundrede millioner’, siger en central kilde. Enhedslisten ønsker en tilkendegivelse fra regeringen af, at den vil give en ekstra håndsrækning til de ledige – og dét er det ultimative for dem. Enhedslisten vil forhandle om de ledige som noget af det første i forhandlingerne – ellers mener partiet ikke, at det giver mening at forhandle videre. Og så ønsker Enhedslisten også at afskaffe fedt- og sukkerafgiften og mener, at skatteminister Thor Möger Pedersens forslag om at hæve bundskatten er en glimrende idé til formålet.
6. Hvordan adskiller finanslovsaftalen sig fra f.eks. skattereformen?
Den største forskel på finansloven og på andre politiske aftaler er, at finansloven SKAL landes. Det er hele statens husholdningsbudget og man kan ikke bare udskyde forhandlingerne til en anden god gang, hvis de går i hårdknude. Regeringen skal have sit flertal for finansloven på plads – ellers falder den.
Udover de temaer, der forhandles om, rummer loven først og fremmest penge til, at samfundet i det daglige løber rundt – herunder f.eks. økonomiaftalen mellem regeringen og kommuner og regioner. Der er derfor tradition for, at alle partier stemmer for aftalen i sidste ende.
De senere år har dog rummet eksempler på, at partier har stemt imod. Sidste år var dog første gang, at Enhedslisten stemte for en finanslov. Finansloven skal være på plads senest den 16. november i år – og gerne nogle dage før – for at der er tid til lovarbejdet i Folketinget, som skal vedtages inden jul.

