Blåstemplet – og så alligevel ikke
For at få SU med til udenlandske universitetsstudier, skal uddannelsens niveau svare til danske uddannelser. Men SU-styrelsens godkendelse betyder ikke nødvendigvis, at din uddannelse er god nok til danske universiteter, viser ph.d. Anders Sønderlunds erfaring


 En rejse til Australien i 2001 førte Anders Sønderlund ind på psykologistudiet på Deakin University i Melbourne. Tanken var ikke at udvandre, derfor blev der lagt mange timer i at sikre, at studiet også kunne bruges i Danmark. Det endte med, at Anders Sønderlund fik SU-godkendt både sin fireårige bachelor og den etårige master.
»Min eneste bekymring med hensyn til at vende hjem til Danmark var, at jeg måske kunne få svært ved at omstille mig efter otte år i udlandet. Jeg følte mig sikker på, at jeg kunne komme inde, fordi uddannelsen var SU-godkendt,« lyder det med et smil fra Anders Sønderlund.
Efter at have afsluttet sin master i Melbourne kontaktede han først Københavns Universitet (KU) og senere Aarhus Universitet (AU). Her var meldingen imidlertid en anden end SU-styrelsens.
Anders Sønderlund manglede et kursus på sin bachelor, før han overhovedet kunne gøre sig forhåbninger om at komme ind på kandidatuddannelsen i psykologi, og da han allerede havde en bachelorgrad lød prisen for kurset på 40.000 kroner. Den et-årige australske overbygning i psykologi, der havde krævet topkarakterer for Anders at komme ind, kunne KU og AU ikke bruge til noget, selv om den indeholder det manglende kursus i kognitiv psykologi II, fortæller Anders Sønderlund:
»Jeg overvejede at tage kurset, fordi jeg meget gerne ville tilbage til Danmark og tage en ph.d. i psykologi, men selv om jeg tog det manglende kursus, så var der ingen garanti for, at jeg ville komme ind, for alle de danske studerende kommer først i køen.«
Et års forhindringsløb
Fra det daværende CIRIUS, som er de danske myndigheder godkendelse af udenlandske uddannelser, var beskeden derimod, at han kun manglede et par kurser for at få en kandidatgrad i psykologi. Men det er universiteterne, der har det sidste ord at skulle have sagt i sager om meritoverførsel.
Og selv om en ansat på AU undskyldte ’det åndssvage system’ overfor Anders Sønderlund, så var der ingen sikker vej ind på kandidat- eller ph.d.-studiet i Danmark.
»Det var en trættende proces, hvor jeg blev dybt frustreret over, at støde ind universiteternes rigide reglement, som det virker, som om de følger blindt. Samtidig virkede det utrolig bureaukratisk, at det ene system ikke kommunikerede med det andet og kom med forskellige meldinger,« siger Anders Sønderlund.
I det år han brugte på at få anerkendt sin uddannelse arbejdede han fuld tid som underviser på universitetet i Melbourne. Her ville de gerne give ham en ph.d. – men Exeter Universit i Sydengland trak mere, fordi han her kunne komme ind på et af de internationalt førende psykologistudiers ph.d.-program.
»Det var en bedre uddannelse end i Danmark, og universitetet er meget internationalt mindet, så det virkede utrolig let at komme hertil, fordi de virkelig opfordrer folk til at komme udefra,« siger Anders Sønderlund, der er sikker på, at han vil kunne bruge sin ph.d. i socialpsykologi – også i Danmark.
»Det er da ærgerligt for Danmark, hvis de går glip af engagerede og højtuddannede unge, der gerne vil tilbage og arbejde og uddanne sig, men ikke kan komme tilbage på grund af nogle bureaukratiske forhindringer. For det er da meget oplagt at blive boende, der hvor man allerede er ved at uddanne sig og har et netværk,« siger Anders Sønderlund.
lila@information.dk

