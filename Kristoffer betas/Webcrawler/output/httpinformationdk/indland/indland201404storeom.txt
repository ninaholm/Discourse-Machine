Den store omstilling og Danmarks ledelsessystem
Behovet for forandring er stort og ideerne mange. Men omstillingen sander til i bureaukrati og en syndflod af regler


 
	I kraft af mit job møder jeg mennesker fra alle dele af det danske samfund. Jeg oplever en stigende bevidsthed om behovet for forandringer på en lang række områder. I store og små private virksomheder, på alle niveauer i den offentlige sektor og flere steder i civilsamfundet. Der er rigtig mange idéer derude, til forbedringer, innovative nyskabelser, ressourcebesparelser etc, men der sker dog ikke så meget i praksis, for det er ikke nær så let at realisere idéerne som at få dem!

	Et af de problemer, jeg hyppigst møder, er lovgivning og regler. Ofte regler, der har årtier på bagen, og derfor selvsagt ikke kan understøtte en større samfundsomstilling i bæredygtig retning. Et lille eksempel: Man kan ikke få lov til at bruge regnvand til toiletskyl på skoler, for tænk nu, hvis børnene drikker af toiletkummen …? Hvordan kan lovgivning skabt til at understøtte et industrisamfund med hovedfokus på materiel vækst understøtte skabelse af et globaliseret, innovativt vidensamfund, der skal tilstræbe materiel balance?

	Mængden af regler er efterhånden så enorm, at de er umulige at finde rundt i for borgere og virksomheder og for de offentlige myndigheder, der skal administrere dem. Vi bruger alt for mange ressourcer på umulige og forældede regler og alt for få på at skabe fremtidens innovative løsninger.

	Den store oprydning

	Jeg bistod i 1990’erne nogle private virksomheder med at rydde op i deres ledelsessystemer. Kvalitetsstyring var i 70’erne og 80’erne det store sus i den private sektor, men udviklede sig i nogle virksomheder i meget bureaukratisk retning med fokus på at dokumentere alle arbejdsprocesser. Resultatet var regelsæt på mange ringbind, og regelsættene blev dermed ubrugelige, ja, i nogle tilfælde direkte livstruende for virksomhederne. I stedet for at forebygge fejl voksede fejlprocenten med bureaukratiet. Oprydningen bestod i at gennemgå reglerne ud fra spørgsmålet: Er denne formulering livsvigtig for virksomheden på kort og mellemlang sigt? Et godt spørgsmål, for selv store dele af Bibelen ville ikke overleve svaret. Resultatet var, at fem-ti ringbind ofte skrumpede til et Anders And-blad eller mindre. Tingene begyndte at fungere igen, og arbejdet blev til at holde ud,

	Omfattende og detaljerede ledelsessystemer skaber ikke resultater, men forvirring og flere fejl. Man kan ikke lede komplicerede organisationer med komplicerede opgaver via store, komplicerede regelsæt. Det kræver helt enkle og overskuelige regelsæt suppleret med nærværende og aktiv ledelse.

	Rens ud i lovjunglen

	Vi har i dag et yderst påtrængende behov for en tilsvarende oprydning i kongeriget Danmarks samlede regelgrundlag. Hvordan veluddannede mennesker kan tro, at vi kan lede en virksomhed som det danske samfund i 2014 med udgangspunkt i et så umådeholdent voluminøst regelsæt, er uforståeligt. At et sådan regelsæt samtidig udgør et massivt signal om manglende tillid til den offentlige sektors personale, gør næppe sagen bedre. At det ikke allerede er gået helt galt, skal vi takke den offentlige sektors medarbejdere for, men der er vel grænser?

	Det haster med at handle. Politikernes løfter om ’afbureaukratisering’ er jo ikke realiseret og slår næppe til. Måske skal vi starte forfra med Kardemommeloven: »Man må ikke skade andre eller sætte livet til – og i øvrigt kan man gøre, hvad man vil.«

	Hvor meget ville mon egentlig gå galt? Mindre end der går galt i dag?

Henrik Kærgaard er udviklingschef på tværs i rådgivningsvirksomheden NIRAS

