Vattenfall: Folk lader sig styre af følelser
Følelser snarere end fornuft afgør, om der opstår lokale protester mod eksempelvis CO2-lagring. Sådan lyder det fra det svenske energifirma Vattenfall, efter at kraftig lokal modstand i Danmark og Tyskland har bremset virksomhedens miljøprojekter


 Det er folks følelser, der styrer, om de går ind for vindmølleparker eller CO2-nedgravninger i deres egen baghave. 
Det er udmeldingen fra det svenske firma Vattenfall, der driver fem kraftvarmeværker og godt 400 vindmøller i Danmark, efter at flere af virksomhedens energi­projekter i Danmark og Tyskland er gået i stå på grund af mistillid i lokalbefolkning­erne.
»Det er meget almindeligt, at folk reagerer med skepsis over for nye ting, fordi de reagerer med deres følelser og ikke altid med deres fornuft,« siger Marianne Reedtz Sparrevohn, kommunikationschef for Vattenfall i Danmark.
»Der er nogle holdningsmæssige ting, der spiller ind på det her, som ikke handler om, hvor meget vindmøller larmer, eller om CO2 er farligt. Det handler om, at man bare ikke har lyst til at have det i sin egen baghave, og på den måde er holdningerne mere baseret på følelser end på fakta,« fortsætter hun.
Massiv modstand
Forklaringen kommer oven på flere ugers kritik af virksomhedens nyere miljøprojekter.
Vattenfall planlægger at lagre store mængder koncentreret CO2, også kendt som CCS, i undergrunden lidt nordvest for Ålborg og i Nordtyskland. På den måde vil virksomheden nedsætte CO2-udslippet fra deres elproduktion fra kraftvarmeværkerne.
Men virksomheden har mødt enorm skepsis fra lokalbefolkningerne, som har langet ud efter Vattenfall i medierne, blandt andet i Information, hvor landmænd fra Vendsyssel i Nordjylland meldte ud, at »tilliden er brudt, og vi giver dem aldrig lov til det«.
I Neutrebbin i Nordtyskland har indbyggerne skrevet til borgmesteren, at de »frygter for deres liv og deres børn«, som det står på den tyske borgergruppe CO2ntra Endlagers hjemmeside.
Modstanden har nu betydet, at projekterne i Nordjylland og i Nordtyskland er udskudt på ubestemt tid.
Vejen frem er dialog
Kritikken er især gået på, at teknologien med at lagre CO2 endnu er eksperimentel og under udvikling, og at den både er dyr og energikrævende i sig selv.
Men Marianne Reedtz Sparrevohn mener, at modstanden bunder i misforståelser og lokalbefolkningernes følelsesmæssige betragtninger.
»Metoderne er gennemtestede, men meget af det her handler som sagt om følelser, og vi kommer som virksomhed med faglige argumenter. Vi taler derfor på to forskellige niveauer – og direkte forbi hinanden,« siger hun.
Hun mener, at vejen frem er en større grad af »ansigt til ansigt«-dialog med de berørte personer.
»Det er der, kommunikationen fungerer bedst, og vi skal være bedre til at forstå, hvad der rører sig i folk, for at den store modstand ikke skal opstå,« siger hun.
Men hun mener også, at der er behov for, at indbyggerne i de berørte lokalområder hæver sig op over markerne og ser tingene i et bredere perspektiv.
»Det er vigtigt at huske, at projekterne er til for at afhjælpe klimaproblemerne.«

