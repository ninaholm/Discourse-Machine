Forskere bryder med den økonomiske dagsorden
Aalborg Universitet opruster på økonomifronten og vil udfordre mainstreamtendensen blandt danske økonomer. Universitetet satser på at skabe et tungere, alternativt forskningsmiljø og en skærpet uddannelsesprofil. Samtidig arbejdes der på at lave et nyt netværk af kritiske økonomer


 På Aalborg Universitet (AAU) har de fået nok af snæversyn, når det kommer til Danmarks økonomi. Her efterlyser de nytænkning blandt økonomiprofessorer, økonomiske vismænd og i Finansministeriet. Hvis det står til AAU, der uddanner en del af fremtidens økonomer, er der om 10 år helt nye toner i den danske økonomidebat.
Med en ændring af  studieordningen for uddannelsen i samfundsøkonomi, der betyder øget fokus på den praktiske virkelighed og mindre på modeller og regneark, og en plan om at styrke forskningsmiljøet, vil universitetet udfordre de såkaldte mainstreamøkonomer, som i den seneste tid er blevet kritiseret for at være borgerlige og teoretisk enøjede. De studerende skal lære, at der er flere måder at anskue økonomi på.
Kritisk debat
»Vi vil have bredere uddannede økonomer, som også ser på virkeligheden og kan vurdere, hvordan den spiller sammen med vores teoretiske økonomiske forståelse,« siger professor Finn Olesen, der midt i januar blev ansat på AAU som første led i at opbygge en styrket makroøkonomisk platform, der kan være dagsordensættende. Ifølge Finn Olesen er den dominerende økonomiske retning præget af ensartethed og for meget tiltro til forsimplede økonomiske modeller. Samtidig er Finn Olesen og en række andre økonomer involveret i etableringen af et netværksprojekt, som RUC-professor Jesper Jespersen har startet: »Vi er ved at samle en kreds af universitetsøkonomer, som kan bryde den neoklassiske monotoni, som vi blandt andet ser repræsenteret ved DREAM-modellens markedsøkonomiske konklusioner,« oplyser Jesper Jespersen om projektet.
Kritikken af mainstreamøkonomerne er dog ofte »karikeret«, mener tidligere overvismand og professor ved Aarhus Universitet Torben M. Andersen.
»Men de skal da være velkomne med analyser og indsigt,« lyder hans diplomatiske reaktion på de nordjyske visioner.

