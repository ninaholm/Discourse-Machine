Populære gymnasier vil lade markedet styre
En række gymnasier vil have frit slag til at vælge elever og udvide skoler. Forligspartier er afvisende over for at give los for yderligere liberalisering af gymnasierne
Kemiundervisning på Borupgaard Gymnasium. Gymnasiet er et blandt de seks gymnasier som selv vil bestemme, hvem de optager og hvor mange.


 »Markedet skal kunne belønne kundetilfredshed og straffe det modsatte, og retten til at gå konkurs er en nødvendig del af denne styringsteknologi.«
Formuleringen kommer ikke fra Dansk Industri, men fra seks gymnasier, der i et brev til undervisningsminister Tina Nedergaard, argumenterer for liberalisering af det frie gymnasievalg.
De seks gymnasier - Ørestad, Rysensteen, Borupgaard, Rosborg, Skive og Esbjerg - vil selv bestemme, hvem de optager og hvor mange.
Alle gymnasierne får i dag flere ansøgere, end de har plads til og må derfor sende ansøgere videre til andre gymnasier.
Brevet er en reaktion på et forslag fra Gymnasieskolernes Rektor- og Bestyrelsesforening om fordeling af gymnasieelever, der efter de seks gymnasiers opfattelse er et brud med det frie gymnasievalg, forklarer rektor på Ørestad Gymnasium, Allan Kjær Andersen:
»Forslaget vil næsten udelukkende fordele elever ud fra afstand til skolen. For os er det magtpåliggende at skabe et gymnasium, der afspejler København, og hvis den her fordeling blev indført, så vil balancen mellem forskellige sociale og etniske grupper forsvinde.«
Rektorforeningen mener omvendt, at en liberalisering af det frie gymnasievalg vil føre til, at de mest populære bygymnasier vil vokse sig store på bekostning af de mere ukendte omegns- og udkantsgymnasier.
Formand Jens Boe Nielsen mener, at tidspunktet for en liberalisering er urimeligt, fordi gymnasierne lige er blevet selvejende:
»Det kan godt være, at man i liberalismens hellige navn skal gøre det her, men gymnasierne må have tid til at lægge deres aktiviteter om. Samfundsøkonomisk er det heller ikke særligt hensigtsmæssigt, at Ørestad Gymnasium skal ud og leje lokaler til ekstra elever, mens der står lokaler tomme på Avedøre Gymnasium.«
Bureaukrati
Udbrydergruppen foreslår, at gymnasierne får et optagelsessystem, der minder om erhvervsskolernes, hvor rektor selv beslutter, hvilke elever der skal optages, og bestyrelsen fastsætter skolens kapacitet. At det vil betyde gymnasielukninger, mener Allan Kjær Andersen må være et politisk problem:
»De skoler, der har svært ved at klare sig, må finde en ny profil, der er tiltrækkende, eller gå sammen med nogle andre uddannelser. Politikerne har besluttet, at vi skal have selveje og taxameter. Det eneste, der ikke er en del af markedsmekanismerne, er vores indtægter i form af  elevoptag, der har vi stadig et østeuropæisk system, og det hænger ikke sammen med det selveje, vi har fået.«
Et mere markedsstyret gymnasievalg vil ifølge gymnasierne afhjælpe sociale ghettoer i gymnasiet og medvirke til, at gymnasierne kan indfri målsætningen om, at 95 procent af en ungdomsårgang får en ungdomsuddannelse.
Den argumentation køber Jens Boe Nielsen ikke:
»Logikken er, at jo flere, der får deres ønske om et bestemt gymnasium opfyldt, jo flere får studentereksamen. Det kan godt være, det er rigtigt, men hvis du kigger på handelsskolerne og HTX, hvor der er frit optag, så har de et stort frafald.«
Solidarisk forpligtelse
Forligspartierne bag gymnasiereformen er afvisende over for gymnasiernes ønske.
Hans Kristian Skibby, der er medlem af Folketingets uddannelsesudvalg for Dansk Folkeparti, vil ikke være med til at give los for yderligere liberalisering af det frie gymnasievalg:
»Vi vil ikke spille russisk roulette med landgymnasierne. Hvis vi opgiver den fornuftige fordeling, der er i dag, så risikerer det at gå ud  over 95-procentmålsætningen. Gymnasierektorerne har i dag en sund forpligtelse til at se hinanden som kolleger og ikke kun som konkurrenter, der kører svagere gymnasier ned. Det har i hvert fald ikke været intentionen med reformerne på gymnasieområdet.«
Christine Antorini (S) forstår heller ikke de seks gymnasiers argumenter imod rektorforeningens forslag:
»Hvis ikke det her bliver styret regionalt, så er konsekvensen lukninger af skoler og social opsplitning. Vi kan jo allerede se, at nogle gymnasier laver social sortering ved gadedøren.«


