Det kan give gevinst at sælge billig jord
Der er sund økonomi i at give kommunerne lov til at sælge jord under markedsprisen for at gøre det muligt at opføre almene boliger i attraktive boligområder. Dermed blander man borgerne og mindsker behovet for ghetto-pakker, mener Jesper Christensen, formand for S i København


Sælg kommunal jord til under markedsværdien og opfør billige, almene boligbyggerier i attraktive områder.Sådan lød Socialdemokraternes kommunalordfører, Rasmus Prehns, bud i gårsdagens Information på, hvordan en kommende rød regering vil skabe mere socialt sammenhængende byer uden velhaver-ghettoer.Mens Venstres kommunalordfører, Sophie Løhde, skød forslaget ned, fordi hun mener, det vil være som at smide penge »ud i den blå luft på bekostning af skatteborgerne«, er socialdemokraterne i Københavns Kommune mere positivt indstillet.»Vi synes, det er en god idé med blandede byområder, og vi har store byudviklingsområder på vej i Nordhavn og Ørestaden, hvor ambitionen er at skabe blandede boligområder. Det er i de sammenhænge, forslaget giver mening for København Kommune,« siger Jesper Christensen, der er gruppeformand for Socialdemokraterne i Borgerrepræsentationen på Københavns Rådhus.Han kalder Sophie Løhdes bekymringer »uberettigede«.»At give kommunerne lov til at differentiere jordpriserne er udtryk for økonomisk sund fornuft. Der kan endda være en økonomisk gevinst i at skabe blandede boligområder, fordi det vil gøre et område mere attraktivt, så folk vil synes, det er interessant at bo der i længere tid,« siger Jesper Christensen.Umuligt i dagGruppeformanden ser også en økonomisk og social gevinst ved at blande kortene socialt, fordi en kommune dermed undgår i samme grad at skulle sætte ind med redningspakker og særlige tiltag, som det har været nødvendigt i socialt udsatte boligområder som Tingbjerg og Vollsmose.- Hvordan forestiller I jer konkret at gennemføre forslaget i praksis?»I nye byområder, hvor man ønsker en blandet sammensætning, skal man udbyde de områder, hvor der skal være alment byggeri, til en attraktiv pris,« siger Jesper Christensen.I dag er det inden for de nuværende rammebeløb noget nær umuligt at opføre nye almene boliger, der ikke ender med at have en meget høj husleje, mener Jesper Christensen.Derfor fortolker han forslaget fra partifællerne på Christiansborg som et skridt på vejen til en finansieringsreform, der vil ændre måden, hvorpå man støtter alment byggeri i Danmark.»Man skal kigge grundigere på, hvordan man sætter en lejepris på fremtidige, almene boliger, der både er til at betale for almindelige mennesker, men som samtidig ikke falder til et urimeligt lavt niveau over nogle år, som det er sket med mange gamle almene lejeboliger de senere år.«- Skræmmer I ikke de mere velhavende boligejere væk, hvis I vælger at bygge sociale boligbyggerier i f.eks. Nordhavn klos op ad dyrere, private boliger?»Det kommer an på, hvor klogt man gør det. Jeg tror ikke, det vil skræmme folk væk, hvis man kommunikerer åbent og i god tid, inden projektet sættes i gang. Det handler om at have et planværktøj i starten, inden boligerne opføres. Når man skal udvikle nye byområder, er det afgørende at indgå i dialog med lokalområdet inden projektstart.«En attraktionJesper Christensen peger på Ørestaden som eksempel på et sted, hvor man ikke kan se, hvilke boliger der er almene, og hvilke der er private ejerboliger i én og samme bygning.- Det vil koste kommunekassen millioner af skattekroner i tabt fortjeneste at sælge grunde til under markedsprisen. Er det en hensigtsmæssig brug af skattekroner, når jeres økonomi i forvejen er presset?»Ja, så længe man laver en konkret vurdering for hvert projekt, der inkluderer langsigtede økonomiske kalkuler. Jeg tror, blandede byområder vil vise sig at være en større attraktion for alle at bo i. Jeg tror, der er en stor accept i befolkningen af, at det er den type by, man ønsker at bo i. Dermed vil der også være en sund økonomi i de områder i årene fremover, fordi man undgår udlejningsproblemer, øgede kriminalitetsrater og udflytning af beboere.«
