Danske studenter ramt af svensk adgangsbegrænsning
To danske studenterårgange får, i modsætning til yngre årgange, ikke bonus for de højniveaufag, de har knoklet sig til i gymnasiet. Ordningen gav adgang for alt for mange svenske studerende, derfor blev den lavet om, lyder forklaringen fra Undervisningsministeriet



 To danske studenterårgange får, i modsætning til yngre årgange, ikke bonus for de højniveaufag, de har knoklet sig til i gymnasiet. Ordningen gav adgang for alt for mange svenske studerende, derfor blev den lavet om, lyder forklaringen fra Undervisningsministeriet
Tag fag på højt niveau og få en ekstra bonus. Sådan lød opfordringen til gymnasieeleverne igennem et par år. Men ordningen viste sig at have den utilsigtede sideeffekt, at rigtig mange svenske studerende fik plads på de danske studier, og derfor blev den droppet igen allerede efter et par år. I dag får studenterne bonus for højniveaufag skrevet direkte ind på eksamensbeviset, men som en af de afviste ansøgere til universiteterne beskrev i mandags i Information, så har den manglende bonus store konsekvenser for studievalget.
Afslag tre år i træk
»Det var et rigtigt dårligt råd, vi fik dengang om at tage mange højniveaufag. Især fordi bonussen hurtigt blev sløjfet. Nu står jeg med fem fag på højt niveau, hvor det er langt sværere at få gode karakterer, men det tæller ikke,« sagde Camilla Dalsgaard-Hansen. Det er tredje år i træk, at hun har fået afslag på at komme ind på psykologistudiet.
Chefkonsulent i Undervisningsministeriet, Erik Møller Hansen, er godt klar over, at afskaffelsen er ufordelagtig for et par studenterårgange. Han mener dog ikke, at der var nogen vej udenom, »Man opdagede, at ordningen favoriserede udenlandske studerende  især svenske  derfor besluttede man at droppe ordningen og indskrive bonussen direkte på eksamensbeviset,« forklarer Erik Møller Hansen.
Studenterne under den gamle ordning fik kun bonus fra 2006 til 2008, og det er der ifølge Erik Møller Hansen ingen planer om at lave om på.
»Det virker måske uretfærdigt, men der en klar politisk holdning om, at det her ikke skal laves om på trods af flere spørgsmål i Folketinget og et utal henvendelser fra studenter,« siger han.


