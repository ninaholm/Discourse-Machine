S og SF sår tvivl om undersøgelse om prostitution
Den længe ventede kortlægning af prostitution i Danmark kom i denne uge, men nu stiller to af de partier, der bestilte den, spørgsmålstegn ved metoderne og vil have ministeren til at gå ind i sagen
Størstedelen af de prostituerede i Danmark arbejder på klinik eller som escort, ifølge SFI. Forskningscentret har registreret 595 udenlandske gadeprostituerede og et mindre antal danske.


 Kan det virkelig være rigtigt, at der stort set ikke længere eksisterer danske gadeprostituerede? Det undrer Socialdemokraternes Mette Frederiksen, og hun stiller derfor spørgsmålstegn ved korrektheden i de metoder, der ligger til grund for den kortlægning af det danske prostitutionsmarked, som Det Nationale Forskingscenter for Velfærd  SFI, offentliggjorde i går.
»Min bekymring går på, at vi bevilgede Satspuljemidler til en reel kortlægning af prostitution i Danmark, men har fået en undersøgelse, hvor man blandt andet opgør antallet af danske gadeprostituerede på baggrund af bare to dages feltarbejde,« siger Mette Frederiksen, der henviser til, at rapporten konklusion, om at de danske gadeprostituerede stort set er forsvundet, mens gaden er overtaget af udenlandske kvinder, bygger på to dages obervationer på Vesterbro, hvor forskerne kun så henholdsvis 13 og 15 kvinder.
»Jeg er jo ikke statistikker, eller analytiker, men jeg synes, at metoden fremstår tvivlsom. Vi havde bedt om en reel kortlægning, og det synes jeg er problematisk, at vi ikke har fået,« siger Mette Frederiksen.
Får spørgsmålet om metoden i forbindelse med de danske gadeprostituerede dig til at tvivle på undersøgelsens andre konklusioner?
»Det ved jeg ikke, men jeg kan i hvert fald konkludere, at man alene på den her baggrund kan stille spørgsmål ved, om deres konklusion om, at der kun er 3.200 er et reelt tal,« siger Mette Frederiksen og henviser til, at blandt andet Servicestyrelsen tidligere har vurderet det samlede antal til over 5.000.
Mette Frederiksen vil derfor tage en diskussion i sats-bevillingskredsen og rette henvendelse til ministeren. I går oplyste SF's socialpolitiske ordfører, Pernille Vigsø Bagge, at hun fandt en række af rapportens konklusioner tvivlsomme, så også hun vil rette henvendelse til socialminister Benedikte Kiær (K).
Undren
Manden bag SFI's undersøgelsen, antropolog Jens Kofod, undrer sig over kritikken. Det står nemlig tydeligt i rapporten, at netop tallet for de danske gadeprostituerede er usikkert, da forskerne ikke kunne få adgang til opsamlet data, der kunne sige noget om, hvor mange der var på årsbasis, og derfor måtte der laves døgntællinger.
»Vi kan sige med stor sikkerhed, hvor mange der er på de store områder, men for den her lille gruppe bliver tallene nødvendigvis usikre,« siger Jens Kofod, der afviser, at spørgsmålet om den unøjagtige optælling af de danske gadeprostituerede på nogen måde kan spille ind på det samlede tal.
»Hvis hun læser rapporten, vil hun kunne se, at vi har solide data på klinikprostituerede, udenlandske og escort-branchen og derfor har meget substantielle tal. De 3.100 af dem kan man altså ikke stille spørgsmålstegn ved,« fastslår Jens Kofod.
Politisk ærinde?
Mette Frederiksens undren bunder primært i, at værestedet Reden har opgivet langt højere tal for antallet af danske gadeprostituerede, der bruger deres tilbud.
At Information sidste år afslørede, at Redens tal var stærkt overdrevne  og blandt andet dækkede over besøgende, som alene var stofbrugere eller hjemløse, hvilket Redens ledelse også til dels anerkendte  får ikke Mette Frederiksen til at tvivle på Redens langt højere tal.
»Jeg har ingen anledning til ikke at stole på Redens tal, der bygger på indskrivninger med CPR-numre,« siger Mette Frederiksen.
SFI's undersøgelse er bestilt af Folketinget og tænkt som grundlag for udformning af ny lovgivning på området. Både S og SF har anbefalet en kriminalisering af kunden, blandt andet med henvisning til de voldsomme fysiske og psykiske belastning som gadeprostituerede oplever. SFI's rapport indikerer, at denne gruppe er meget lille i forhold til de ansatte på klinik og escort, og hvor 97 procent af de gadeprostituerede ønsker at komme væk fra salg af sex, er det kun tilfældet for 33 procent af de ansatte på klinik.
Kritikere kunne måske hævde, at du bare gør det her, fordi konklusionerne i rapporten generelt ikke passer ind i din politiske dagsorden?
»Det har ikke noget som helst med det at gøre. Jeg synes altid, det er interessant at få indblik i forskellene mellem vilkårene på gaden og f.eks. dem, der arbejder som escort,« siger Frederiksen.

