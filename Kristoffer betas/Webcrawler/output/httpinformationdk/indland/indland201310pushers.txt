Pusherstreet er blevet et alternativt lægehus
Kræftpatienter og andre syge udgør en ny kundegruppe i Pusherstreet på Christiania. Her kommer de for at købe medicinsk cannabisolie. ’Det er en helt ny og helt anderledes gruppe af kunder, end vi plejer at se,’ siger pusherne fra tre boder
Flere pushere i Pusherstreet på Christiania har oplevet, at et stigende antal kunder efterspørger cannabisolie. Derfor har flere boder besluttet at træde ind på det nye marked, og siden er salget kun gået op


 
	For cirka et halvt år siden begyndte der at dukke en ny kundegruppe op i de lange køer til cannabisboderne i Pusherstreet på Christiania. Det var kræft- og sklerosepatienter, folk med gigt, epilepsi eller PTSD. De efterspurgte et nyt produkt, de havde læst og hørt om på internettet: Cannabisolie.

	»Før kom der kun kunder, der ville være blæste i byen eller slappe af og spille playstation på sofaen. Nu kommer der også kunder, der er dødeligt syge,« siger én af de pushere, der har udvidet sit vareudbud fra at omfatte skunk, pot, færdiglavede joints og rullepapir til nu også at omfatte fem-centimeters høje flasker med cannabisolie. I går bragte Information en artikel med en kræftpatient, der køber sin olie på Christiania.

	Flere pushere oplevede, at et stigende antal kunder efterspurgte cannabisolie. Derfor besluttede flere boder at træde ind på det nye marked, og siden da er salget kun gået op, fortæller pushere fra tre boder.

	Fra Hellerup til Pusherstreet

	Pusherne fra de tre boder beskriver deres nye kunder som meget anderledes end deres traditionelle kunder. For cannabisolien har et helt andet formål end at gøre dem skæve. Det skal gøre dem raske.

	»De er usikre, de er uvante, og de spørger meget mere. Normalt tager det kun et til to minutter at gennemføre en handel, nu tager det omkring 20 minutter, fordi de skal have forklaringer,« siger en ung og snakkesaglig pusher, der har solgt cannabisolien i omkring et halvt år.

	Han har to små flasker liggende fremme i nederste, højre hjørne på sit bord i boden. På et hjemmelavet skilt står ’medicinsk cannabisolie’. Flaskerne er cirka fem centimeter høje og mørkebrune. Der er 10 milliliter i hver, og de koster 200 kroner stykket. For 500 kroner kan man få tre flasker.

	Omkring hver anden kunde i den flere meter lange kø her en søndag formiddag spørger ind til de små flasker. Hver gang Information har besøgt boderne, har interessen for olien været stor. Få meter væk fra den unge fyrs bod er der endnu en bod, som også sælger cannabisolie og har gjort det i omtrent lige så lang tid. I den bod oplever pusherne også, at en ny kundegruppe efterspørger olien.

	»De er generelt meget nervøse, når de kommer første, anden og tredje gang. De bryder sig slet ikke om at komme herude,« siger den midaldrende pusher. Han har solgt på Pusherstreet i mange år og er dagligt i kontakt med kunder, der vil købe olien. Han møder flest kræftpatienter.

	En anden pusher fortæller, at en del af kunderne jævnligt vender tilbage efter mere.

	»Jeg vil tro, at vi i hvert fald har fem stamkunder. Den ene er en meget pæn dame, der køber olien til sin syge mor i Jylland, og hun har meget svært ved at komme her,« siger han og påpeger, at »der altså også kommer kunder fra pæne miljøer som Hellerup«.

	Strissere og store partier

	Kunderne, der køber cannabisolie, er ofte rejst langt for at komme og handle, fordi det ikke er muligt at købe det, der hvor de bor.

	»Nogle kunder kommer helt fra Jylland, Sverige og Norge. De har hørt om det på nettet og kommer så for at prøve det,« siger pusherne fra alle tre boder, som Information har besøgt. Ingen ved i dag præcist, hvor mange boder der sælger olien, men »det breder sig«, siger pusherne.

	Normalt køber kunderne større partier ad gangen. Både for at de ikke skal rejse så meget, men primært fordi de ikke bryder sig om at komme der, »da de føler sig kriminelle og er bange for strisserne«, fortæller flere af pusherne.

	»Oftest prøver de en enkelt flaske, derefter vender de tilbage efter mere. Mange kunder køber typisk 3-5 flasker på én gang,« siger den unge pusher, der også har oplevet, at kunder har købt 10 flasker af gangen. Han vurderer, at han i gennemsnit sælger to flasker om dagen.

	»Rigtig mange taler om, at de er nervøse for at blive taget af politiet på vej ud herfra. Det, synes jeg, er dybt latterligt, at de skal være bange for. De prøver jo bare at blive raske,« siger den gråhårede pusher. Han mener ligesom de andre pushere, at han gør en god gerning ved at sælge olien.

	»Det er faktisk ret tilfredsstillende ikke bare at sælge pot, som kunder bliver skæve og søvnige af. Nu føler jeg rent faktisk, at jeg hjælper nogle mennesker,« siger han, men indrømmer dog samtidig, at det »selvfølgelig er, fordi der er stor efterspørgsel på det.«

	Alternativt lægehus

	Som Information har beskrevet tidligere, henter de syge, der er interesseret i cannabisolie, deres viden fra Facebook-grupper og andre steder på internettet, fordi de ikke kan få oplysninger hos Sundhedsstyrelsen, Kræftens Bekæmpelse eller hos deres egne læger. Den samme opleve har pusherne, som også får mange spørgsmål om olien.

	»Men det kan bare være ret svært, for min viden rækker ikke så langt. Vi kan bare konstatere, at langt de fleste kunder vender tilbage efter mere olie, fordi de har fået det bedre,« siger den unge pusher.

