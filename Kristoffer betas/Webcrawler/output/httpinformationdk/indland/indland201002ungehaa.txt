Unge er hårdt ramt af voksende ledighed
Arbejdsløsheden blandt nyuddannede akademikere er fordoblet på et år, viser nye tal, mens ny OECD-undersøgelse viser, at den danske ungdomsarbejdsløshed er en af de hurtigst voksende. Alligevel er der ikke et eneste nyt tiltag, der kan dæmme op for problemet i regeringens nye arbejdsgrundlag, mener oppositionen og fagbevægelse
Unge fra RUC lever det glade studenterliv på rustur. Men jobudsigten ser knap så sjov ud. Således er arbejdsløsheden blandt nyuddannede akademikere fordoblet på et år.

Ikke bare de unge uden uddannelse er hårdt ramt af den stigende arbejdsløshed. Blandt de højtuddannede er arbejdsløsheden fordoblet på bare et år, viser nye tal fra Akademikernes Centralorganisation (AC). Dermed er den gennemsnitlige dimittentledighed oppe på 21 procent det første år efter endt uddannelse.Ifølge sekretariatschef i AC, Jens Mølbach, er det blevet markant sværere også for ingeniør- og handelsuddannede, der ellers har haft let ved at få job, at komme ind på arbejdsmarkedet.»Hvis det her fortsætter indtil det næste hold kandidater kommer ud, så dekvalificerer det mange af de unge, der har fulgt politikernes opfordring og taget en lang videregående uddannelse, for arbejdsgiverne hellere vil have kandidater frisk fra fad,« siger Jens Mølbach.En ny OECD-rapport viser, at den danske ungdomsarbejdsløshed er lavere end gennemsnittet, men med en stigning fra 7.2 procent i 2008 til 12,4 procent i 2009 har Danmark haft en rekordhøj procentvis stigning.Alligevel er der ikke et eneste nyt initiativ til at imødegå dimittend- og ungdomsarbejdsløshed i regeringens nye arbejdsgrundlag 'Danmark 2020', mener næstformand i LO, Lizette Risgaard: »Vi venter stadig på at se nogle forslag fra regeringens side. At fortsætte med at satse på flere praktikpladser er godt, men der er brug for flere tiltag, hvis vi vil undgå at tabe en generation på gulvet, for det er der ingen af os, der har råd til.«Særskilt pakke for ungeVenstres beskæftigelsesordfører Jens Vibjerg mener, at regeringen allerede har sat gang i en stribe tiltag, der skal dæmme op for den stigende ungdomsarbejdsløshed:»Vi har lavet en særskilt pakke for arbejdsløse dimittender, og i ungepakken er der også rigtig mange ting, der kan dæmme op for arbejdsløsheden - mest på uddannelsessiden. Når de unge så har fået en uddannelse, så er det klart, vi må gøre en stor indsats for at få dem i beskæftigelse.«Som tidligere beskrevet i Information er det såkaldte 11. semester for ledige dimittender så uheldigt skruet sammen, at det reelt ikke får nogen effekt.Tosset nedskæringOgså regeringens ungepakke møder kritik fra oppositionen, da den reelt vil betyde, at der bliver skåret kraftigt ned på studie- og gennemførselsvejledningen på ungdomsuddannelserne. Og det risikerer at føre til yderligere frafald og ungdomsarbejdsløshed, mener SF's uddannelsesordfører.»Hvis man vil skære 35 millioner på vejledning, så vil det betyde, at ungdomsuddannelserne ikke har råd til professionelle vejledere, selv om de lider under et tårnhøjt frafald,« siger Nanna Westerbye, der er chokeret over, at der ikke står mere i regeringens nye plan, når ungdomsarbejdsløsheden stiger drastisk.Og netop styrket vejledning og samarbejde mellem uddannelsesinstitutionerne er efter Lizette Risgaards mening vejen frem:»At skære i vejledningen er helt tosset. Der er virkelig brug, at de unge bliver vejledt til at vælge den rette uddannelse.«Hun påpeger dog, at der især blandt de mere uddannelsestrætte unge er brug for en mere håndholdt indsats, så problemerne ikke bare skubbes over i uddannelsessystemet, som allerede kæmper med et stort frafald.
