Kok i byretten
Nok er Henrik Boserup en vild mand, men at dømme ham for at gå med urtekniv i hånd-bagagen er helt vildt
Henrik Boserup havde en urtekniv i håndbagagen.


 Kokke har et meget nært forhold til deres knive. Nogle sværger til det ene mærke, andre til et andet, men redskaberne skal være i orden, når man laver mad på et højt plan. Derfor tog Henrik Boserup sit eget knivsæt med, da han i fjor skulle deltage i et kokketræf i Schweiz. En urtekniv, som han havde i håndbagagen, kostede ham i denne uge en plet i straffeattesten.
Han var ved at komme for sent til flyet, hvilket ikke er ualmindeligt for travle folk, specielt af typen Boserup, der ligesom Søren Gericke er kendt for at være et geni på sit felt, men også en uhåndterlig størrelse. Knivsættet var korrekt anbragt i kufferten, men en enkelt havde han i en håndbagagen, og det må man ikke, for den vil i værste fald kunne bruges til at true piloten med, hvis Boserup f.eks. ville stjæle flyet.
Den afsløredes ved scanningen i sikkerhedskontrollen, og kokken tog den straks op af tasken og overrakte den til sikkerhedsfolkene. Nu ville han haste videre ind i flyvemaskinen, men nej, så let skulle han ikke slippe. En sikkerhedsvagt stoppede ham, og det kom til et mindre håndgemæng. Det gjorde ikke sagen bedre, og den endte i Københavns Byret.
Kokamok
Nuvel, Henrik Boserup er en vild mand, der blandt andet kørte på motorcykel  i sin restaurant på Holmen, hvor han ved et ødselt pengeforbrug var nær ved at ruinere videnskabsforfatteren Tor Nørretranders, der i forbindelse med det såkaldte Mindship-projekt var ansvarlig for restaurantdriften og dermed for Boserup, da København var europæisk kulturby i 1996.
Der gik sære frasagn om, hvad der foregik i den meget utraditionelle restaurant, der den dag i dag blandt branchefolk står som et kvalificeret og visionært forsøg på at forny måden at indrette restaurant på. Men det kostede altså kassen.
Imidlertid er det ikke helt let at placere ansvaret for Ugens Bommert, for den kokamokkede kok kunne jo teoretisk set være en farlig terrorist. Sikkerhedsfolk er ikke nødvendigvis velbevandrede i gastronomien.
Alligevel: Man kunne vel have taget urtekniven fra ham og givet ham den igen efter landing i stedet for at ulejlige hele retsmaskineriet.
Sækkepibeorkestre
Knive har i det hele taget givet anledning til mange grå hår i hovedet for politi og dommere, især som følge af den omdiskuterede knivlov, som i de seneste 10 år har skullet efterleves. Den blev oprindeligt indført med det fornuftige formål at forhindre unge i at gå ud i nattelivet, bevæbnet med knive, som kunne bruges til at forsvare sig med, men også til at stikke hinanden ihjel med. Det var blevet en trend hos gadebanderne. Politiet savnede en lov, så de kunne beslaglægge knivene. Men da man ikke kunne segmentere loven  love skal være for alle  er talrige uskyldige håndværkere, spejdere og lystfiskere blevet generet af loven, som også mange advokater er imod. Ren farce. Den er da også blevet lempet for relevante professionelle og folk med madkurv på skovtur. Senest også for militære sækkepibeorkestre.
»Det er absurd. Spild af både rettens og min tid,« udtalte Henrik Boserup, da han forleden ganske vist slap for at komme syv dage i fængsel, som ellers er taksten, men alligevel fik en dom.
Han har ret. Både lufthavnsmyndigheder og politi bør udvise pragmatisme, når de har med kokke- knive at gøre. Er der slet ikke noget, der hedder konduite mere?


