Foruroligende facit ni år efter
Problemet er, at vi i Vesten ikke kan blæse og have mel i munden. Vi kan ikke på én og samme tid forsvare, at tyske kansler, Angela Merkel, hylder Kurt Westergaard i sidste uge i Postdam for at have tegnet Muhammed som en terrorist og så vende os om og fordømme Terry Jones for at ville smide Koranen på et bål, blot fordi hans handling kan føre til tab af vores egne soldaters liv. Det er udtryk for moralsk hykleri


 Så opgav den gnavneevangeliske præst med en tyk, hvid moustache og pistol i bæltet trods alt sine planer i lørdags om at sætte ild til Koranen på niårsdagen for terroranslaget mod USA. Det reddede utvivlsomt Vesten og den islamiske verden for en ny Muhammed-krise i denne omgang, men realistisk set er det for tidligt at drage et fælles lettelsens suk.
Lørdag befandt Terry Jones sig i New York, hvor ingen kunne sige noget om hans opholdssted, mens demonstrationer for og imod bygningen af en moské og et muslimsk kulturcenter nær Ground Zero på sydlige Manhattan bølgede frem og tilbage i gaderne. Præsten bedyrede på en landsdækkende tv-kanal, at »vi vil bestemt ikke brænde Koranen ...« og afviste at knytte sin kovending til moskéens fremtid. Det eneste resultat, hans provokation havde bibragt var ifølge ham selv, »et håb om, at vi i fremtiden vil møde imamen« (for den planlagte moské). Måske ikke en dårlig idé a træffe imam Faisal Abdul Rauf. Den xenofobiske Florida-præst har meget at lære om islam og dennes hellige bog, som han efter eget udsagn aldrig har læst.
Hvad man kunne frygte af Jones' provokerende initiativ - at andre tog tråden op for at skabe opmærksomhed om deres person - skete faktisk. I Springfield, Tennessee gjorde to kristne præster alvor af deres trussel om at sætte ild til Koranen. Med sprit og en tændstik fuldførte de Jones' oprindelige forehavende over en trækulsgrill i en privat have, mens tre hustruer til soldater udstationeret i Afghanistan protesterede udenfor, og en lokal tv-station optog det bizarre optrin. Interessant nok undlod tv-værterne at vise billeder af bogbrændingen, hvilket er forklaringen på, at denne lille private happening forblev en lokal nyhed.
Det er alt for let at afvise Jones og de to præster i Tennessee som nogle tossehoveder, der repræsenterer en marginal gruppe i yderkanten af det amerikanske samfund. Alt for mange kristne i USA og Europa ser islams hellige bog, som indbegrebet af en dødelig trussel mod den kristne og vestlige civilisation. Heri er der selvfølgelig intet nyt. Guderne må vide, hvor ofte det europæiske kontinent i sin historie er blevet reddet som en mare af religionskrige og bogafbrændinger. Engang talte man om den ydre »muhammedanske« fare i form af Det Osmanniske Rige og Nordafrikas Maghreb; i dag skulle truslen så komme indefra. Når tre præster vil lade Koranen gå op i røg, er det ikke kun for at provokere. Det er, fordi de faktisk anser Biblen for at være den eneste sande hellige bog; Koranen er derimod »fyldt med had og løgn,« som de siger.
Hvis det ikke førhar stået klart, synes det nu ni år efter al-Qaedas spektakulære angreb på lederen af »den frie verden« indlysende, at Osama Bin Ladens mål er gået i opfyldelse: Flere og flere mennesker i begge lejre opfatter den anden sides religion som illegitim. Ekstreme kritikere af islam i USA og Europa tolkes i den muslimske verden som mere normen end undtagelsen; mens al-Qaeda og Taleban identificeres af flere og flere i Vesten som legitime eksponenter for islam. At så mange amerikanere har protesteret imod den planlagte afbrænding af Koranen, hænger ikke kun sammen med deres respekt for en af verdens tre store religioner. Det kan i høj grad forklares med deres frygt for følgerne af en sådan provokation, nemlig faren for angreb på amerikanske soldater i Afghanistan og Irak. Selv præsident Barack Obama valgte at nævne dette motiv først på sin pressekonference i fredags.
Set på baggrund af Muhammed-krisen i 2005 er det en forståelig frygt. Men problemet er, at vi i Vesten ikke kan blæse og have mel i munden. Vi kan ikke på én og samme tid forsvare, at tyske kansler, Angela Merkel, hylder Kurt Westergaard i sidste uge i Postdam for at have tegnet Muhammed som en terrorist og så vende os om og fordømme Terry Jones for at ville smide Koranen på et bål, blot fordi hans handling kan føre til tab af vores egne soldaters liv. Det er udtryk for moralsk hykleri. Enten står man fast på den ubøjelige ytringsfrihed og tager følgerne eller også accepterer man gradbøjning og selvcensur for at værne om religiøs tolerance. At forsvare Westergaard og angribe Jones er for let gennemskueligt.
Det mest foruroligende ved markeringen af det niende år efter 11. september er en forværring fremfor en forbedring af relationerne mellem muslimer og vesterlændinge siden 2001. I de første syv år så det ud til, at USA ville blive sparet for den splittende debat om indvandrere fra islamiske lande, som størsteparten af Europa har oplevet.
I de sidste halvandet år er det imidlertid gået den gale vej i USA, og grunden er efter alt at dømme ikke planen om at lægge en moské tæt på Ground Zero. Havde det ikke været moskeen, ville det være noget andet. Paradoksalt nok kan forklaringen ligge i præsident George W. Bushs forsvinden fra scenen. Så kontroversiel han var hjemme og ude, tjente han trods alt som et bolværk mod islamfjendtlige følelser i dele af den amerikanske befolkning. Så snart en sort mand med muslimer i sine aner trådte i Bushs sted, synes den anti-islamiske ånd at være sluppet ud af flasken og ustoppelig. 

