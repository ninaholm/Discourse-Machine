International forskningselite advarer mod lukning af sprogfag
Hvis man lukker klassisk græsk på Københavns Universitet, kasserer man en unik intellektuel arv. Sådan lyder det i et harmdirrende brev fra en lang række internationale forskere


 I årtier har klassisk græsk på Københavns Universitet været centrum for revolutionerende ny forståelse af oldtidens Grækenlands betydning for nutidens demokratier. Derfor er det absurd og tragisk, at Københavns Universitet er parat til at spilde den intellektuelle arv, studiet repræsenterer. Det skriver en række internationale professorer fra europæiske og amerikanske universiteter i et brev, som Information bringer i dag. Professorerne er en del af Det Europæiske Netværk for Studiet af Oldgræsk Historie. Blandt de 18 underskrivere er professorer fra flere af verdens mest anerkendte universiteter, bl.a. Princeton, Brown, Oxford og Sorbonne.
Ifølge forskerne ville det være »absurd, hvis ikke det var så tragisk«, at Københavns Universitet overvejer at nedlægge klassisk græsk som led i en sparerunde, der allerede har ført til, at universitetet har lukket for optaget på studiet i år.
»Kun en kortsigtet spidsborger kan få den tanke, at dette er en rimelig ting at gøre,« lyder den ramsaltede kritik i brevet.
Læs også: Hvem har brug for græsk?
Professorerne kritiserer desuden den politiske »nærsynethed«, der i Danmark og andre lande resulterer i besparelser på de videregående uddannelser, hvor de små studier på humaniora ofte må holde for:
»Hvordan kan nogen hoppe på den tanke, at nationens økonomiske overlevelse afhænger af, at videregående uddannelser udsultes?«
Men en lukning af klassisk græsk på Københavns Universitet vil alligevel være særligt kritisabel, mener professorerne.
’Helt åndssvagt at lukke studie’
Forskning fra Københavns Universitet har nemlig spillet en særlig rolle i forståelsen af det antikke Grækenland på internationalt niveau. Blandt andet i form af det nu afsluttede projekt Copenhagen Polis Centre, hvor 45 forskere fra hele verden i perioden 1993-2005 kortlagde flere end 1.000 græske bystater og deres kendetegn.
I spidsen for centret stod den klassiske filolog Mogens Hermann Hansen, der er anerkendt som en af verdens førende forskere i antikkens historie. Han er enig i kritikken fra de 18 professorer.
Læs også: Leder: Sprogene sejler
»Det er helt åndssvagt at lukke studiet,« siger Mogens Herman Hansen.
Det har ikke været muligt at få en kommentar fra Ulf Hedetoft, der er dekan for Det Humanistiske Fakultet på KU.
Også de studerende fra græsk og latin har ifølge universitetsavisen.dk skrevet et åbent brev til KU’s ledelse, hvor de blandt andet skriver: »Som studerende på klassisk græsk er man pioner. Ikke i et nyt og fremmed land, men i et glemt land, som på mærkeligste vis er vores eget. Hvem tør sige, at man ikke kan finde noget nyt her? Hvem tør sige, at det ikke er af stor værdi.«
Læs også: Det Danske Akademi kritiserer lukning af sprogfag
Formand for Dansk Sprognævn og medlem af Det Danske Akademi Jørn Lund mener, at de internationale forskeres reaktion er helt forståelig:
»Vi har meget dygtigere forskere inden for det her område, og vi har i mange år holdt bedre fast i de klassiske sprog end Sverige og Norge, så hvis vi lukker klassisk græsk, lukker vi for en del af vores dannelsesgrundlag i Norden. Men vi hæmmer også udviklingen inden for andre fag, fordi næsten alle fagsprog består af komponenter fra græsk og latin,« siger han.
Over mit lig
Formand for Det Danske Sprog- og Litteraturselskab, Christian Gorm Tortzen, der er gæstelektor i klassisk græsk og latin på KU, finder det uforståeligt, at universitetet har lukket for optaget til studiet.
»Det er uforståeligt af mange grunde, men en helt praktisk grund er, at vi er et gymnasiefag, som skal levere kandidater til gymnasierne. Derfor risikerer man at komme til at mangle lærere i de her fag. Men det virker, som om det udelukkende er et spørgsmål om økonomi, men i det her tilfælde er man i gang med at slutte en 500-årig tradition,« siger Christian Gorm Tortzen.
Desuden leverer klassisk græsk undervisning til både teologi, arkæologi, religionshistorie og historie.
En af brevets underskrivere, Dr. Oswyn Murray, emeritus fellow ved Balliol College, Oxford, og medlem af Det Danske Akademi, har desuden skrevet et personligt brev til medlemmerne af Videnskabernes Selskab, hvori han uddyber sin utilfredshed med overvejelserne om at nedlægge klassisk græsk.
»Det ville være som at nedlægge fysikstudiet, da Niels Bohr gik på pension,« skriver Dr. Murray med henvisning til, at KU har fostret flere internationalt anerkendte forskere inden for oldtidsstudier. Herunder den nu pensionerede Mogens Herman Hansen, der ifølge Murray har løftet oldtidsstudierne til nye højder.
Mogens Herman Hansen understreger, at en lukning af studiet også kan få konsekvenser for andre studier på Københavns Universitet.
»Der er så meget af vores kulturtradition, der er græsk. Oldgræsk har både en videnskabshistorisk interesse og er samtidig stadig en væsentlig del af fundamentet for flere andre fag. For eksempel retorik,« siger han.
»Med faget mister man også nogle erkendelser af, hvilke magtfaktorer der gør sig gældende i et moderne demokrati. Vi har meget at lære af de gamle grækere og romere.«
Uddannelsesminister Esben Lunde Larsen understregede i gårsdagens Information, at det er vigtigt at bevare de klassiske sprog. »[Regeringen] er også meget optaget af, at vi bevarer et stærkt klassisk sprogligt miljø, fordi det peger tilbage mod den tankegang, som vores samfund er bygget på,« sagde ministeren.
Det lover godt, mener Christian Gorm Tortzen, men spørgsmålet er stadig, hvordan ministeren vil gøre det.
»Vi har studeret klassisk græsk i Danmark i over 500 år, fordi den græske litteratur er den ældste i Europa fra omkring 750 f.kr. Kristendommen er utænkelig uden græsk, og Paulus skriver på græsk, så man kan sige, at meget væsentlige dele af den vesteuropæiske kultur kommer herfra,« siger Christian Gorm Tortzen.
I sidste uge holdt den konservative uddannelses- og forskningsordfører Mai Mercado et møde med uddannelsesministeren. Her sagde hun til ministeren, at hun slet ikke kan forestille sig en situation, hvor Københavns Universitet ikke udbyder klassisk græsk.
»Jeg sagde til ministeren, at det bliver over mit lig,« fortæller ordføreren.
»Selvfølgelig er det svært på de små fag, der ikke har så mange studerende. Men klassisk græsk er så afgørende et fag for et universitet som Københavns Universitet, at man ikke kan undvære det.«

