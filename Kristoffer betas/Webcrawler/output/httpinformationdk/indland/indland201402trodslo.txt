Trods Løkkes oprydning: Udenrigsministeriet indberetter GGGI til Rigsrevisionen
Udenrigsministeriet orienterer nu Rigsrevisionen om store problemer med forvaltningen af bistandsmidler ved klimaorganisationen GGGI’s projekter. Det sætter spørgsmålstegn ved GGGI-formand Lars Løkke Rasmussens bebudede oprydning, vurderer ekspert


 
	Selv om formand Lars Løkke Rasmussen (V) hævder at have stået i spidsen for en »oprydning« i det kontroversielle Global Green Growth Institute (GGGI) siden efteråret 2012, har klimaorganisationen stadig betydelige problemer med forvaltningen af bistandsmidler.

	Det fremgår af en orientering, som Udenrigsministeriet netop har oversendt til Rigsrevisionen.

	Udenrigsministeriet konstaterer, »at der er udfordringer med at få udrullet de nyetablerede administrative og økonomiske regler og procedurer« på GGGI’s landeenheder i Indonesien og Etiopien.

	»Dette gælder særligt for enheden i Etiopien, hvor kontrol- og regnskabssystemerne er fundet mangelfulde, mens man er kommet længere i Indonesien, uden dog helt at have elimineret alle svagheder,« skriver Udenrigsministeriets kontorchef Tine Anbæk i orienteringen til Rigsrevisionen.

	Ifølge Christian Bjørnskov, der er professor i økonomistyring ved Aarhus Universitet, er det en meget alvorlig mangel.

	»Det betyder, at der ikke er procedurer, som gør, at man kan spore pengene. Reelt betyder det, at man formentlig ikke ved, hvad pengene er brugt på. Mangelfulde kontrol- og regnskabssystemer betyder typisk, at der enten mangler bilag på en stor del af udgifterne eller simpelthen ikke foreligger et regnskab,« siger Christian Bjørnskov.

	Han vurderer, at sagen viser, at Lars Løkke Rasmussen endnu ikke er lykkedes med sit oprydningsprojekt.

	»Man kan på ingen måde sige, at der er rettet på på de omfattende problemer, som allerede blev påpeget af den koreanske rigsrevision i 2012, når vi stadig kan se sådan en sag her. Jeg synes, det er overraskende, at problemerne stadig ser så alvorlige ud. I hvert fald hvis man tror på, at de tager oprydningen seriøst,« siger Christian Bjørnskov. Han understreger, at ansvaret for at få ryddet op er delt mellem formand Lars Løkke Rasmussen og GGGI’s daglige ledelse.

	Ifølge en koreansk rigsrevisionsrapport fra efteråret 2012 var det danske penge, der finansierede GGGI’s projekter i de to lande.

	Danmark har de seneste tre år støttet GGGI med i alt 90 millioner bistandskroner. Folketinget skal i år beslutte, om støtten skal fornyes.

	Organisationen kom for alvor i søgelyset i efteråret, da Ekstra Bladet kunne afsløre, at Lars Løkke Rasmussen havde rejst på 1. Klasse for hundredtusindvis af bistandskroner. Senere kom det frem, at den koreanske rigsrevision kritiserede GGGI’s forvaltning af bistandspenge allerede tilbage i 2012. Udenrigsministeriet understreger i indberetningen fra i dag, at GGGI’s hovedkvarter i Seoul har fulgt »tilfredsstillende« op på rigsrevisionens kritik. Men der er altså fortsat problemer i Etiopien og Indonesien.

	Efter de mange afsløringer meldte Lars Løkke Rasmussen ud, at han fra sin tiltræden som organisationens formand i sommeren 2012 var gået i gang med at rydde op.

	»Jeg har passet mit arbejde, og vi er godt i gang med at rydde op i den organisation,« sagde Lars Løkke Rasmussen således ifølge jp.dk.

	Information har bedt Lars Løkke Rasmussen om en kommentar, men han henviser til GGGI i Seoul.

	Information har ligeledes kontaktet GGGI for en kommentar, men organisationen er foreløbig heller ikke vendt tilbage.

