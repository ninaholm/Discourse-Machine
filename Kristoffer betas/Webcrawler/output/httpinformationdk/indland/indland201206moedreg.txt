Mødregrupper fastholder klassesamfundet
Mødregrupper blev oprindeligt sammensat af kvinder fra alle sociale lag, så de kunne lære af hinandens forskelligheder. I dag består mødregrupper af kvinder med samme sociale baggrund, uddannelsesniveau og etnicitet. Mødre grupperes i stereotyper, og det fastholder klassesamfundet
De private mødregrupper, hvor mødrene mødes i hinandens hjem, er ofte meget homogene i forhold til sociale lag, uddannelsesniveau, familiekonstruktion og etnicitet  Arkiv


 Efter at Lea Wermelin i efteråret 2011 havde født datteren Vega, takkede hun ja til et tilbud om at komme i mødregruppe. Familiens sundhedsplejerske satte hende sammen med fem andre mødre fra hendes lokalområde på Indre Nørrebro i København. Da mødrene første gang mødtes, opdagede de, at de havde en del til fælles.
»Vi studsede over, at tre af os var uddannet på statskundskab,« siger Lea Wermelin, der også noterede, at de alle seks var akademikere,  førstegangsfødende og de fleste i sluttyverne og starttrediverne. De mange ligheder undrede de nybagte mødre:
»Jeg kan huske, vi snakkede om, at gad vide, om sundhedsplejersken havde vidst det, da hun dannede gruppen,« siger Lea Wermelin.
Men det er ikke usædvanligt, at kvinderne i de private mødregrupper ligner hinanden, forklarer Susanne Uggerly, sundhedsplejerske og sundhedsantropolog, der er koordinator for Sundhedshuset på Nørrebro.
»De private mødregrupper, hvor mødrene mødes i hinandens hjem, er ofte meget homogene i forhold til sociale lag, uddannelsesniveau, familiekonstruktion og etnicitet,« siger hun. Trods Nørrebros mangfoldige befolkningssammensætning har man nemlig dårlige erfaringer med at sætte mødre med forskellige baggrunde i samme gruppe.
»Vi har forsøgt at blande grupperne, for at de skal have en mere socialt integrerende funktion, men vi har meget svært ved at rekruttere ressourcesvage mødre og anden-etniske mødre til de private grupper,«
Derfor bruger sundhedsplejerskerne i Sundhedshuset hovedsageligt deres ressourcer på arrangementer for de mødre, der typisk falder fra eller ikke ønsker at deltage i de private mødregrupper.
Mens de private mødregrupper typisk udgøres af velfungerende mødre, der selv sørger for at mødes og planlægge aktiviteter, har kommunerne ofte særlige tilbud til en lang række mindre ressourcestærke grupper. Det kan være unge mødre, arabiske mødre eller kvinder med efterfødselsreaktioner, som mødes i kommunale lokaler.
Men uanset om mødregrupperne mødes i private eller kommunale omgivelser, er det problematisk, at gruppere mødrene efter stereotyper, mener sundhedsantropolog Lisbet Vestergaard Hansen.
»Uanset hvilken mødregruppeordning en mor placeres i, kan den ses som et udtryk for hendes samlede kapital. De private mødregrupper er generelt set en klub for de velfungerende. Det er for kvinder med en høj, social, økonomisk og kulturel kapital,« siger Lisbet Vestergaard Hansen.
Når man grupperer mødre ud fra deres sociale baggrund, er man med til at cementere ulighederne, og derfor mener hun, at mødregrupper er med til at fastholde forestillingen om et klassesamfund. Opdelingen går nemlig mod det gængse fokus på lighed i resten af samfundets socialpolitik.
Ændret karakter
De opdelte mødregrupper ligger langt fra mødregruppernes oprindelige udgangspunkt. Tanken bag mødregrupper, som opstod af 70’ernes kvindebevægelse, var, at mødrene skulle bringes sammen på kryds og tværs, så kvinder og spædbørn kunne lære af hinandens forskelligheder.
»Siden da har formålet med mødregrupperne ændret karakter,« siger Susanne Hede, som er formand for Fagligt Selskab for Sundhedsplejersker.
»I dag giver mødrene udtryk for, at de ikke ønsker, at grupperne skal være et socialt eksperiment.«
Hvor mødregrupperne udsprang af en socialistisk tanke om et fællesskab på tværs af forskelligheder, har mødrene ifølge Susanne Hede ændret holdning til, hvem mødregruppefællesskabet skal rumme.
Den samme erfaring har man gjort i en række kommuner, hvor sundhedsplejen har spurgt mødrene om, hvilke hensyn de mener, sundhedsplejerskerne bør tage, når de sammensætter de private mødregrupper. På Nørrebro var det mest udbredte svar, at sundhedsplejerskerne skal sammensætte mødregrupperne efter samme socialklasse, uddannelse og familietype.
I Aarhus Kommune ønskede kvinderne, at aldersforskellen mellem babyerne i gruppen ikke måtte overstige to måneder, at aldersforskellen mellem kvinderne ikke måtte overstige 10 år, og at kvinderne blev sammensat efter fælles interesser.
Babybio
Også Lisbeth Vestergaard Hansen ser, at mødregrupperne i dag har ændret karakter:
»Man har bevæget sig meget langt væk fra mødregruppernes udgangspunkt. Spørger man i mødregrupperne, er der mange, der siger, at de ikke gider være en social foanstaltning, der skal rumme svagere mødre.«
Lea Wermelins mødregruppe valgte i lang tid at mødes hver onsdag, til stor glæde for mødrene, der her havde et frirum, hvor de kunne drøfte stort og småt omkring børnenes udvikling.
Sommetider mødtes de privat til en kop kaffe, og sommetider tog de i babybio eller på Arken. Lea Wermelin mener ikke, at mødrenes sociale baggrund har haft betydning for, at den fungerer så godt.
»Det har ikke været afgørende, at vi har været akademikere. Vi kunne sagtens have fået det til at fungere, hvis sundhedplejersken havde sammensat vores gruppe mere bredt.«
»Det handler ikke om mødrenes baggrund, tværtimod er det barnet, der er omdrejningspunkt. Den vigtigste grund til, at vores gruppe er vellykket, er, at vi alle sammen virkelig har villet den,« siger Lea Wermelin, der tilføjer, at hun og kæresten også har været en del af  en velfungerende lokal gruppe med forælder fra alle sociale lag.
Alligevel har den fælles baggrund med tiden fået større betydning for hendes mødregruppe, fortæller Lea Wermelin:
»I starten var vores ligheder ikke noget, vi bed specielt mærke i, for det hele handlede om vores børn. Men på længere sigt, lærer man hinanden at kende, og der tror jeg godt, at det kan have betydning for, om man holder kontakten, om man er samme sted i sit liv. Tre af os havde for eksempel lige afleveret speciale, og vi havde derfor de samme udfordringer med at både at være mor og nyuddannet.«
I sundhedsplejerskernes praksisbeskrivelse står der ikke noget om, at mødregrupperne skal sammensættes af samme slags kvinder.
»Alligevel findes der mange sundhedsplejersker, som går op i, at mødrene i gruppen skal passe godt sammen,« siger Susanne Uggerly. Dels fordi kvinderne selv ønsker det, men også fordi erfaringerne siger, at det er de grupper, der mødes mest kontinuerligt.
Er man ikke lige nøjagtig som den gennemsnitlige velfungerende dansker, kan det være svært at passe ind i en privat mødregruppe.
»At du ikke ammer, men giver dit barn flaske, er nok til, at en mor kan føle sig ekskluderet fra sin mødregruppe. Og er du en af de 10 procent, der har en efterfødselsreaktion, kan det være hårdt at sidde blandt lykkelige mødre, rolige spædbørn og duften af hjemmebag,« siger Susanne Uggerly.
Dilemma
Men det er en myte, at lige mødre leger bedst, mener Bibbi Andersen, der er pædagog og leder en mødregruppe på Saxogarden på Vesterbro.
Modsat flertallet af mødregrupper, som mødes hjemme hos de enkelte familier, har man her i stedet valgt at lade Saxogårdens lokaler være åbne for mødre og børn to gange ugentligt.
På den måde mødes man på et »neutralt område,« hvor man ikke skal sammenligne hjemmets indretning og rengøringstand, forklarer Bibi Andersen:
»Vesterbro består af to tredjedele velfuddannet middelklasse og en tredjedel af det, jeg vil kalde det oprindelige Vesterbro,« siger Bibbi Andersen med henvisning til de seneste af års transformation af området fra arbejderkvarter til bydel for den velstillede kreative klasse.
På Saxogåden forsøger man at rumme mødre fra både det gamle og det nye Vesterbro, og Bibbi Andersen oplever mange fordele ved at blande mødre med forskellig baggrund.
»Den unge mor på 18 kan måske lære af de mere velfungende par i 30’erne, som har et liv, der kører på skinner. Omvendt kan de jo blive inspireret af hendes gåpåmod. Og fælles for dem alle er jo, at de har fået barn,« siger Bibbi Andersen. På Saxogården kommer også en del mødre med indvandrerbaggrund. En gruppe, der ellers er stærkt underrepræsenteret i de traditionelle mødregrupper. Det giver en masse social forståelse at blande folk, og derfor er Bibbi Andersen ikke meget for, at man anbringer mødre i grupper med ligesindede.
»Det lugter lidt af, at man siger: ’kend din klasse, og bliv hvor du er’,« siger Bibbi Andersen.
Hun tilføjer, at hun godt kan se dilemmaet: »Det nytter jo heller ikke noget, at der skal sidde nogle og føle sig ekskluderede af at være i gruppe med en masse velfungerende mennesker. Men jeg tror alligevel, at alle har godt af at opleve mangfoldigheden.«

