Enigheden koster SF dyrt
Socialdemokraterne kunne i går fejre en historisk god meningsmåling - mens SF får endnu en lussing. Utilfredsheden breder sig ind i folketingsgruppen, og Villy Søvndal må over-veje, om enigheden med S kan betales for dyrt
Villy Søvndal betaler for tiden en dyr pris for at tilpasse partiets politik til Socialdemokraterne. I løbet af et år er partiet gået fra 20 procent til 11 procent i meningsmålingerne, og Villy-effekten risikere at blive afløst af det lillebrorsyndrom, der har ramt de konservative.


 Den selvtilfredshed, der har hersket hos SF på Christiansborg siden valget i 2007, synes nu alvorligt udfordret. Til trods for, at de fleste meningsmålinger fortsat viser flertal til rød blok med visse udsving, står en ting tindrende klar: SF's tilbagegang. For et lille år siden erklærede 20 procent af vælgerne sig som SF'ere - i dag peger kun 11 procent på Villy Søvndal som deres mand. Meget tyder på, at den enighed, SF's leder har plæderet for længe før de seneste valgnederlag til oppositionen, nu koster opbakning på især de værdipolitiske områder.
»Det er et udtryk for, at man har nået grænsen for, hvad vi som venstrefløjsparti kan gå med til,« >siger et medlem af SF's folketingsgruppe om de målinger, der sender SF på nedtur.
I går tog partiets stemmesluger på Lolland, Torben Hansen, bladet fra munden med en hidtil uset hård kritik:
»Hvis jeg ikke havde tillidshvervet som viceborgmester i Lolland Kommune og var folketingskandidat for SF, havde jeg deponeret mit medlemskort til SF lodret,« sagde han til Berlingske Tidende.
Pointsystem gør nas
Og utilfredsheden nager altså helt ind i folketingsgruppen, som ifølge to af gårsdagens målinger står til at blive reduceret med en eller to pladser fra de nuværende 23. I løbet af efteråret har SF accepteret væsentlige stramninger af udlændingepolitikken, da man sammen med Socialdemokraterne lavede et pointsystem for familiesammenføring, ligesom partiet nu også har omfavnet de tidligere forhadte test i folkeskolen og accepteret den som en del af S-SF's skolepolitik. Også en strammere retspolitik a la Socialdemokraterne har tidligere givet anledning til frustration i baglandet.
I årevis har Villy Søvndal plæderet for, at oppositionen skal fokusere på det, der samler, frem det der skiller. Forholdet til Socialdemokraterne blev i 2008 betegnet som 'historisk godt':
»Vi går ikke til angreb på hinanden, undtagen der hvor vi er uenige, men så gør vi det på en ordentlig, pæn og civiliseret >måde,« sagde Søvndal i et interview med Information.
Og det har rigtignok været småt med uenighederne siden da. I SF forsøger man at fremstille enigheden om udlændingepolitikken som en sejr for Søvndal og hans folk - men i realiteten er der tale om en stramning af den hidtidige SF-linje.
»Det pointsystemet har ikke været en gave for os,« som en anden fremtrædende SF'er formulerer det.
Og samme S-SF-alliance gør sig altså gældende på skole- og retspolitikken, hvor de radikale og til dels Enhedslisten nu står alene tilbage på politikområder, som tidligere udgjorde et værdifællesskab med SF. Værd at bemærke i den sammenhæng er det, at Margre-the Vestagers (R) parti, ligesom Enhedslisten, ifølge målingerne taler til en del af de danskere, der for et år siden ville vælge Villy.
Ifølge flere SF'ere har partiet indgået så mange kompromiser, at det snart er svært at skelne SF fra Socialdemokraterne.
»Ledelsen skal mindes om, at SF er et selvstændigt parti. Man behøver altså ikke tale Socialdemokraterne efter munden hver gang,« siger et folketingsmedlem.
Men intet er så skidt, at det ikke er godt for noget. For meningsmålinger har i dag en så afgørende betydning, at den SF-lussing, der nu har sunget i månedsvis, kan få ledelsen til at vågne:
»Det eneste, ledelsen reagerer på, er meningsmålinger,« lyder en del af den kritik, der indtil videre primært holdes uden for citat.
Men Villy-effekten risikerer at blive erstattet af det lillebrorsyndrom, der har ramt de konservative - det bliver næppe lettere at holde kadencen, hvis SF kommer i regering uden egne klare mærkesager.

Leder side 2

