’Der bliver nok brug for politiet også efter revolutionen’
Enhedslisten kritiseres for at insistere på at forherlige revolutionen i sit principprogram. Nu går Liste Ø i gang med at revidere programmet. Selv om resultatet er uvist, så forventer Per Clausen, at politiet overlever revolutionen
En arbejdsgruppe på fire er gået i gang med at revidere Enhedslistens partiprogram, der under den seneste valgkamp var et rødglødende emne, da politisk ordfører Johanne Schmidt-Nielsen måtte svare på spørgsmål om programmets mange ord om revolutionen.

Enhedslisten tager første skridt til en revision af partiets omstridte principprogram.Partiets hovedbestyrelse har netop nedsat en arbejdsgruppe, som skal komme med et oplæg til et seminar i september om programarbejdet. Et arbejde, som skal munde ud i en drøftelse af principprogrammet på næste årsmøde.»Jeg mener, at der er behov for at se på programmet, som er for uklart og præget af problemstillinger fra 1990’erne,« siger Janne Gleerup, medlem af hovedbestyrelsen og den fire mand store arbejdsgruppe.Senest har Enhedslisten måtte forklare, fortolke og præcisere, hvordan principprogrammets omstridte formuleringer fra 2003 egentlig skal læses, efter at Socialdemokraternes gruppeformand, Henrik Sass Larsen, havde kaldt partiet for »ekstremt«.Selv om hverken Janne Gleerup – eller andre i Enhedslistens ledelse – på forhånd vil udtale sig nærmere om resultatet af arbejde med principprogrammet, så understreger hun, at et vigtigt spørgsmål netop bliver forholdet mellem Enhedslistens kortsigtede og langsigtede mål for samfundet.»Og ikke mindst de udfordringer, som handler om at forbinde disse. Det er ærgerligt, at debatten er kommet til kun at handle om det idealsamfund, vi forestiller os. Et idealsamfund som lige pludselig virker virkelighedsfjernt, når det bliver sat i forhold til realpolitikken. Men det spændingsfelt mellem realpolitikken og de langtsigtede mål gælder nu ikke kun for Enhedslisten. Det er et problem alle partier står med,« siger medlemmet af arbejdsgruppen.Arbejdsgruppen består, ud over Janne Gleerup, af medlem af hovedbestyrelsen og Folketinget Stine Brix samt hovedbestyrelsesmedlemmerne Mikael Hertoft og Jakob Lindblom. Sidstnævnte tilhører begge Enhedslistens venstrefløj og skal dermed være med til at forhindre, at arbejdet med principprogrammet graver de interne ideologiske grøfter endnu dybere.Enhedslistens principprogram blev allerede et rødglødende emne under den seneste valgkamp, da den populære politiske ordfører, Johanne Schmidt-Nielsen, pludselig måtte svare på spørgsmål om programmets mange ord om revolutionen, herskende klasser og forsøget på at »erstatte centrale dele af statsapparatet med nye nye folkemagtsorganer«.Selv om Johanne Schmidt-Nielsen prompte bebudede en gennemskrivning af principprogrammets »støvede« sprog, så lykkedes det dog ikke hovedbestyrelsen på årsmødet i maj at komme igennem med forslaget om, at der skulle ligge et nyt principprogram klar i 2013. Et program, som skulle sendes til afstemning i 2014.Lidt mere præciseI stedet vedtog årsmødet, at arbejdet nu går i gang, så et udkast til et nyt principprogram ligger klar til næste år. Først da tager årsmødeltagerne stilling til, om programudkastet skal til afstemning på et senere tidspunkt.Enhedslistens gruppeformand og medlem af hovedbestyrelsen, Per Clausen, forventer dog, at et revideret principprogram ender med at komme til afstemning i 2014.»Jeg er ikke meget for at sige, at der vil komme til at stå det og det. For det er netop en del af partidemokratiet, at medlemmerne afgør, hvad der skal stå. Men jeg sikker på, at formuleringerne omkring militæret og politiet vil blive lidt mere præcise, end de er nu. Eller i hvert fald taget højde for, at der nok bliver brug for politiet også efter revolutionen,« siger Per Clausen. Sammen med sin folketingskollega, Finn Sørensen, måtte gruppeformanden i går udsende et tre sider langt nyhedsbrev, hvor de understregede, at »Enhedslisten vil en fredelig, social og demokratisk samfundsudvikling«.Mange fejrer revolutionerFinn Sørensen erkender dog, at særligt principprogrammets afsnit om vejen til en »socialistisk samfundsomvæltning« lyder forældet i 2012: »Den diskussion manglede vi at tage i 2003. I stedet klarede vi os med nogle erfaringer fra 1970’erne, hvor der var en helt anden situation. Vi havde lige haft militærkuppet i Chile, Vietnamkrigen og andre forsøg på nationale befrielsesbevægelser, som var blevet mødt med en hård militær modstand. Men der trænger vi nok til lidt selvkritik i forhold til, at vi ikke dykkede ned i den problemstilling. Hvad vil det egentlig sige at gennemføre socialismen i et samfund som det danske? Det er den rigtigt spændende diskussion,« siger han.Enhedslistens mangeårige retspolitiske ordfører – og nuværende medlem af hovedbestyrelsen – Line Barfod, mener, at partiets problem skyldes, at mange i dag fejlagtigt kun forbinder fænomenet ’revolutionen’ med Sovjetunionen: »Der er faktisk mange mennesker i mange lande, som fejrer deres revolutioner – for eksempel USA og Frankrig. Lande, som har stolte traditioner med, at borgerne kræver medindflydelse på, hvad der skal ske ud over på valgdagen. Et demokrati er nemlig ikke kun, at borgerne møder op hvert fjerde år. Det er også, at de er aktive imellem valgene.«
