Politikere forargede over hemmeligt WHO-udvalg
Det er fuldstændig uacceptabelt, at WHO har et hemmeligt udvalg, som de facto træffer beslutninger om svineinfluenza, mener Dansk Folkeparti og den øvrige opposition. Sundhedsministeren vil gå ind i sagen

af Kristian Villesen og Louise Voller

Svineinfluenza
»Fuldstændig uacceptabelt,« »helt vildt,« »meget utrygt,« »helt igennem grotesk,« og »meget mærkeligt«... 


 »Fuldstændig uacceptabelt,« »helt vildt,« »meget utrygt,« »helt igennem grotesk,« og »meget mærkeligt«. Sådan lyder reaktionerne fra henholdsvis Enhedslisten, Socialdemokraterne, Dansk Folkeparti, SF og sundhedsminister Jakob Axel Nielsen (K) efter at Information lørdag kunne fortælle, at der findes et hemmeligt udvalg i WHO, som rådgiver generaldirektøren om spørgsmål vedrørende svineinfluenza.
Helt centralt
Den hemmelige komité er helt central og står blandt andet bag beslutningen om at gøre svineinfluenzaen til en pandemi - en beslutning som medicinalvirksomhederne siden har tjent styrtende med penge på, fordi mange lande - herunder Danmark -  har forpligtet sig til at købe vacciner af industrien i tilfælde af en pandemi. Derfor nytter det ikke noget, at der ikke er åbenhed om udvalgets sammensætning, mener Dansk Folkepartis sundhedsordfører Liselott Blixt:
»Vi går ind for gennemsigtighed. Man skal kunne se, hvad der sker mellem medicinalindustrien og beslutningstagerne. Industrien tjener tonsvis af penge på den her influenza, og derfor er det meget betænkeligt, at der i princippet kan sidde folk, der tænker mere på pengepungen end på, hvad der gavner offentligheden,« siger Liselott Blixt. Også Sundhedsminister Jakob Axel Nielsen finder strukturen problematisk:
»Det er et problem, at man ikke kan få at vide, hvem der sidder i udvalget.
Jeg har ikke noget imod at faglighed og industri taler sammen. Vi skal bare vide det, og det gør vi ikke nu.«
Magt og tryghed
Enhedslistens Per Clausen understreger den magt, som udvalget har:
»Det her er et udvalg, som har været med til erklære pandemi og igangsætte et enormt salg af vaccine og Tamiflu. Enhver forbindelse, der måtte være til medicinalindustrien, skal naturligvis afdækkes,« siger Per Clausen. SF's Jonas Dahl mener, at det er utrygt for danskerne, at der ikke er gennemsigtighed:
»Vi skal have fuld tillid til de oplysninger, der kommer fra WHO. Derfor dur det ikke med et hemmeligt udvalg. At generaldirektøren tilsyneladende bare kan nedsætte sin egen lille private gruppe, som kommer med anbefalinger,« siger Jonas Dahl. Socialdemokraternes Sophie Hæstorp Andersen mener, at udvalget bryder med de gængse demokratiske spilleregler:
»Jeg kender ikke traditioner for offentlig forvaltning rundt om i verden. Men set i dansk sammenhæng, så er det her helt vildt,« siger hun.
Partiet Venstre er det eneste parti, som Information har talt med, der ikke kritiserer det hemmelige udvalg:
»Det kan jeg ikke bare sådan uden videre forholde mig til - og slet ikke på baggrund af en avisartikel. Først skal vi have gravet et spadestik dybere, så vi kan se, hvad der er op og ned i den her sag,« siger Birgitte Josefsen (V).
Både Socialdemokraterne, SF og Enhedslisten vil stille spørgsmål om sagen til sundhedsministeren, der siger til Information, at han vil tage sagen op i WHO-regi: »Det her skal tages med, når vi skal evaluere hele forløbet omkring svineinfluenzaen,« siger Jakob Axel Nielsen.
HYPERLINK "mailto: "    HYPERLINK "mailto: "  

