'Jeg tør ikke klage igen'
Steve blev fyret, da han advarede om sikkerhedsproblemer på et britisk oliefelt. I dag fortier han alvorlige gasudslip, fordi han ikke vil miste sit job igen


 Oliearbejderen Steve frygter en alvorlig ulykke, hver eneste gang han er på arbejde på et felt i den britiske del af Nordsøen. Der er alvorlige problemer med sikkerheden på det anlæg, han arbejder på.
»Der lækker flydende gas  ud på dækket fra et rør, og det skaber fare for brand. Anlæggets ledelse kender godt til faren, men den gør ingenting,« fortæller den skotske oliearbejder.
Han forklarer, at der også løber flydende gas ud i havet fra installationen.
Der har tidligere været tilfælde af brand på installationen. Alligevel melder Steve ikke problemet til myndighederne. Han har før modtaget beskeden Not Required Back (Ikke ønsket tilbage, red.) efter at have klaget over sikkerheden på et andet oliefelt.
Hvad tror du det koster?
»Jeg blev blacklistet og gik uden arbejde i månedsvis. Hvis jeg sender en anmeldelse, kommer jeg ikke tilbage til feltet igen. Det er helt sikkert. Jeg har ikke råd til at gå på understøttelse, så jeg flyder bare med strømmen.«
Den midaldrende skotte ønsker ikke rigtige sit eget eller firmaets navn offentliggjort, da han frygter for konsekvenserne.
»Når man påpeger et problem derude, spørger lederne bare, hvad man mon tror, det koster at ordne. De har intet imod at bruge tid og energi på mindre sikkerhedsspørgsmål, men de alvorlige  der koster penge  dem ignorerer de,« siger Steve.
Lever med forholdene
Som offshore-ansat er han typisk to uger på Nordsøen og to uger hjemme. Han er ikke ansat af olieselskabet, men af et firma, der leverer mandskab til oliefelterne. Steve bliver derfor hyret ind til hver ny tur og kan fyres uden varsel. Han arbejdede i over fem år på sin gamle arbejdsplads, før han pludselig fik at vide, at han var uønsket.
»Jeg fik opkaldet to dage efter, jeg var kommet hjem fra platformen. Samme skæbne overgik andre af mine kolleger, der havde klaget over sikkerheden. Jeg fik aldrig nogen forklaring. Firmaet fortalte mig kun, at olieselskabet ikke ønskede mig derud igen.«
Steve fortæller, at hans tidligere overordnede har lagt pres på hans nuværende arbejdsplads for at undlade at hyre ham. Indtil videre har han dog beholdt jobbet.
»Jeg er alvorligt bange for en ny brand. Den kommer på en dag. Men ingen tør klage til ledelsen over de åbenlyse defekter,« siger Steve.
»Så man lever med forholdene. Du kan ikke vinde over de firmaer, hvis de først har smidt dig ud.«
Oliearbejderens navn og arbejdsplads er redaktionen bekendt

