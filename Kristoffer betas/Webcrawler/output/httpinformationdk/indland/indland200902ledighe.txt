Ledigheden rammer flere mænd end kvinder
Stigende ledighed rammer mandefagene hårdest, og det kan skabe en helt ny taberklasse af mænd, spår forsker. Oppositionen råber nu endnu højere på vækstpakke, men beskæftigelsesministeren afventer situationen


 De seneste tre måneder er ledigheden steget med 27 procent, og det er især mænd, der har fået fyresedlerne, viser gårsdagens nye ledighedstal fra Danmarks Statistik. For første gang er arbejdsløsheden derfor blevet højere blandt mænd end kvinder. 
Den nye gruppe af arbejdsløse mænd kan komme til at udgøre en helt ny samfundsklasse, der starter deres sociale deroute med en fyring, mener mandeforsker fra RUC Kenneth Reinicke:
"Hvis krisen bliver voldsom og langvarende, kan vi se konturerne af et mandligt taberproletariat," siger han.
Når mænd er overrepræsenterede i de nye ledighedstal, skyldes det, at flere mænd arbejder i de sektorer, som er hårdest ramt af arbejdsløsheden, siger Frederik Pedersen, chefanalytiker i AE Rådet:
"Arbejdsløsheden stiger stærkest på bygge- og anlægsområdet og i industrien. Dansk Metal, 3F og bygge-a-kasserne er nogle af dem, som er ramt, og der er en overrepræsentation af mænd," siger han og henviser til, at kvinderne umiddelbart er bedre sikret i den offentlige sektors 'kvindefag'.
Farvel til job og kone
Fag med korte opsigelsesfrister kan aflæses først i ledighedsstatistikkerne, men selv når de mange varslede funktionærfyringer bliver synlige om nogle måneder, vil mændene fortsat være overrepræsenterede.
"Vi vil nok se en bedre balance med tiden. Men det er den private sektor, der er hårdest ramt, mens beskæftigelsen i offentlige sektor fortsat vil stige," siger Frederik Pedersen og tilføjer: 
"Det er meget atypisk, for tidligere har kvinderne haft den højeste arbejdsløshed."
Hos 3F mærker man også, at især de unge mænd i byggeriet og industrien rammes af nedgangen. Ledigheden blandt de 16-24-årige mænd er allerede steget fra 5,5 til 12 procent siden januar 2008. 
Det er et kæmpetab af ressourcer, mener cheføkonom Anita Vium, 3F:
"De har sværere ved at komme tilbage på arbejdsmarkedet, hvis de mangler erfaring og tilknytning. Hvis de marginaliseres, er det rigtig mange ressourcer, der går tabt, fordi de har så mange arbejdsår i sig," siger hun.
Kenneth Reinicke bekræfter ressourcetabet, og forudsigelserne er dystre på mændenes vegne. Det er nemlig ikke kun jobbet, de taber.
"Kvinder gifter sig ikke så gerne nedad, og på den måde kan det blive en tredobbelt marginalisering af mændene, hvor de både mister deres job, bliver forladt og har svært ved at finde partnere," siger Kenneth Reinicke.
Mens arbejdsløse kvinder tidligere "har fundet ly i moderskabet", vil mændene, "risikere at komme ud i nogle meget triste scenarier", fordi et liv som hjemmegående far "vil være en kæmpe trussel mod deres maskulinitet," siger han og mener, at omskoling bliver den nødvendige konsekvens for mange.
Mens ledighedstallene generelt stiger, mener oppositionen, at arbejdsmarkeds-situationen understreger behovet for en hurtig vækstpakke.
Regeringen afventer udviklingen, siger beskæftigelsesminister Claus Hjort Frederiksen (V).
"Regeringen er meget op-mærksom på udviklingen, og vi gør, hvad vi kan. Det svære er at finde det rigtige tidspunkt at sætte ind på," siger ministeren med henvisning til vækstpakken, som også VK er åbne over for.


