Venstre skærper profilen
Tryghed og bløde værdier præger umiddelbart udnævnelsen af de nye ministre, men i Venstre lægger man an til at skærpe profilen. Kampen mod oppositionen skal tages op, og unge kvinder skal sælge billetter


 "Jeg skal i hvert fald ikke vælges, fordi jeg er kvinde."
For en måned siden gentog Venstres daværende politiske ordfører Inger Støjberg sin modstand mod kønskvotering. Når hun i går fik posten som beskæftigelses - og ligestillingsminister skyldes det utvivlsomt, at hun som politisk ordfører troligt har tjent sit parti og regeringen siden valget i november 2007. 
Men man skal være mere end almindelig naiv for at tro, at køn ikke spiller en rolle i udnævnelsen af såvel Inger Støjberg som den nye indenrigs- og socialminister Karen Ellemann. 
Venstre har nemlig et problem med de kvindelige vælgere, og med en ligestillingspolitik, der ikke har ført til synderlig forbedring i forhold til hverken ligeløn eller tildeling af topposter i erhvervslivet, har regeringen brug for kvindelige ansigter udadtil. 
Og selv om Karen Ellemann i går måtte søge at imødegå sexistiske spørgsmål som:
"Hvad kan du bidrage med som kvinde?", er der ingen tvivl om, at også hendes køn sammen med flid og en troværdig fremtoning, gør hende til et oplagt valg:
"Vi kan ikke skifte en kvinde ud for en mand," som en Venstre-minister udtrykte det forud for rokaden.
Smæk til Søvndal
På en enkelt plads skifter Venstre dog netop en kvinde ud med en mand - nemlig på posten som politisk ordfører. Den plads overtager Peter Christensen, som primært har gjort sig bemærket i sit forsvar for Lars Løkke under bilagssagen. 
Peter Christensen, der hidtil har haft jobbet som finansordfører, er kendt som en af de liberale unge kræfter, og der vil med ham i spidsen blive plads til lidt mere markante meldinger, end man har set hidtil - om end det bliver begrænset. Som politisk ordfører skal Peter Christensen primært forsvare regeringens politik, og den vil der ikke blive ændret markant på. Til gengæld skal der oprustes på arbejdsindsatsen. Efter mere end syv år som regeringsbærende parti er fliden i Venstregruppen til at overse. Især er der behov for at angribe oppositionen og udstille uenighederne mellem S, SF og R, lyder vurderingen internt i Venstre.
Ikke mindst Villy Søvndal kan imødese forsøg på at blive 'afsløret' som fundamentalistisk socialist.
På den liberale front kan Venstre tænkes at profilere sig på mindre måle- og veje-kultur. Ikke mindst i forhold til kommunerne og den borgernære velfærd, som har været underlagt stadig stigende krav om dokumentation. Men når det kommer til kerneområderne som rets- og udlændingepolitik samt den økonomiske styring vil kursen være den samme: 'Fast og fair,' som den gængse betegnelse lyder.
8:11 til kvinderne
De Konservative kan i disse dage glæde sig over betydeligt bedre målinger end Venstre. Og mens Venstres kvindelige ministre - med undtagelse af Birthe Rønn Hornbech - har været temmelig usynlige, så har konservative med Lene Espersen, Henriette Kjær og Connie Hede-gaard, der ved en senere rokade spås at få posten som udenrigsminister, kvindelige profiler, der kan sælge billetter. Selv om det endnu ikke har givet betydelig bonus blandt deres medsøstre i vælgerkorpset, er Venstres Lars Løkke Rasmussen og Claus Hjort Frederiksen i spidsen sat under pres for også at kunne fremvise driftige yngre kvinder. Inger Støjberg lagde i går vægt på, at ligestillingen i Danmark fungerer - lige med undtagelse af indvandrerkvinderne. Som ny ligestillingsminister vil hun holde fast i sin liberale holdning, imens kan kønskvoteringen til regeringen så ske ad bagdøren. Samlet set står det nu 8:11 til kvinderne i VK, og den andel må ikke falde frem mod et valg, hvor man er oppe mod en kvindelig socialdemokratisk statsministerkandidat. 


