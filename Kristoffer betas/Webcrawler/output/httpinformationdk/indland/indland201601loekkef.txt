Løkke om flygtningeudgift: Det kommer til at gøre ondt
Lars Løkke Rasmussen erkender, at flygtningepresset er stort. Og lykkes det ikke at bremse tilstrømningen og få flygtninge i arbejde, så vil Danmark havne i en svær situation


 »Det er helt oplagt, at kommunerne ligesom resten af Danmark er udfordret af den flygtningebølge, vi har set.«
Sådan lyder det fra statsminister Lars Løkke Rasmussen (V), mens kommunerne i disse dage advarer om, at flygtningene efterlader en milliardregning. I 2016 og frem får kommunerne brug for 1.200 flere pædagoger, 300 ekstra modtagerklasser og 80 ekstra daginstitutioner, hvis den nuværende normering skal holde, når flygtningene kommer ud i kommunerne, lyder det fra KL.
Lars Løkke Rasmussen erkender, at flygtningepresset er stort. Og lykkes det ikke at bremse tilstrømningen og få flygtninge i arbejde, så vil Danmark havne i en svær situation:
»Hvis ikke vi får flygtningepresset håndteret, så kommer det til at gøre ondt på os,« siger Lars Løkke Rasmussen og tilføjer: »Der bliver skabt et billede af, at man kan få det her til at gå væk ved bare at tage nogle ekstra penge et eller andet sted. Men det kan vi ikke. Vi har kun de penge til rådighed, som danskerne har betalt i skat. Dem kan vi kun bruge én gang.«
»Hvis ikke vi får udlændingespørgsmålet under kontrol, så kommer der en regning, som kun kan betales af os danskere i form af skat. Eller i form af andre ting vi gerne ville, som så ikke kan lade sig gøre.«
– Du har en lille milliard kroner, som du vil bruge på skattelettelser. Det kunne du vel bruge på at dække denne regning?
»Det er præcis derfor, jeg har sagt, at vi nu er nødt til at skubbe spørgsmålet om skat, fordi vi må bruge al vores energi på at håndtere denne situation. Det er en sten på vejen til skattelettelser og alt muligt andet. Det er ikke let,« siger han.
Ritzau

