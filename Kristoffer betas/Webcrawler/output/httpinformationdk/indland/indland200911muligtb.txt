Ikke muligt at brevstemme på Enhedslisten i Nordjylland
En brevstemme på Enhedslisten i Region Nordjylland var indtil i går ikke mulig for vælgere i Aalborg Kommune. De havde begået en bommert. Enhedslisten kræver omvalg. Regionsformand og ekspert kalder fejlen 'fatal', men slår koldt vand i blodet
Det er ikke fordelagtigt at være sidst i alfabetet, som Liste Ø - Enhedslisten - har måttet konstatere. De er 'faldet af' de faxede A4-ark med valgbare kandidater ude i flere lokaler, hvor der brevstemmes i Nordjylland.

Liste Ø - Enhedslisten var ikke til at få øje på for vælgere, der ville brevstemme til regionsvalget i Aalborg Kommune. Det er resultatet af en menneskelig fejl i kommunen, hvor kun tre ud af den fire sider lange kandidatliste var at finde på et af Aalborg Kommunes biblioteker.Enhedslisten røg dermed af kandidatlisten, så vælgerne ikke kunne se, at det var muligt at stemme på partiet.Også fejl i FrederikshavnI Frederikshavn Kommune kunne borgerne kun stemme på spidskandidaten - og ikke partiets 13 andre opstillede regionskandidater.Fejlene får nu Enhedslisten til resolut at kræve omvalg.»Det er under al kritik, og det er et kæmpe problem for demokratiet, at vælgerne ikke kan se, hvem der er opstillet. Jeg ser ikke andre muligheder end at klage til Indenrigsministeriet over valgproceduren og kræve, at valget går om,« siger spidskandidat for Enhedslisten til Regionsrådet i Nordjylland Jens Otto Madsen, og påpeger, at Aalborg og Frederikshavn Kommune som minimum må kontakte de brevstemmende borgere og give dem mulighed for omvalg.Også folketingsmedlem for Enhedslisten Per Clausen forlanger omvalg med henvisning til, at fejlen også rammer S, SF og Centerpartiet som Enhedslisten er i valgforbund med:»Det er ganske enkelt skandaløst, og valget må erklæres ugyldigt og gå om.«Koster stemmerRegionsrådsformand Ulla Astman, der er socialdemokrat, er ærgerlig over den opsigtsvækkende fejl, som hun kalder »dybt beklagelig«. Hun ser dog ingen grund til omvalg.»En menneskelig fejl er desværre, hvad der kan ske. Det kan naturligvis godt koste stemmer, men nu er hele maskineriet i proces, så mon ikke Aalborg Kommune finder en hensigtsmæssig løsning.«Valgforsker ved Journalisthøjskolen Roger Buch kalder hændelsen »en fatal fejl,« men heller ikke han ser nogen grund til omvalg.»Løbet er endnu ikke kørt. Folk har mulighed for at møde op og ændre deres brevstemme, hvis de har fortrudt,« siger han, men påpeger, at de, der er rejst ud af landet, naturligvis har et problem, fordi de ikke kan afgive en ny brevstemme eller give en anden fuldmagt til at stemme på deres vegne.Indenrigs- og Socialministeriet oplyser til Information, at de vil behandle en eventuel klage, men kan på nuværende tidspunkt ikke sige noget om udfaldet.Enhedslistens spidskandidat i regionen, Jens Otto Madsen, er fastbesluttet på at klage:»Selv om det skyldes en fejl, så minder det om tilstandene i Iran eller andre diktaturstater.«
