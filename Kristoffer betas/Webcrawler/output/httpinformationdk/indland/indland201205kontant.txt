Kontanthjælps-modtagere mister købekraft år for år
Danskere på dagpenge og kontanthjælp kan se frem til at miste købekraft frem mod 2020 med regeringens udspil til skattereform. Enhedslisten kalder det en ’hån’ mod de arbejdsløse


 2.000 kroner mindre i købekraft allerede fra næste år. Sådan lyder meldingen fra regeringen til de danskere, der er på kontanthjælp eller dagpenge, i udspillet til skattereform, som blev præsenteret i går.
Her sagde statsminister Helle Thorning-Schmidt (S), at »der er ikke tale om, at man udhuler købekraften. Vi har netop indrettet det sådan, at købekraften i forhold til overførselsindkomster bliver bevaret«.
Og udenrigsminister Villy Søvndal supplerede på pressemødet:
»De ledige vil også i fremtiden have mulighed for at købe det samme nede i supermarkedet,« sagde han.
Men ifølge regeringens egne tal i udspillet ’Danmark i arbejde’ vil realvæksten i overførselsindkomsterne allerede i 2013 være en procent lavere end planlagt. Det svarer cirka til 2.000 kroner om året for hver enkelt kontanthjælpsmodtager eller dagpengemodtager.
Først i 2020 vil købekraften for overførselsindkomsterne ifølge regeringens udspil igen være på niveau med i år.
’Det passer ganske enkelt ikke’
Meldingen på gårsdagens pressemøde fra regeringens absolutte topministre vækker harme hos støttepartiet, Enhedslisten.
»Det passer ganske enkelt ikke, hvad de siger på pressemødet. Det virker som om, at regeringen forsøger at maskere, at de vil forringe vilkårene for de arbejdsløse og svageste i samfundet. De er nødt til at være ærlige, når de lægger tingene frem,« mener Enhedslistens finansordfører, Frank Aaen.
I går kom det også frem, at dagpengemodtagerne frem mod 2022 vil få omkring 13.000 kroner mindre om året, fordi regeringen ønsker, at overførselsindkomsterne fremover skal følge prisudviklingen – og ikke lønudviklingen, som tilfældet er i dag.
Det vil betyde, at hvor dagpengemodtagerne kunne se frem til en stigning på 56.700 kroner om året i 2022, så må de nøjes med en stigning på 43.400 kroner om året.
»Det er utroligt, at de, der er allerrigest og i arbejde, er sikret en stor stigning i deres disponible indkomst af denne regering, og så mener regeringen åbenbart, at de, der har allermindst, skal se, at deres realindkomst direkte falder til næste år, mens de skal vente syv år på at få deres købekraft tilbage. Det er en hån mod de arbejdsløse,« siger Frank Aaen.
Lang indfasning
Hos Radikale Venstre erkender skatteordfører Nadeem Farooq, at regeringens udspil til en ny skattereform kommer til at ramme de danskere, der er på overførselsindkomst i de kommende år, hårdt.
»Samlet set bliver købekraften ikke berørt, men vi indfaser det over en lang årrække, og det vil give nogle forskydninger,« siger Nadeem Farooq.
For Nadeem Farooq giver det ikke en social ubalance, at reguleringen af overførselsindkomsterne slår hårdest igennem allerede til næste år.
»Hele målsætningen er at gøre det mere attraktivt at arbejde. Det er slet ikke meningen, at nogle skal være så mange år på hverken dagpenge eller kontanthjælp. Derfor synes jeg sådan set, at det er rimeligt,« siger han.
I Dansk Socialrådgiverforening mener formand Bettina Post, at det har stor betydning for dagpenge- og kontanthjælpsmodtagerne, hvis deres købekraft bliver reduceret med 2.000 kroner om året.
»Overførselsindkomsterne er over en årrække blevet udhulet, og derfor betyder det meget for den enkelte, hvis der sker en yderligere reduktion. Det kan føre til yderligere fattigdom i værste tilfælde,« vurderer Bettina Post.
Det er regeringens målsætning, at det bedre skal kunne betale sig at arbejde, end det kan i dag. Men lavere overførselsindkomst kan resultere i, at dagpenge- og kontanthjælpsmodtagerne bliver fastholdt i arbejdsløshed. Det vurderer Bettina Post.
»I de første måneder som arbejdsløs bliver man ikke fattig, men efter en længere periode uden job, begynder livskvaliteten at dale, tøjet bliver slidt, og man begynder måske at spare på tandlæge og andet, der kan gøre, at man ser pænere ud, når man skal til jobsamtale. Det kan ende i en ond cirkel,« siger Bettina Post.

