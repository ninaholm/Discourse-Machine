’En ny måde at tænke global klimapolitik på’
Lars Løkke Rasmussen er kommet i strid politisk modvind efter en række dyre flyrejser som formand for Global Green Growth Institute. Men hvad er det for en organisation, Venstre-formanden står i spidsen for?
Lars Løkke Rasmussen (V) er formand for GGGI (Global Green Growth Institute) og har i den forbindelse rejst en del – på en måde, som har udløst kritik. Udviklingsorganisationen GGGI blev oprettet i juni 2010, og Lars Løkke Rasmussen overtog formandsposten to år senere.


 
	GGGI. De fire blokbogstaver står for ’the Global Green Growth Institute’ og er den seneste uge blevet nævnt i et utal af artikler om Venstres formand, Lars Løkke Rasmussens, flyrejser på første klasse. Men hvad er det egentlig for en organisation, den forhenværende statsminister står i spidsen for, når han flyver rundt i verden?

	Esben Alslund-Lanthén fra Mandag Morgens klimatænketank Sustania beskriver GGGI som en udviklingsorganisation, der arbejder i spændingsfeltet imellem klima-, vækst- og udviklingsarbejde.

	»Helt overordnet vil GGGI promovere den grønne vækstdagsorden, dvs. det, at man ikke behøver at lede mere CO2 ud i atmosfæren, når man producerer mere og tjener flere penge. Det gør de særligt ved at fokusere på, hvordan udviklingslande kan lære af andre stater, og hvordan stater og virksomheder kan samarbejde bedre,« forklarer Esben Alslund-Lanthén.

	»Ideen er, at udviklingslandene skal springe det udviklingskridt over, hvor man producerer en hel masse på en meget svinende måde uden at tænke på klimaet, og i stedet springe direkte til en mere ressource- og klimavenlig økonomi. Det er retfærdiggørelsen ved at bruge udviklingsmidler til at støtte GGGI.«

	Grøn vækst

	Selvom ideen om ’grøn vækst’ efterhånden klinger naturligt i mange danske ører, er det ikke nødvendigvis tilfældet i resten af verden, hvor mange er skeptiske overfor, hvorvidt høje vækstrater og CO2-reduktioner kan følges ad, forklarer Lau Blaxekjær, der skriver ph.d. om global klimapolitik på Københavns Universitet. Men Danmark og Sydkorea har et særligt fællesskab, når det kommer til grøn vækst, fortæller han. Begge lande arbejder målrettet med grøn vækst, og begge lande ønsker at udbrede deres måde at tænke klima og udvikling på.

	»Grøn vækst som globalt begreb er opstået og fremmet i Sydkorea. Det går tilbage til 2005, og GGGI blev oprettet som en organisation, der skulle arbejde med begrebet,« fortæller han.Da GGGI blev en realitet i juni 2010 i Seoul, var det således et led i den daværende sydkoreanske præsident Lee Myung-baksbetydelige satsning på grøn vækst. Og Danmark var hurtige til at tilslutte sig. Ifølge Lau Blaxekjær gav Lars Løkke Ramussen og Lee Myung-bak under COP15 hinanden håndslag på at samarbejde om at promovere det grønne vækstbegreb. Det var derfor naturligt, at Folketingets finansudvalg i maj 2011 gav GGGIen bevilling på 90 mio. kr. over tre år fra klimapuljen, der er en del af udviklingsbistanden. Samtidig etablerede Danmark Global Green Growth Forum med base i Udenrigsministeriet, der ligesom GGGI har fokus på grøn vækst og samarbejder tæt med GGGI.

	Det bedste man kan gøre

	Mattias Söderberg, klimarådgiver i Folkekirkens Nødhjælp, kalder bevillingen til GGGI for »en relativt stor del« af den samlede klimapulje, der årligt er på 500 mio. kroner. Han er generelt glad for GGGI’s brede fokus på både klima, vækst og udviklingsarbejde: »Udvikling handler ikke kun om madpakker og flygtningelejre,« som han siger. »Der er også brug for vækst.« Alligevel frygter Mattias Söderberg, at GGGI’s arbejde kan ende med at komme de rigeste lande mere til gode end de fattige.

	»Vores bekymring med GGGI har været, at de har for meget fokus på de lande, der ikke har brug for hjælp. For der er rigtig mange vækstøkonomier med: Sydkorea, Brasilien, Kina, Indonesien. Klimafinansiering skal bruges til at støtte op om at nedsætte udspillet fra ulandene, ikke til at gøre de rige lande rigere.«

	GGGI’s grønne initiativer er da heller ikke et filantropisk foretagende, fortæller Lau Blaxekjær. De 18 lande, der samarbejder med GGGI, har også øjnene fast rettet på indtjeningsmulighederne:

	»Det er klart, at der er et underliggende ønske om at få koreanske virksomheder ind på nye markeder, og det gælder også for Danmark. Men det er jo netop det økonomiske incitament, der er nødvendigt, for at det skal kunne betale sig at investere i klima og udvikling,« mener Lau Blaxekjær, der beskriver GGGI som »en ny måde at tænke global klimapolitik på«.»De principper, som GGGI arbejder efter, er efter min overbevisning nogle af de bedste redskaber, man i øjeblikket har til at gøre noget ved både klimaet og fattigdom,« siger han,men tilføjer, at han endnu ikke har kunnet vurdere de enkelte projekter.Lau Blaxekjær fortæller, at GGGI grundlæggende arbejder med to ting: At skabe kontakt imellem offentlige myndigheder i ulandene og private virksomheder fra hele verden, der gerne vil arbejde med grønne initiativer. De leverer ikke vindmøller eller vandpumper, men ’bløde’ ydelser som rådgivning, analysearbejde og politikformulering.Desuden finansierer GGGI forskning i grøn teknolog, ’best practice’ og »tænketanksvirksomhed«, som Söderberg formulerer det.

	»Det handler meget om at skubbe til processer og lave vidensdeling, så man sikrer, at man får en bedre politik, der kan sørge for, at udviklingen går den rigtige vej.«

	Hos WWF i Danmark er klima- og miljøchef John Nordboe skeptisk over for GGGI’s arbejde. Han kalder det »varm luft«: »Man får indtrykket af, at det her handler om, at vi gerne vil være bonkammerater med Sydkorea. Der ligger noget strategisk tænkning bag, der ikke for alvor har noget med sagen at gøre. Derfor sætter vi stort spørgsmålstegn ved meningen med at lave sådan noget som GGGI,« siger John Nordboe. Han så hellere pengene fra ministeriets klimapulje gå til de mange fonde, der findes i FN-systemet.

