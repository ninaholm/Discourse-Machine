Nogen i SF lyver om DF-sag
SF's ledelse ville ikke diskutere DF på deres landsmøde, men det kom de alligevel til, da det blev afsløret, at Özlem Cekic skulle være blevet truet til at trække i land med et DF-forslag. Ole Sohn afviser at kende noget som helst til noget. En af dem lyver


 Dansk Folkeparti blev uventet et stort tema på SF's landsmøde, der skulle have været helliget erhvervspolitik. Det var ellers bestemt ikke planen, at det formentligt sidste landsmøde inden et folketingsvalg skulle bruges på DF, for mødet var, som Villy Søvndal formulerede det i sin afsluttende tale, »et af de mest skelsættende landmøder i SF's historie«, og formanden havde også meldt ud, at landsmødet ikke var til for fnidder, men skulle bruges til at se fremad.
Helt gnidningsfri blev weekenden dog ikke, selvom debatten fra talerstolen var præget af mindre intern kritik af SF-toppens linje, end man kunne have forventet. Tilslutningen til forsvarsforliget var stort set det eneste, der fik kritikerne ud af hullerne under den frie debat fredag aften, og tilsyneladende havde alle lagt sagen om Holdberg-skolen bag sig.
Men lørdag blev idyllen og disciplinen brudt, da det i Berlingske Tidende kom frem, at SF's gruppeformand, Ole Sohn, skulle have truet partiets socialordfører, Özlem Cekic med at fratage hende ordførerskabet, hvis hun ikke trak i land med et forslag, som hun sammen med tre SF-lokalformænd ville have sat til afstemning på landsmødet.
Forslagets pointe var, at SF skulle gå til valg på at sætte Dansk Folkeparti uden for indflydelse. Men ifølge lokalformændene modsatte Ole Sohn sig, at forslaget skulle debatteres på landsmødet og truede på grov vis Özlem Cekic med at fratage hende titlen af socialordfører.
Cekic er kendt for i SF's gruppe at være kritisk over for ledelsens linje og er typen, der siger, hvad hun mener - også når hun bliver bedt om ikke at gøre det.
I sagen om truslerne, har hun dog ikke åbent villet hverken be- eller afkræfte, hvad der er op og ned. Lokalformændene, der heller ikke vil tale om sagen mere, fastholder alt, hvad de har sagt til Berlingske Tidende, selvom Sohn over for en hær af journalister bedyrer, at han hverken har truet socialordføreren, holdt møde med hende eller overhovedet talt med hende om sagen. Søvndal svarer også, at han »ikke kender noget til den sag.«
Cekic eller Sohn lyver
Enten lyver Cekic altså, eller også gør Sohn, og begge dele er uheldigt for dem hver især. Historien har måske allerede rokket medlemmernes syn på Ole Sohn, der stillede op til landsledelsen i SF. Her stemte kun 173 ud af 430 på Ole Sohn, der dog blev valgt til ledelsen. Sandsynligvis vil både Özlem og Sohn skrive sagen ind i glemmebogen over kontroverser for ikke at så yderligere tvivl om hinandens troværdighed og rippe op i en sag, de ikke mener, vedkommer offentligheden.
Under alle omstændigheder fik Özlem Cekic sin vilje så langt som, at landsmødet kom til at diskutere forholdet til Dansk Folkeparti, om end SF-toppen slap for en potentielt ubehagelig afstemning blandt de lokale SF'ere.
Søvndal brugte en del af sin afsluttende tale på at forholde sig til DF, men kaldte debatten for 'det rene vrøvl' og understregede, at det var noget modvilligt, at han brugte tid på sagen.
»Det er ikke en børnehave, vi er på vej i mod. Vi er på vej imod at regere et land,« sagde han og udlagde så SF's linje: Hvis der kommer et godt forslag fra DF en dag, skal SF ikke modsætte sig det, blot fordi det kommer fra DF. Derfor skal SF heller ikke tage nogle principielle beslutninger om at »dæmonisere og stemple politiske modstandere,« sagde Søvndal, der rundede af med et løfte, der så ud til at tilfredsstille de fleste landsmødedeltagere: »DF bliver aldrig en del af en regering sammen med SF, det kan jeg garantere.«

