Liberal Alliance afgør, om Lene Espersen kan gå fri
Venstres Britta Schall Holberg erklærer sig klar til at undersøge mailsagen - og dermed er det Liberal Alliance, der afgør, om udenrigsminister Lene Espersen kan gå fri eller skal svare for sig i en undersøgelse


 Det er bliver op til Liberal Alliances tre mandater i Folketinget at afgøre, om der skal laves en uvildig undersøgelse af sagen om overbetaling af privathospitalerne og Lene Espersens udtalelser til Folketinget om emnet.
Det står klart, efter at Venstres Britta Schall Holberg i går erklærede sig parat til at stemme for en uvildig undersøgelse af sagen.
»Jeg synes efterhånden, at der er kastet så meget smuds op, at vi alle sammen har brug for at få undersøgt, hvad der er op og ned i sagen. Jeg tror ikke, at der er noget i det, men jeg synes ikke, vi kan leve med, at alle bliver sat under mistanke,« sagde hun til DR Nyheder.
Hvor Kristendemokraternes Per Ørum Jørgensen afviser en undersøgelse, stiller Fokus' Christian H. Hansen sig på oppositionens side. Dermed har VKO kun 88 ud af de nødvendige 90 mandater i Folketinget til at gardere sig mod oppositionens krav om en kulegravning.
Kan ende med en 'næse'
Men Liberal Alliances formand, Anders Samuelsen, afviser at tage stilling til sagen endnu.
»Der kommer hele tiden noget nyt frem i denne her sag. Så nu vil vi lige se tiden lidt an,« siger han med henvisning til et samråd i Finansudvalget i sagen i næste uge.
Selv, hvis regeringen undgår en undersøgelse, kan det stadig ende med en kritik fra Folketinget af Lene Espersen - en såkaldt »næse«. Dansk Folkeparti erklærer sig åbent over for at give en næse, men vil ifølge næstformand Peter Skaarup også afvente samrådet i næste uge.
Hvis det kommer til en afstemning om sådan en kritik - uden et egentlig mistillidsvotum - vil Venstres formand for Sundhedsudvalget, Preben Rudiengaard, også være klar til at stemme for
»Hvis det er en reprimande med den præcedenseffekt, at vi i fremtiden undgår den slags fra en minister, så kan jeg godt stemme for,« siger Rudiengaard om Lene Espersens indrømmelser af, at hun svarede på noget andet, end hun blev spurgt om, da hun i maj sidste år i Folketinget skulle gøre rede for sine udtalelser om overbetaling til privathospitaler.
Rudiengaard har tidligere også opfordret til en undersøgelse af, om der er blevet slettet belastende mails i flere ministerier i sagen.
Men efter både Sundhedsministeriet og Økonomi- og Erhvervsministeriet har afvist, at der er blevet slettet noget, erklærer han sig tilfreds med dét.


