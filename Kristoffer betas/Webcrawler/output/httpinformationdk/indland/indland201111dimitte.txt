Dimittend-ledighed koster staten dyrt
Ledigheden blandt nyuddannede koster statskassen en kvart mia. kr. årligt. Alligevel har regeringen kun sat 55 mio. kr. mere af på finansloven til at sætte ind mod den høje dimittend-ledighed. Det er langtfra nok, vurderer eksperter


Bare seks måneders ledighed som nyuddannet kan tydeligt ses på lønsedlen og risikoen for at blive arbejdsløs selv mange år efter. Det betyder store tab for statskassen, viser en af de hidtil største undersøgelser af konsekvenserne af dimittendledighed.Undersøgelsen er lavet af Arbejderbevægelsens Erhvervsråd (AE) i samarbejde med Dansk Jurist- og Økonomforbund (DJØF) blandt de 272.000 personer, der tog en videregående uddannelse fra 1992 til 2002.Konklusionen er trist: Et halvt års dimittendledighed betyder selv syv år efter 15 procent mindre i løn end gennemsnitslønnen. Ligesom risikoen for arbejdsløshed også er 22 procent større.»Det har overrasket os, at dimittendledighed har så signifikante effekter på lang sigt,« siger Mie Dalskov Pihl, der er økonom i AE og står bag undersøgelsen.Den høje ledighed giver dog også en kvart mia. kr. mindre i statskassen om året. Til sammenligning har regeringen sat 55 mio. kr. mere af de næste to år til at skabe kontakt mellem de ledige nyuddannede og virksomhederne. Og det er langtfra nok, vurderer Flemming Ibsen, der er professor på Center for Arbejdsmarkedsforskning, Aalborg Universitet.»Der skal meget mere til. Set i forhold det kolossale tab, som dimittendarbejdsløshed betyder for samfundet, skulle man tage problemet langt mere alvorligt, fordi det simpelthen er dumt ikke at gøre noget,« siger Flemming Ibsen.Offentlig-privat indsatsFlemming Ibsen mener, der er behov for, at de ledige nyuddannede kunne gøre nytte og skabe bedre service i den offentlige sektor.»Hvorfor skal vi betale økonomer, sygeplejersker og lærere for ikke lave noget, når vi kunne få bedre service for pengene og forhindre en betydelig større regning på længere sigt på grund af langtidsledighed og marginalisering,« spørger Flemming Ibsen, der også mener, at der skal satses massivt på at få de ledige i arbejde i den private sektor, fordi det er med til at generere vækst og innovation.Nina Smith, professor i nationaløkonomi på Aarhus Universitet, er enig i, at dimittendledighed skal tages langt mere alvorligt.»Ledighed har en ar-effekt på de unge mennesker, når man stadig kan måle det på både arbejdsløshed og timeløn syv år efter. Samfundet må være interesseret i, at vi ikke taber den investering, man har lavet i uddannelse, og det her viser et overraskende stort tab,« siger Nina Smith.Hun ser det som et strukturelt problem, at vi uddanner så mange unge til arbejdsløshed og samtidig har en overvægt af små og mellemstore virksomheder, hvor væksten er gået i stå.»I den situation vi står i med høj ledighed af nyuddannede, er der ekstra god grund til, at de kommer de små og mellemstore virksomheder til gavn, fordi de er med til at skabe vækst, men det kræver en satsning på at skabe kontakt imellem de højtuddannede og virksomhederne,« siger Nina Smith.En stor del af de penge, regeringen har sat af til at bekæmpe ledighed, retter sig efter Flemming Ibsens mening mest mod fag- og ufaglærte mænd:»Og det er godt, for de har brug for opkvalificering, men det hjælper ikke de højt- og mellemuddannede særlig meget.«Men ifølge chefkonsulent i DJØF Ole Bech Lykkebo behøver indsatsen ikke at koste det store. At finde højtuddannede og virksomheder, der passer sammen, koster kun 10.000 kr. per person og betyder i 2/3 af tilfældene, at den nyuddannede får job.Beskæftigelsesminister Mette Frederiksen (S) mener ikke, de højt- og mellemuddannede bliver overset i regeringens indsats mod ledighed: »Men vi står i en meget svær økonomisk situation, derfor er det begrænset, hvad vi kan gøre,« siger hun.
