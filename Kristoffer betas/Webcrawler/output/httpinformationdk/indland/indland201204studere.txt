Studerende får færre timer trods millionoverskud
På Københavns Universitet kan nye danskstuderende se frem til færre timer om ugen på grund af stram økonomi. Studenterrådet kalder det frustrerende, når KU netop har fået 335 millioner i overskud


 En ny studieordning på dansk- og på høretalepædagogstudiet på Københavns Universitet skærer antallet af ugentlig undervisning fra 12 til 8 timer. Mens universitetet netop er kommet ud af 2011 med et uventet stort overskud på 335 millioner kroner, bliver der skåret ned på timetallet for de nye dansk- og høretalepædagogstuderende »af økonomiske hensyn«, fremgår det af det seneste referat fra studienævnet på Nordisk Institut.
Den gamle studieordning var for dyr i forhold til de midler, man har fået stillet til rådighed, siger studieleder Henrik Blicher.
»Den var ikke tilrettelagt ud fra studieøkonomiske hensyn, men var alene et resultat af nogle faglige forhold. Så nu har vi lavet en enklere og mere realistisk studieordning, som ikke lever over evne,« siger han.
Den nye ordning træder i kraft til september og vil berøre omkring 280 nye studerende. Næstformand i studienævnet og studenterrepræsentant for dansk, Mikkel Nordvig, er egentlig glad for den nye ordning, der har medført nødvendige forenklinger af studiets indretning. Men studenterrepræsentanterne har også advaret om, at færre timer kan føre til større frafald og ensomhed blandt de studerende.
»Samlet set er ordningen bedre, men det er en skam, at der ikke er samme antal timer,« siger han. Formand for studenterrådet på Københavns Universitet, Bjarke Lindemann Jepsen, kalder det et grelt eksempel på, at man skærer ned lokalt på institutterne, mens man sparer op centralt på universitetet.
»Det er frustrerende, at man sparer en milliard op i egenkapital, som manifesterer sig i nedskæringer på dansk og andre steder,« siger Bjarke Lindemann Jepsen, der også nævner bibliotekslukninger på samfundsvidenskab og videoforelæsninger på jura som andre aktuelle sparetiltag.
Fyringer og overskud
Allerede inden det store overskud diskuterede universitetsbestyrelsen, om man kunne tillade sig at skære ned, samtidig med at universitetet havde overskud. Ledelsen havde i 2011 budgetteret med et overskud på 58 millioner kroner, men planlagde samtidig at nedlægge 200 stillinger.
Medarbejdervalgt bestyrelsesmedlem og professor i økonomi Niels Kærgård stemte imod budgettet. Men trods det uventet store overskud vil han endnu ikke være bagklog og sige, at de store fyringsrunder var unødvendige. Han forstår godt, at universitetet er tilbageholdende med at bruge penge, når man endnu ikke kender de politiske bevillinger for 2013 og 2014.
»Jeg synes principielt, det er uheldigt med så store overskud. Universiteterne er statsinstitutioner, og de skal bruge de penge, de får. Men det er rationelt nok at lave store overskud, når der er så stor usikkerhed,« siger Niels Kærgård.
»Men man kan trygt sige, at der ikke er grund til at skære yderligere ned lige nu,« siger han.
Universitetsdirektør Jørgen Honoré forsikrer, at der ikke generelt bliver skåret ned på universitetet. Men der kan være vækst nogle steder og behov for reduktion andre steder, og man skal ikke fra centralt hold lukke huller i den lokale økonomi på det enkelte institut.
»Det kan man ikke blive ved med at gøre. Men konkret har man overført penge til nogle småfag på det humanistiske fakultet ud fra en samlet vurdering af, at der var behov for flere penge der,« siger Jørgen Honoré.

