Vilhelmsen og de skuffede forventninger
’De røde’ er kommet til i SF, men må sande, at det er svært at sidde med ved magtens bord. Modstanderne fra formandsopgøret godter sig, mens kræfter i baglandet ønsker SF ud af regeringen. I folketingsgruppen og i landsledelsen er der fortsat opbakning til regeringssamarbejdet
SF’s nye formand, Annette Vilhelmsen, har måttet sande, at det er svært at trække regeringen mod venstre.


 SF har skiftet formand, men spørgsmålet, som hænger over regeringspartiet, er det samme: Skal Socialistisk Folkeparti være inde eller ude?
Indtil videre har den nye ledelse med Annette Vilhelmsen og Holger K. Nielsen i spidsen stadig opbakning til regeringssamarbejdet i folketingsgruppen. Vilhelmsens støtter fra formandsvalget som Özlem Cekic og Lisbeth Bech Poulsen var i går ude at tage afstand til selskabsskattelettelserne i regeringens nye Vækstplan DK, men betonede samtidig, at de står bag planen, der også indeholder SF-aftryk i form af bl.a. en milliard kroner til videre- og efteruddannelse samt fire milliarder til offentlige investeringer.
En rundringning, som Information foretog i går, viser, at også partiets landsledelse, der holder møde i weekenden, bakker op om regeringsprojektet, selv om flere byrødder med frygten for et katastrofalt kommunalvalg til november hængende over hovedet har krævet, at SF træder ud af regeringen. De landsledelsesmedlemmer, som støttede Annette Vilhelmsen i formandsvalget og som Information i går havde held til at fange, er tilsyneladende blevet udstyret med det samme talepapir som Cekic og Poulsen: »Selskabsskatten er ikke vores kop the, men at der også er gode elementer i vækstplanen ...«
Bægeret og dråben
Faktisk er det påfaldende, i hvor høj grad den aktuelle forsvarstale for Vækstplan DK minder om forgængernes retorik i forbindelse med den skattereform, som partiet med daværende skatteminister Thor Möger Pedersen forhandlede hjem i sommer, og som Özlem Cekic som bekendt endte med at stemme imod.
Dengang var argumentet fra kritikerne, at nedreguleringen af overførselsindkomsterne, som var en del af finansieringen af skattelettelser til det arbejdende folk, var dråben, der fik bægeret til at flyde over. Men bægeret kan åbenbart godt holde til skattelettelser til virksomheder på bekostning af kontanthjælpsmodtagere og studerende.
Man kan diskutere, hvor relevant det er at sætte finansiering og initiativer op over for hinanden på denne forsimplede måde – men det var det, man gjorde med skattereformen, og det er regeringen selv skyld i, at man gør i forhold til vækstplanen, hvor reformer af SU og kontanthjælp indgår som finansieringselementer.
Skatteminister Holger K. Nielsen er blevet pryglet af sine egne i de seneste dage og måtte i går stå ansigt til ansigt med Christiansborg-pressen foran SF’s gruppeværelse. Han reagerede med utilfredshed over de stillede spørgsmål om SF’s fortsatte regeringsdeltagelse – en debat, visse kræfter i baglandet forsøger at rejse.
Formand Annette Vilhelmsen gemmer sig og forsøger at undgå pressen. Den kritik, som både Vilhelmsen og Nielsen før formandsvalget var talerør for på de indre linjer, bliver med andre ord nu vendt mod dem selv. Og de reagerer med henholdsvis vrede og fravær.
Men er der så noget, der har ændret sig? Er der noget, der tyder på, at den nye ledelse kan slippe bedre af sted med et direkte upopulært element som selskabsskattelettelserne end den forrige?
Ja. Flere kilder fremhæver troen på, at både Annette Vilhelmsen og Holger K. Nielsen ’har hjertet på rette sted’. Hvis de to ikke kan rokke regeringssamarbejdet i rødere retning, er der ingen der kan, lyder analysen her. Samtidig mener flere, at de er blevet holdt bedre orienteret i forbindelse med arbejdet med vækstplanen, end de blev i forbindelse med skattereformen. Frustrationen er dog alligevel udtalt, og SF’s nye ledelse er på hårdt arbejde. Ganske som den forrige ledelse var det.
Annette Vilhelmsen har til gengæld den ekstra udfordring, at hun undervejs i formandsvalget holdt liv i en forestilling om, at partiet med hende som formand ville få en anden rolle i regeringen.
Det har hun endnu ikke leveret bevis på, og det er denne skuffede forventning, hun nu må kæmpe med.
 
 

