Pressehistoriens største erstatningssag
Ekstra Bladet har vigtig pointe med manglen på en uvildig undersøgelse af den langvarige gidseltagning – men den vil kun lægge røgslør ud over sagens substans


 Uenighederne i Københavns Byret vil i den kommende uge stå lige så flammende og markant som solnedgangen over Somalia. I pressehistoriens største erstatningssag kræver de tidligere gidsler Eddy Lopez og Søren Lyngbjørn en million kroner i erstatning af Ekstra Bladet. Bladets chefredaktør Poul Madsen vil frifindes med en påstand om, at uden Ekstra Bladet var gidslerne ikke kommet hjem.
På èt punkt har chefredaktøren fælles fodslag med søfolkene og deres fagforbund Søfartens Ledere: Kravet om en uvildig undersøgelse. For det pynter ikke på den danske rederibranche, at de to danske søfolk fik den tvivlsomme ære at sætte rekord som vestlige gidsler med 838 dage før de slap fri.
Rederibranchen er et erhverv med statsstøtte i form af lukrative ordninger, hvor rederierne sparer skatten til ansatte på DIS-skibe, og hvor mange rederier har selskaber i skattely – også Shipcraft, som Søren Lyngbjørn og Eddy Lopez arbejdede for.
Syv danske lystsejlere blev i 2011 – næsten samtidig med Søren og Eddy – kidnappet af somaliske pirater. De havde ikke et rederi i ryggen, men slap fri efter 196 dage.
Hundreder af spørgsmål savner fortsat svar i en af danmarkshistoriens længste og mest spektakulære kidnapninger. Ikke kun fra søfolkenes arbejdsgiver, men også fra aktørerne i de private sikkerhedsfirmaer, der rådgav rederiet og forhandlede med piraterne.
