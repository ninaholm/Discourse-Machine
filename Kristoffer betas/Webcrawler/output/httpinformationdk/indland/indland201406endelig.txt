Endelig afstemning om skifergasboring i Nordjylland
Frederikshavns Byråd afgør i dag, om der skal gives endelig tilladelse til den første prøveboring efter skifergas i Danmark. Miljøorganisationer frygter alvorlige miljøkonsekvenser og vil presse rådets medlemmer til at stemme nej
 Amerikanske arbejdere anbringer giftigt affald fra en skifergasproduktion i en beholder dybt under jorden. Danske aktivister frygter, at en prøveboring ved Frederikshavn vil blive begyndelsen på en proces, der vil føre til produktion af skifergas i Danmark


 I aften er der planlagt en demonstration på Rådhuspladsen i Frederikshavn. Flere miljøorganisationer heriblandt Greenpeace og Danmarks Naturfredningsforening samt politikere fra Enhedslisten og SF vil opfordre det lokale byråd til at afvise godkendelsen af den første prøveboring efter skifergas i Danmark. Det er ikke sikkert, at den danske skiferundergrund overhovedet egner sig til skifergasudvinding, og derfor skal skiferlagene analyseres. Det store franske olieselskab Total S.A. skal sammen med Nordsøfonden stå for boringen.
Formanden for Danmarks Naturfredningsforenings lokalafdeling i Frederikshavn-Læsø, Eigil Torp Olesen, hæfter sig ved, at prøveboringen er et skridt på vejen mod en reel udvinding, og han gruer for de miljøkonsekvenser, der måtte være ved en skifergasproduktion i Danmark. Erfaringerne fra USA viser nemlig, at udvindingen kan skade miljøet og forurene grundvandet.
»Vi mener, det er helt hen i vejret at gå i gang med det,« siger han.
Også Greenpeace er stærk modstander af projektet. Klima- og energimedarbejder hos Greenpeace Tarjei Haaland påpeger, at skifergasproduktion er i modstrid med regeringens eget mål om, at Danmarks energiforsyning skal være helt omstillet til vedvarende energi i 2050. Og allerede om 21 år skal bruge under en tredjedel af den mængde naturgas, som indgår i energiforsyningen i dag.
»Danmark, som med god grund har et ambitiøst mål om at udfase brugen af fossile brændsler, bør ikke lede efter nye,« siger han.
Skrækscenariet
Når skifergas skal udvindes, foregår det ved hjælp af en teknik, der kaldes hydraulisk fakturering – eller bare fracking. Efter boret er nået cirka fire kilometer ned i undergrunden, sprøjtes 15 millioner liter vand tilsat kemikalier og sand ind i skiferlagene, som sprækker. Processen frigør gassen, som efterfølgende kan hentes op til overfladen med returvandet.
I Nordamerika frackes der på fuld kraft. I Europa går det knap så hurtigt. Her er der mistanke om, at processen kan forurene grundvandet og overfladevand i for eksempel søer og åer, og derfor har både Frankrig og Bulgarien forbudt den. Flere amerikanske rapporter antyder da også, at fracking ikke er uden risici. Eksempelvis skrev organisationen Bekymrede Fagfolk i Sundhedssektoren i New York for under en måned siden, at der nu er bevis for, at vandforurening og fracking-aktiviteter hænger sammen. De advarer guvernøren i delstaten New York, Andrew Cuomo, mod at give tilladelse til skifergasudvinding: »Hundredevis af rapporter og caseeksempler viser, at fracking i New York vil indebære betydelig risiko for luft, vand, sundhed og sikkerhed for indbyggerne i staten.«
Inden for det seneste år er både radium, arsen og en blanding af hormonforstyrrende stoffer blevet fundet i drikkevandet i de berørte områder, skriver de.
Det er en advarsel, som skal tages alvorligt, siger Tarjei Haaland. Han mener ikke, man bør løbe den risiko med det danske grundvand, der pumpes op direkte til husholdningerne uden at blive renset.
»Vi mener, at der er en reel risiko for, at vores grundvand bliver forurenet. Ikke mindst fordi der skal bores rigtigt mange boringer,« siger han.
Danske og amerikanske eksperter fra henholdsvis De Nationale Geologiske Undersøgelser For Danmark og Grønland (Geus) og U.S. Geological Survey (USGS) har analyseret skifergaspotentialet i Danmark. Deres konklusion var blandt andet, at det ville kræve over 9.000 brønde at hente gassen op. Jo flere boringer og brønde, jo større risiko for miljøproblemer, ræsonnerer Eigil Torp Olesen: »Vi frygter ulykker. Fordi erfaringerne fra USA vise, at der sker både tekniske og menneskelige fejl i udvindingen.«
I udvindingen af skifergas frigøres store mængder af drivhusgassen metan. Gassen er 25 gange værre end CO2 og bidrager på den måde allerede i små mængder til den globale opvarmning. Og også i den sammenhæng peger erfaringerne fra USA i den forkerte retning. Europaparlamentsudvalget for Miljø, Folkesundhed og Fødevaresikkerhed skriver i rapporten Skifergas- og skiferolieudvindings effekt på miljøet og menneskers sundhed, at 15 til 25 procent af boringerne i USA er utætte og lækker metangas.
Det stemmer overens med de fund, forskere fra Colorado Boulder University gjorde, da de fløj over Uintah Basin i Utah i USA. Et område, som leverer omkring én procent af USA’s samlede skifergasproduktion. Under flyvningen målte forskerne metanindholdet i luften over gasproduktionen til at være 6-12 procent højere end under normale omstændigheder. Det er så store mængder metan, at det ville belaste klimaet mindre, hvis man i stedet fik elektricitet fra et anlæg, der fyrer med kul.
»Hvis der bare ryger 3,2 procent metan ud i luften under produktionen, så er det dårligere for atmosfæren end en kulproduktion,« siger Tarjei Haaland og påpeger, at selve udsivningen kan foregå både under udvindingen og transporten.
»Vi tror ikke et øjeblik på, at det her er et miljømæssig skridt på vejen mod den grønne omstilling. Det viser erfaringerne fra USA jo,« siger Eigil Torp Olesen.
Kun en prøveboring
I Frederikshavns Byråd sidder Formand for Teknisk Udvalg og førsteviceborgmester Lars Mejlvang Møller (V). Han stemmer ja til prøveboringen ved aftenens afstemning, siger han. Lars Mejlvang Møller mener, at diskussionen er ude af proportioner: »Jeg forholder mig til det, vi bliver spurgt om. Og det er kun i forhold til prøveboringen, som ikke har nogen indvirkning på miljøet.«
Det er landspolitikerne, der bestemmer, om skifergas skal udvindes i fremtiden, og så er det op til lokalpolitikerne at godkende en prøveboring. Derfor er det ikke et spørgsmål om skifergas, men et spørgsmål om en prøveboring, siger han.
»Vi tager kun stilling til den her prøveboring. Vi skal blive klogere, og det bliver vi ved en prøveboring.«
Han kender ikke til amerikanske undersøgelser på området, men hæfter sig ved, at man har undersøgt virkningerne af en prøveboring og fundet ud af, at der ikke er nogen miljømæssige konsekvenser, hvorfor en sådan bør godkendes.
At man først skal tage stilling til udvinding af skifer senere i forløbet, køber Tarjei Haaland ikke. Det handler ikke udelukkende om en prøveboring, men om et forløb, der potentielt kan få indflydelse på mange mennesker.
»Hvis man først sætter gang i efterforskningsboringer, så sætter man gang i en proces. Næste gang bliver det så ikke en efterforskning, men en reel fracking,« siger han.

