Shhh, det drejer sig om våben
Danmark tør godt være åben om sin eksport af verdenskendte mejeriprodukter. Men når det gælder Danmarks mindre flatterende eksport af våben til Mellemøsten, er det en helt anden sag


 »Når vi kan få at vide, hvilke oste vi eksporterer, bør vi også kunne vide, hvilke våben vi eksporterer,« siger Ole Hoff-Lund, presseansvarlig hos Amnesty International i Danmark (AI).
I Danmark bryster vi os af vores store eksport af fine mejeriprodukter. Landets eksport af hæderkronede oste og Lurpak-stemplede smørpakker kan følges over hele kloden af alle interesserede. Men når sagen kommer til Danmarks langt mere kontroversielle eksport af våben, hersker der en helt anden stilhed om oplysningerne. I modsætning til mejeriprodukterne, hvor eksporten bliver registreret i over 1.000 forskellige varekategorier, kan offentligheden kun følge landets våbeneksport i 21 overordnede våbenkategorier.
Det er Justitsministeriet, der i samarbejde med Udenrigsministeriet vurderer, om et firma kan få tilladelse til at eksportere våben til et bestemt land. Information har søgt aktindsigt hos Justitsministeriet i en række sager om våbeneksport til lande i Mellemøsten for at komme et spadestik dybere i, hvad der gemmer sig bag Danmarks våbeneksport. Men resultatet af aktindsigten er blot en stor bunke overstregede papirer.
Hos AI er man forundret over, at man ikke kan få oplyst detaljer om landets våbeneksport.
»Vi har krav på at vide, præcis hvilke våbentyper vi eksporterer. Det er jo et ekstremt følsomt område. Den globale våbeneksport skal følges så detaljeret og minutiøst, som man overhovedet kan,« siger Ole Hoff-Lund.
Udenrigsministeriet skriver i deres seneste årlige rapport om udførsel af våben fra maj 2009, at det er vigtigt for debatten om ansvarlig våbeneksport, at der er åbenhed om våbenoverførsler. Alligevel er det ikke lykkedes Information at få detaljerede oplysninger ved at søge aktindsigt i våbeneksporten.
Mellemøsten
Danmark eksporterede i 2008 krigsmateriel til i alt 33 lande for sammenlagt 1,2 milliarder kroner. Det er EU-lande og USA, der står som de største aftagere af dansk våbeneksport. På listen finder man også lande som Israel, Jordan og De Forenede Arabiske Emirater.
Israel blev under offensiven i Gazastriben i januar 2009 beskyldt for ulovligt at have anvendt hvidt fosfor. Og både Jordan og De Forenede Arabiske Emirater er blevet beskyldt for tortur af fanger og brud på menneskerettighederne af Human Right Watch.
I 2008 eksporterede Danmark for knap fem millioner kroner våben til Israel under kategorien 'Ildkontrol og tilhørende advarsels- og alarmudstyr'.
Af Informations aktindsigt fremgår det, at firmaet Weibel Scientific har fået tilladelse fra Justitsministeriet til at udføre våben til Israel. Men der er sat en tyk, sort streg hen over oplysninger om, hvilke våben det drejer sig om, og hvem der skal modtage og bruge våbnene. Det samme gælder oplysninger fra firmaerne Terma, Systematic Software Engineering og Falck Schmidt Defence System, der alle eksporterer våben til et af de tre Mellemøstelande.
Weibel Scientific skriver i en mail til Information, at de ikke ønsker at give oplysninger om deres eksporttilladelser af hensyn til konkurrenter og af fortrolighedshensyn generelt.

