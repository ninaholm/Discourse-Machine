Forberedelse af dansk-irakisk operation gik helt galt
Efterretningerne var tvivlsomme, og planlægningen mislykkedes, da danske soldater i 2004 støttede de irakiske styrker, som nu er mistænkt for fangemishandling. Danskerne mistede grebet om begivenhederne, vurderer tidligere efterretningsofficer


Nye oplysninger belaster nu forsvaret yderligere i sagen om de 11 irakere, der har anklaget den danske stat for at være medskyldige i, at de blev mishandlet af irakisk politi efter at være blevet anholdt under den fælles dansk-britisk-irakiske Operation Green Desert i november 2004.Ifølge en fortroligstemplet rapport affattet på engelsk af den danske Irak-bataljon 29. november 2004 var danskerne overordentlig skeptiske over for de efterretninger, der lå til grund for operationen. Missionen var at slå ned på formodede terrorister, men irakisk politis »sparsomme« efterretninger stammede fra en enkelt kilde og forekom »uoverensstemmende på detalje-niveau sammenlignet med tidligere fremlagte oplysninger«, som der står i rapporten, som Information er i besiddelse af.Desuden viser rapporten, at de irakiske styrker ikke dukkede op til de aftalte øvelser forud for operationen, hvilket »forhindrede detaljeret koordination«.Mere og mere usikkerForhenværende efterretningsofficer Anders Kærgaard, der deltog i planlægningen af operationen, bekræfter over for Information, at forberedelserne gik helt galt.»Irakerne blev konstant ved med at ændre deres planer, så operationen blev mere og mere usikker. Hele grundlaget skred, og derfor mener jeg, at man burde have droppet operationen,« siger Anders Kærgaard.Han vurderer, at bataljonschef John Dalby »mistede grebet om operationen«, og at bataljonschefen ligesom han selv anså efterretningerne for at være »dårligst mulige«.Ikke desto mindre udtalte John Dalby efterfølgende i en pressemeddelelse, at han var »meget tilfreds« med operationen, som viste, »at de irakiske sikkerhedsstyrker selv er i stand til at planlægge og gennemføre en operation af denne størrelse«.Og selv om danskerne i realiteten var særdeles skeptiske over for troværdigheden af efterretningerne, tilføjede John Dalby: »Sluttelig er jeg ikke i tvivl om, at nogle af de personer, irakerne fangede i dag, er nogle af de personer, som ikke vil Irak det godt.«Alle de 36 irakere, der blev anholdt under operationen, blev så vidt vides senere løsladt uden at være blevet dømt for noget.Det var i går ikke muligt at få en kommentar fra John Dalby.
