It-firmaer søger ansatte på tværs af uddannelser
It-branchen kan ikke nøjes med computernørder og efterlyser derfor bedre samarbejde med fagretninger uden for it-verdenen


 Hospitalsgangene er plastrede til med computere og avancerede datasystemer. Men det er ikke sikkert, at en almindelig computernørd kan udvikle et blodanalyseapparat eller en genoplivningsmaskine. 
It-virksomheder ansætter derfor i stigende grad folk med vidt forskellige faglige baggrunde. 
Derfor efterlyser it-branchen flere studerende fra forskellige studieretninger.
"For eksempel inden for sundhed, transport og klima er der behov for nogle begavede it-løsninger, og derfor mangler vi studerende, der ved noget om de emner," siger Jakob Lyngsøe, der er administrerende direktør for foreningen IT-Branchen.
Mange universiteter har udviklet nye uddannelser, hvor man kan kombinere et fag med en toårig it-overbygning. Men Jakob Lyngsøe efterlyser endnu flere kombinationsmuligheder, og vil også have professionsbachelorerne med på it-vognen:
"De taler stadig om lærere til folkeskolen, om sygeplejersker til hospitalerne og om journalister til aviserne, men it-branchen beskæftiger rigtig mange mennesker, og derfor vil vi gerne have et bedre samarbejde," siger Jakob Lyngsøe, der også for nylig præsenterede sine ideer på Undervisningsministeriets årlige konference, det såkaldte Sorø-møde. 
Der efterspurgte han blandt andet, at professionsbachelor-studerende skal kunne komme i praktik i it-virksomheder. 
Andet image
Men formanden for Sygeplejestuderendes Landssammenslutning, Anja Skov Refsgaard er skeptisk over for den løsning:
"Vores uddannelse er en generalist-uddannelse, og der er så meget inden for sygeplejen, som vi skal lære, så jeg ved ikke, hvad vi skulle undvære, hvis vi også skulle til at lære en masse it." 
Jakob Lyngsøe mener, at der er en udbredt misopfattelse af, hvad it-erhvervet egentlig er, og det kan forklare noget af den manglende interesse. Branchen skal derfor have en andet image, mener han:
"De studerende tror måske, at alle i it-branchen bare sidder med hovedet foran en skærm hele deres arbejdsliv, men sådan er det jo langt fra," siger Jakob Lyngsøe, der også forestiller sig professions-bacheloruddannelser, hvor de studerende arbejder i en it-virksomhed en dag om ugen og studerer resten af ugen: 
"Det kunne jo være et godt alternativ til at stå i 7-Eleven eller på Burger King. Og mange af dem, der vælger de mellemlange videregående uddannelser, vil jo gerne have et praksiselement."
Men heller ikke det bud falder i god jord hos de sygeplejestuderende:
"Studierelevante jobs er en god ting, og det kunne it-jobs også være, men vi så hellere, at der blev oprettet nogle rigtige sygepleje-studiestillinger," siger Anja Skov Refsgaard.
Alle studieretninger
KMD, det tidligere Kommunedata, er en af de virksomheder, der blandt andet laver de avancerede systemer på hospitalerne. Og de beskæftiger en meget bred gruppe medarbejdere.
"Vi har næsten folk fra alle studieretninger ansat. Hvis vi kun ansatte it-folk ville vi simpelthen svække vores tilbud. Vi har for eksempel lægefagligt personale ansat. De kan udvikle systemer inden for plejesektoren eller deltage i dialogen med kunder inden for deres felt," fortæller Bjarne Flyvbjerg, der er personaledirektør hos KMD. 
Og Anja Skov Refsgaard ved godt, at der er mange udviklingsmuligheder og perspektiver på de traditionelle velfærdsuddannelser, derfor vil hun også godt være med til at styrke samarbejdet med it-virksomhederne i et vist omfang:
"Så skulle det være sidst på uddannelsen, for eksempel gennem noget frivilligt omkring bachelorskrivning. Det må vi jo se på," siger hun.

