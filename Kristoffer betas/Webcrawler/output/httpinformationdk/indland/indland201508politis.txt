Var der politiske motiver bag, at fejlbehandlingen trak ud?
DF kendte ikke til Integrationsministeriets årelange konventionsbrud. Men spørgsmålet er, om frygt for, hvordan DF ville reagere på statsborgerskab til statsløse palæstinensere, var årsag til, at ministeriet tilsidesatte konventionerne. Det mente en kontorchef, men Statsløsekommissionen kommer ikke til bunds i dette spørgsmål
 Var det på grund af frygt for Dansk Folkepartis reaktion, at integrationsminister Birthe Rønn Hornbech og ministeriet behandlede statsløses ansøgning om statsborgerskab i strid med konventionerne? Det mener flere vidner


 Dansk Folkeparti havde en udtalt interesse for sager om statsborgerskab, og VK-regeringen havde brug for at imødekomme DF for at få sin politik igennem på andre måder. Det forklarede flere embedsmænd under Statsløsekommissionens afhøringer, og kontorchefen i Integrationsministeriets Indfødsretskontor, Dorit Hørlyck, gik skridtet videre.
Hun antydede ligefrem, at frygten for, hvordan DF ville reagere, hvis statsløse børn og unge pludselig fik statsborgerskab på lempeligere betingelser end dem, partiet havde aftalt med regeringen, kunne være årsagen til, at man længere oppe i ministeriets hierarkiske system ikke valgte at rette ind efter de to konventioner, der skulle sikre statsborgerskab til statsløse unge, lige så snart det blev opdaget, at ministeriet var kommet til at overse konventionerne.
Disse spekulationer har fået kommissionen til at skrive et særskilt afsnit i sin netop udgivne beretning om de mulige politiske motiver til, at ulovlighederne i Statsløsesagen fik lov at forsætte så længe.
Udgangspunktet for afsnittet er en undren over, hvorfor man i Integrationsministeriet efter at have opdaget, at den danske praksis førte til brud på de to konventioner, brugte tid på igen og igen at undersøge de øvrige nordiske landes fortolkning af konventionerne i stedet for selv at ændre praksis. For som kommissionen slår fast, var der intet grundlag for at tvivle på fortolkningen af de to konventioners rækkevidde, og spørgsmålet er derfor, om undersøgelserne af de øvrige landes fortolkninger af konventionerne ikke reelt var udtryk for en såkaldt ’kvalificeret forsinkelse’, hvilket i forvaltningsretten dækker over en bevidst forhaling af en sag.
Mens embedsmændene forhørte sig hos deres nordiske kolleger – der til sidst undrede sig højlydt over den stadige danske interesse – blev ansøgningerne fra de unge statsløse behandlet efter samme retningslinjer som alle andre ansøgninger, det vil sige i strid med konventionerne.
Metock-dommen
Da Birthe Rønn i august 2008 for første gang modtog et såkaldt mavebælte, hvor Indfødsretskontoret i hendes ministerium gjorde opmærksom på den konstaterede fejlbehandling og anbefalede en genopretning, stod hun i en uhyre politisk svær situation. DF var meget utilfreds med den netop afsagte Metock-dom, der åbnede for, at EU-borgere i kraft af EU’s opholdsdirektiv ville kunne få familiesammenføring, selv om det stred mod de stramninger, som VK-regeringen havde gennemført sammen med Dansk Folkeparti om ’en fast og fair udlændingepolitik’.
Dansk Folkeparti var så utilfredse med Birthe Rønn Hornbech, at de krævede hendes afgang, og statsminister Anders Fogh Rasmussen var nødt til at mægle.
Læs også: Hvad nu, hvis embedsmændene bare ville beskytte Birthe Rønn?
Der skal ikke meget fantasi til at forestille sig, at hvis Birthe Rønn Hornbech på dette tidspunkt var kommet på banen med et par FN-konventioner, som ville underløbe de stramninger, Dansk Folkeparti havde fået igennem på indfødsretsområdet, kunne det i sidste ende have ført til et opgør mellem regeringen og støttepartiet. Især fordi netop statsløse palæstinensere langt fra var Dansk Folkepartis kop te.
Partiet har da også flere gange siden januar 2011, hvor Information kunne afsløre Statsløsesagen, stillet beslutningsforslag i Folketinget om, at Danmark skulle træde ud af FN-konventionen om begrænsning af statsløshed.
For Birthe Rønn Hornbech kunne en udsættelse af genopretningen af den konventionsstridige sagsbehandling over for de unge statsløse således være et politisk tillokkende valg i sommeren 2008.
Under alle omstændigheder valgte Birthe Rønn Hornbech i situationen at få undersøgt det nordiske spor, og samme besked gav hun igen i januar 2009, da embedsmændene for anden gang sendte et mavebælte til hende med en anbefaling om at rette op på den konventionsstridige sagsbehandling.
’De politiske vinde’ …
Det var under de senere afhøringer i kommissionen, at en række af ministeriets embedsmænd understregede, at hensynet til regeringens støtteparti havde spillet en stor rolle på udlændingeområdet.
Det var således »fuldstændig afgørende«, at VK-regeringen fandt frem til løsninger med Dansk Folkeparti. Et sammenbrud i forhandlingerne ville have kastet lange skygger over det fremtidige regeringssamarbejde, forklarede f.eks. ministeriets tidligere departementschef Niels Preisler, da han blev afhørt.
Souschefen i Indfødsretskontoret Kirsa Reinholt forklarede tilsvarende, at samarbejdet med Dansk Folkeparti var »de politiske vinde«, man arbejdede efter i Indfødsretskontoret, og den nu fratrådte afdelingsleder Kim Lunding fortalte, at efter hans erindring skete der »betaling på udlændinge- og indfødsretsområdet« til Dansk Folkeparti.
Disse embedsmænd afviste imidlertid, at frygten for DF ligefrem skulle have fået ministeriet til at tilsidesætte konventioner.
Kontorchef i ministeriets Indfødsretskontor, Dorit Hørlyck, var imidlertid mindre sikker på, at hensynet til DF ikke kunne have spillet en betydelig rolle i Statsløsesagen. Hun forklarede, at ministeriet i forhold til en lang række lovforslag var afhængigt af DF, og at en »melding om at følge konventionerne ville kunne skabe røre i andedammen«.
Sådan så hun i hvert fald på sagen, da hun i februar 2011 udfærdigede en redegørelse om forløbet af Statsløsesagen. Her skrev hun blandt andet:
»Ministerens beslutning om i en periode, mens sagen blev nærmere undersøgt, at fortsætte med at behandle de omhandlede ansøgninger i overensstemmelse med de almindelige retningslinjer og ikke i overensstemmelse med konventionerne antages at have baggrund i ønsket om politisk ro på området.«
Ligeledes forklarede Dorit Hørlyck, at en af årsagerne til, at ministeriet ikke i januar 2010, hvor sagsbehandlingen endelig blev rettet op, straks lagde en vejledning om de unge statsløses rettigheder på ministeriets hjemmeside, var, at det på dette tidspunkt ikke ansås »som politisk comme il faut at gøre for meget opmærksom på de særlige rettigheder for denne gruppe«.
Under afhøringerne i Statsløsekommissionen ville hun dog ikke afvise, at der kunne være en juridisk begrundelse for at forfølge det nordiske spor, men hun forklarede, at da hun skrev redegørelsen, mente hun, at andre motiver også kunne være involveret.
»Man var ikke glad for det, fordi man var i et politisk miljø, hvor der var nogle aftaleparter, som bestemt ikke ville bryde sig om, at man skulle give statsborgerskab til personer, som var omfattet af konventionen«, forklarede hun ifølge referatet i kommissionens beretning.
Efter en samlet gennemgang mener Statsløsekommissionen ikke, der er belæg for at fastslå, »at der har været andre motiver til den fortsatte undersøgelse af de nordiske landes praksis end et ønske fra Birthe Rønn Hornbech om på denne måde at få det juridiske grundlag bedre belyst.«
Læs også: Topembedsmænd tager skraldet, mens ministeren går fri
Om Dorit Hørlycks forklaringer skriver kommissionen, at det »set fra hendes position« for så vidt var et forståeligt ræsonnement, for »når der ikke var nogen rimelig usikkerhed om fortolkningen, måtte der være en anden forklaring« på den fortsatte nordiske undersøgelse.
Men da Dorit Hørlyck som kontorchef ikke deltog i drøftelserne med Birthe Rønn Hornbech eller departementschef Claes Nilas, og da der ikke i sagen findes dokumenter, der kan understøtte hendes synspunkt, »har kommissionen ikke kunnet lægge det til grund«.
Undrer sig over forløbet
Mens kommissionen ikke har fundet dokumentation for, at en fortsættelse af ’det nordiske spor’ simpelthen var en usaglig begrundelse for at undlade at rette op på sagsbehandlingen, undrer forløbet Jens Elo Rytter, professor i forfatningsret på Københavns Universitet.
Han forstår ikke, hvorfor embedsmændene i ministeriet ikke langt tidligere i processen satte hælene i og sagde nej til deres ministers ønske om at fortsætte de nordiske undersøgelser i stedet for at rette ind efter konventionerne, og han mener derfor, man må spørge, om politiske hensyn har fået lov at gå forud for juridiske.
»Jeg har brugt det udtryk, at der går et spøgelse gennem Statsløsekommissionens beretning,« siger Jens Elo Rytter.
»Det er et mysterium, hvordan embedsmænd kan svigte så fatalt. Hvad skulle deres motiv være?« spørger han.
»Nogle gange kan embedsmænd læse det politiske landskab næsten bedre end deres minister, og de behøver ikke nødvendigvis at få det skåret ud i pap. Risikoen er, at de bliver for lidt embedsmænd og for meget politikere. Det er den tanke, jeg får.«
Læs også: Jurister: Statsløsesag må føre til selvransagelse
Jens Elo Rytter understreger, at det er en spekulation fra hans side:
»Der er ingen dokumentation for, at Birthe Rønn Hornbech havde en politisk dagsorden med ikke at få lovliggjort sagsbehandlingen, men jeg har svært ved at forstå, at hun skulle kunne få en sådan tvivl om, hvordan FN-konventionen om statsløshed skal fortolkes. Konventionens tekst er forbløffende enkle regler,« siger han.
Han opstiller tre logisk mulige scenarier: »Enten er det inkompetence. Det tror jeg ikke på. Eller også er det er direktiv fra Birthe Rønn Hornbech, som bare ikke er fremlagt for kommissionen. Det tror jeg heller ikke så meget på. Tilbage er så den tredje mulighed, som er, at embedsmændene på egen hånd har ageret politisk i et forsøg på at tilfredsstille deres minister.«
Sagens tre hovedpersoner, tidligere integrationsminister Birthe Rønn Hornbech, tidligere departementschef Claes Nilas og tidligere afdelingschef Kim Lunding har alle over for kommissionen afvist, at politiske hensyn skulle have spillet en rolle i forhold til deres håndtering af sagen om de statsløse.

