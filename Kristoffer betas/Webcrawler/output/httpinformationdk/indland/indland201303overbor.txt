Overborgmester: Hashforbuddet legaliserer banderne
Københavns Kommune vil have andre boller på suppen i forhold til Christiania. Nultolerancen er slået fejl, og hashforbuddet er med til at legalisere banderne i de unges øjne, siger overborgmester Frank Jensen (S)
Man skal tage økonomien ud af bandestrukturen for derved at svække bandernes organisering og gøre dem mindre attraktive i unges øjne, mener overborgmester i Københavns Kommune, tidligere justitsminister Frank Jensen (S). Idag vil man på rådhuset diskutere en forsøgsvis legalisering af hash


 Overborgmester og tidligere justitsminister Frank Jensen (S) hilser det velkommen, at Københavns Kommune fra midten af juli overtager det meste af myndighedsansvaret for Christiania.
»Det ser vi frem til, fordi Christiania er et fristed i København, som vi gerne vil bevare med alle de kreative sider og den åbenhed og tolerance, som rigtig mange også udefra er glade for,« siger overborgmesteren.
Hidtil har kommunen mest haft samarbejdsrelationer med Chris-tiania på børne- og ungdomsområdet.
»Men nu er der kommet en ny ejer af det kolossale område, nemlig Christiania-fonden, som vi kan få en tættere samarbejdsrelation til. Sammen med dem kan vi finde løsninger på nogle af de udfordringer, som er på Christiania.«
Ifølge overborgmesteren er det »åbenlyst«, at »kriminelle elementer knytter sig til Christiania, ikke mindst inden for hashhandlen«.
Det er en trussel mod især hovedstadens unge, som risikerer at blive trukket ind i en kriminel karriere:
»Det, der gør hashhandlen så lukrativ, er, at du kan få et forretningsgrundlag, som er meget accepteret i mange miljøer i København, fordi en så stor andel af de unge bruger hash. Så bliver det i deres øjne nærmest legalt, at man har nogle bandestrukturer, som kan skaffe de leverancer. På den måde legaliserer banderne i alt for mange unges øjne sig selv via deres hashmarked.«
Ingen coffeshops
Det er baggrunden for, at kommunen i dag på en konference på rådhuset vil diskutere legalisering af hash som et forsøg. Tidligere har Frank Jensens partifælle, justitsminister Morten Bødskov, sagt klart nej til forslaget, selv om den model, kommunen foreslår, ikke er en coffeeshop-model som i Holland.
»Vi skal ikke have coffeeshops i København. Det er ikke for at få flere til at ryge hash eller skabe et miljø omkring det at ryge hash, men for at bekæmpe kriminaliteten og rådgive brugerne. Kort sagt skal vi få de unge til at flytte deres omsætning over til et legalt sted og tage afstand fra banderne,« forklarer Frank Jensen.
– Mange mennesker forbinder de få meter i Pusher Street med hele Christiania. Kan kommunen gøre noget ved hashmarkedet?
»I øjeblikket er det nultolerancepolitikken, som håndhæves. Politiet har lavet en særlig Task Force Pusher Street. Det er det formelle. Men ingen af os er blinde for, at nultolerancepolitikken har svære vilkår. Den har været praktiseret i mere end 20 år. Nu siger et flertal fra kommunen, at vi skal lade være med at stikke hovedet i busken og erkende, at nultolerancepolitikken er slået fejl.«
Hashforbuddet medfører, at en skattefri milliardomsætning hvert år overlades til kriminelle strukturer, og det mærkes i det forebyggende arbejde, kommunen udfører over for sårbare unge:
»Det er svært for vores forebyggende indsats at skabe den samme spænding, som der ligger i at være vagt for pushermiljøet og værdsat i pushermiljøet. Unge, som vil have noget identitet, kan de hente den lettere i banderne end i ungdomsklubben.«
– Det er også bedre betalt at være hashvagt på Christiania end at være elektrikerlærling?
»Det er dét, vi konkurrerer med. Det kriminelle hashmarked har en let adgang til finansiering, der kan holde unge fast i en kriminel løbebane.«
»Derfor vil vi slå flere fluer med ét smæk i den forstand, at vi tager økonomien ud af bandestrukturen. Derigennem svækker vi deres organisering, og det bliver mindre attraktivt at komme i nærheden af banderne. Det bliver sværere at tjene så mange penge som vagt og pusher, og derfor bliver det lettere for vores gadeplansarbejdere at komme tæt på den gruppe unge, som er sårbar og i risiko for at komme ud i en egentlig kriminel løbebane.«
Bødskov som borgmester?
En legalisering af hash vil ifølge Frank Jensen også føre til færre hashpsykoser: »I dag er der ingen rådgivning om, hvordan man bruger hash. Pusherne har ikke nogen interesse i at rådgive brugerne, slet ikke om hvad det er for en kvalitet, de sælger. Det gør, at der er førstegangsbrugere, der risikerer at få en psykose, fordi de ikke ved, hvor stærkt det er.«
– Du havde chancen for at legalisere hash, da du selv var justitsminister, men dengang ville du ikke?
»Heldigvis bliver man klogere af at komme i andre roller. Da jeg var justitsminister, vidste vi godt, at banderne beskæftigede sig med det her, men de konflikter, der knytter sig til bandemiljøet og hashmarkedet i dag, når vi ser rivaliseringerne mellem grupperingerne også på indvandrersiden, er blevet meget værre. Derfor må man tage konsekvensen og indse, at nultolerancen ikke virker, når så stor del af ungdommen kommer i kontakt med det miljø for at købe hash. Vi er nødt til at gå en anden vej så hurtigt som muligt.«
– Så løsningen er at gøre Morten Bødskov til byens næste overborgmester?
»Jeg har nu tænkt mig at blive her mange år endnu.«
 

