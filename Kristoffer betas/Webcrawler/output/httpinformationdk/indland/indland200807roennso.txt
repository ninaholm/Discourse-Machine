Rønns ommer-dommer-sommer
Hvis emsige europæiske dommere tror, at ægtefolk har ret til samliv, kan de godt tro om igen, fnyser integrationsministeren
Birthe Rønn Hornbech er harm i varmen. På spørgende borgere, på europæiske dommere og på de radikales Morten Østergaard.


 Først rettede hun regelret ind efter retten. Til dagbladet Politiken sagde i lørdags integrationsminister Birthe Rønn Hornbech (V), at hun da godt er klar over, at EU's regler og domme om ægtefællers ret til samliv overtrumfer Danmarks forsøg på at holde udlændinge ude:
"Det er et eksistensvilkår. Og man kan ikke fifle med EU-retten," sagde ministeren. Hun understregede: "Der har været en klar vilje i min ministertid til, at de domme, der har betydning for Danmark, skal følges."
Dermed fik hun også sagt, at den vilje måske ikke har præget forgængerne Hvilshøj & Haarder. Et indtryk, hun bekræftede med ordene: "Derfor meldte jeg ud første dag, jeg var minister, at jeg ikke er til det dér."
Men av, av: Dagen efter afslørede Berlingske, at Rønn selv havde underskrevet et ministerbrev, hvor hun undlod at nævne EU-retten til samliv, endskønt den danske statsborger udtrykkeligt havde spurgt om dem som en løsning på hans adskillelse fra ægtefællen.
Og så blev ministeren harm i varmen. Hun fnøs i en halv time på TV2 News.
Blæser på pligt
Om undladelsen af at oplyse spørgende borgere om deres EU-ret sagde Rønn: 
"Vi kan ikke og vi skal ikke skrive alle muligheder, der er. Vi har ikke pligt til at være konsulent."
Man skal åbenbart ikke lade sig narre af det imødekommende navn: 'UdlændingeService.' Heller ikke af Forvaltningsloven, der i § 7 fastslår: 
"En forvaltningsmyndighed skal i fornødent omfang yde vejledning og bistand til personer, der retter henvendelse om spørgsmål inden for myndighedens sagsområde."
Denne vejledningspligt orker ministeren ikke. Hun orker ej heller dommerne ved EF-domstolen: "Hvor længe skal vi finde os i at EF-dommerne begynder at gå ud ad deres egen tangent," spørger Rønn og tilføjer: "Og det er dommere, embedsmænd. Det er et demokratisk problem."
Nu er der jo noget, der hedder magtens tredeling, hvor det ikke er normalt at opfatte dommere som 'embedsmænd', der snarere hører hjemme i den udøvende magt end i den dømmende. Og demokratier udmærker sig ved at bruge dommere til at løse konflikter mellem borgere og myndigheder, f.eks. om retten til at bo med sin ægtefælle.
Alt dette kunne være blevet sat på plads af den tidligere retspolitiske ordfører Birthe Rønn Hornbech - ikke at forveksle med ministeren af samme navn. At sidstnævnte ej heller orker fri debat som førstnævnte, fastslog sidstnævnte ved nægte at have de radikales Morten Østergaard som meddebattør i en P1-diskussion om EU-retten. Hun foretrak Dansk Folkepartis Morten Messerschmidt og brugte i øvrigt sin mikrofontid på at revse Morten Østergaard.


