Når man fejer historien ind under tæppet, gentager den sig
Historien skal fortælles, insisterer de i Derry, en af de centrale byer i konflikten i Nordirland. Her kæmper lokale grupper om, hvordan historien skal genfortælles. Sandheden skal frem, fastholder de begge
En vægmaleri viser en af historierne om konflikten i Nordirland. I arbejderkvarteret Bogside i byen Derry slår de på, at det oprindeligt var en kamp for bedre rettigheder.


 Derry - En forfærdelig dag, konstaterer en ældre dame, mens hun ser imødekommende på mig. Jeg står foran monumentet for de faldne på Bloody Sunday. Dagen, 30. april, 1972, hvor den Nordirske konflikt for alvor kom til Derry, hvor linjerne blev trukket op mellem den britiske regering og de nationalistiske katolikker, der ønsker selvstændighed. 14 mistede livet, da en demonstration for borgerrettigheder endte i en tragedie. 
En af de 14 var kvindens bror. Han blev dræbt, mens "han kravlede væk for at komme i dækning; skudt i ryggen". Hun fortæller, at alle her i Derry på en eller anden måde er berørt af den blodige søndag. 
Derfor er den central for Derrys fortælling om The Struggle. 
En anden kvinde, Jean Hegarty, forklarer om dengang: "Aviserne sagde, det var 'gunmen and bombers'. Men den rigtige historie skal frem."
Hun mistede sin bror, Kevin, som nok kastede med sten, som andre unge i Bogside, "men man besvarer ikke sten med kugler, han skød ikke," slår hun fast. 
En version
Fra Free Derry Museum, som ligger midt i arbejderkvarteret Bogside fortæller grundlæggeren af museet, John Kelly, at også han mistede en bror. Han har siden 1992 kæmpet for, at verden skal høre historien, der er et omdrejningspunkt for konflikten for katolikkerne i Derry, eller Free Derry, som de lokale siger. 
"Det var en massakre mod uskyldige. Og vigtigst, så var det den britiske hær, som skulle beskytte folket; men som kom herind og rettede deres våben mod os og dræbte og sårede uskyldige," fortæller John Kelly. "Det er den vigtige forskel fra de andre begivenheder, som blev begået af paramilitære organisationer."
Kelly fortsætter: "Selvfølgelig er det en version, men jeg var der. Jeg så, hvad der skete. Jeg har ikke tænkt mig at sidde her og fortælle løgne."
Kelly mener, at verden for længe kun kendte de britiske mediers version. 
"På det seneste har medierne skrevet, at ubevæbnede blev skudt ned af den britiske regering. Men vi mener, det går videre end det, de blev myrdet." 
Men verden skal lære historien af kende. Og her på museet er budskabet klart. 
Et lydspor fra demonstrationen, der kan høres overalt i det sparsommelige lokaler, minder om begivenhederne. Et sted i museet bladrer jeg i flere lydbilleder. Et klip: Kombinationen af panikslagne demonstranter og britiske troppers samtaler over radioen. En britisk soldat konstaterer: 'This is alfa. Civil rights banner covered in blood. Over.' 
Vores version
Michael Cooper er officiel turistguide i Derry og uddannet i historie. 
"Pointen omkring Bloody Sunday er, at det blev en konflikt mellem katolikker og den britiske overmagt. Vreden blev gradvist vendt mod protestanter generelt," forklarer han.
Han står også for Free Derry Tours, som fortæller den ene side af sagen:
"Det er set fra et republikansk perspektiv. Men pointen er, at de officielle guider er berøringsangste over for konflikten," siger Cooper og forsætter: "Det er godt, at der er andre versioner på vej."
Protestanterne
En af de andre versioner kommer fra et lille arbejderkvarter, hvor der bor 318 protestanter. Her i The Fountain er bydelen indrammet af bymuren, et 'fredshegn' eller et 'sikkerhedshegn', som beboere selv kalder det, og en række forladte huse med træplader på vinduer og døre. Rækken afskiller det protestantiske og det katolske kvarter.
Herfra fortæller William Temple, en talsmand for området, at der ikke er forskel på udgangspunktet mellem de to bydele. En kamp om rettigheder fra arbejderklassen på begge sider. 
"Inden konflikten brød ud var ændringerne på vej," forklarer den pensionerede apoteker, der nu arbejder med socialt arbejde på tværs af grupperingerne. 
"Mange protestanter havde været for borgerrettighedsprotesterne, men da katolikkerne begyndte at bruge katolske symboler og generelt kæmpede en kamp mod staten, provokerede det protestanterne."
Han erkender, at der blev begået fejl den dag, og han forklarer, at det er mange protestanters holdning, men samtidig frygtede de, at det ville gøre situationen værre. 
"Historien skal fortælles fra begge sider, så må folk selv tage stilling," siger Temple, der selv arrangerer ture, hvor han fortæller historien fra protestanternes perspektiv. 
I Fountain bor også Willian Jackson. I et gammelt tårn fra det fængsel, der lå udenfor bymuren, har han samlet artefakter fra den britiske hær og forskellige enheder, som opererede under våben i Nordirland. Jackson er ikke probritisk som Temple. Han er britisk loyalist, en af de mere ekstreme fløje hos protestanterne. 
Fra The Tower Museum arrangeres også ture, men kun inden for området, andet vil ikke være sikkert, fortæller han. 
"Når jeg fortæller historien, er det med udgangspunkt i min hverdag. Jeg fortæller ikke, at alle unionister (protestanter, red.) er gode."
"Jeg har ikke noget imod, at de fortæller deres version, den skal bare være rigtig. Den historie, de fortæller på Bogside, det er propaganda."
Han erkender dog, at de overgreb, der foregår i dag, kommer fra begge sider. Om dengang siger han: 
"Politiet gjorde deres job. Politiet er loven, man har brug for loven. De skød, fordi de blev beskudt og følte sig truet."
Tilbage i Bogside sidder Jean Hegarty tilbage med et ønske om at få renset hendes broders navn. 
"Jeg kan godt tilgive hånden, der holdt pistolen, men jeg vil have en forklaring på, hvem der gav ordren, hvor højt den kom fra, og hvad troede de, de ville opnå," spørger hun. 


