Hver tredje vil gerne betale mere i skat
33 procent af danskerne vil gerne til lommerne for at få bedre velfærd, viser ny undersøgelse. Vink med en vognstang til S og SF, lyder det fra Enhedslisten


 Fra højre til venstre er politikernes lyst til at tale om højere skatter til at overskue. Men ifølge en ny undersøgelse er godt hver tredje dansker faktisk villig til at betale mere for at højne det offentlige velfærdsniveau. 
Ifølge en måling, Catinét har lavet for fagforbundet FTF, svarer 33 pct., at de foretrækker at betale mere i skat, hvis de får et højere serviceniveau. 
Dét bekræfter Enhedslistens politiske ordfører Johanne Schmidt-Nielsen i, at der er plads til at kræve lidt mere solidaritet.
"Det viser, at en stor del af danskerne vægter fællesskabet højt, de vil hellere have bedre daginstitutioner, folkeskole og ældrepleje, end 100 ekstra kroner i lommen," siger hun og tilføjer:
"Det er et vink med en vognstang til S og SF om, at deres forslag til en skattereform skal ændre grundlæggende på regeringens - den skal ikke bare pudses lidt til," siger Enhedslistens ordfører, som især plæderer for at hæve skatten blandt de højstlønnede.
Ifølge Johanne Schmidt-Nielsen viser meningsmå-lingen, at mange er uenige i grundlaget for regeringens politik.
"De lettelser, man har lavet med skattereformen, skal rulles tilbage. Vi er mange, der venter i spænding på udspillet fra S og SF," siger hun.
Nedslidt velfærd
Socialdemokraternes skatteordfører Nick Hækkerup mener, at vælgerne giver udtryk for en bevidsthed om, at velfærden er nedslidt.
"Det står så klart, at mange nu siger, at de gerne betaler mere, også selv om det er ydelser, de ikke nødvendigvis selv gør brug af," siger han.
Men hvorvidt Socialdemokraterne er klar til at hæve skatterne må står hen i det uvisse en rum tid endnu. 
Løftet fra de to store oppositionspartier er, at man fremlægger et udspil, inden Folketinget åbner til oktober. 
"Der vil vores holdning til skattestop og finansiering af velfærden fremgå," siger Nick Hækkerup og henviser til, at S desuden ønsker en vækstpakke på 36 mia., som skal styrke offentligt byggeri.
Undersøgelsen viser også, at lidt over halvdelen af danskerne er godt tilfreds med det nuværende skattetryk og den velfærd, der kommer af det. 
Som man spørger ...
Venstres skatteordfører Torsten Schack Pedersen tror ikke på, at målingen er udtryk for ønsket om, at hver tredje gerne bidrager mere til noget, han eller hun ikke får.
"Som man spørger, får man svar. Der er en løftestangs-effekt, hvor mange vil sige, at de gerne betaler lidt mere, fordi de så tror, at det går præcis til det, de gerne vil have, og at andre også bidrager til lige præcis det formål. Men så går regnestykket ikke op," påpeger han.
Ifølge skatteordføreren betyder reformen, at man øger arbejdsudbuddet med 19.000, hvilket giver fem mia. kr. mere til den offentlige velfærd med over fem mia. 
"Det sætter en tyk pæl igennem påstanden om, at der er en modsætning mellem skattelettelser og velfærd," siger Torsten Schack Pedersen.
Hver tiende dansker tilkendegiver, at de hellere beholder en større del af deres indkomst, selv om den offentlige service bliver forringet. 


