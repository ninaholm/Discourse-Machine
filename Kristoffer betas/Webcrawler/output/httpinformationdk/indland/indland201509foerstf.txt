Først fik han afslag, men så kom han i avisen
Det tog syv måneder og en artikel i Information før Yahia Alhomsi fik tilkendt familiesammenføring med sin hustru og datter. Men godt 5.000 syriske flygtninge i Danmark venter stadig på familiesammenføring, oplyser Udlændingestyrelsen. Ngo’er og flygtninge retter en hård kritik mod styrelsens sagsbehandling
 Torsdag i sidste uge blev Yahia Alhomsi familiesammenført med sin hustru og et-årige datter efter syv måneders sagsbehandling.


 Yahia Alhomsi knuger blomsterbuketten, hans blik er stift rettet mod døren, der svinger op og i, op og i. Hans ansigt har tabt sin farve.
Han venter.
Nu er flyet landet, nu er bagagen klar på båndet. Et sted bag den dør er hans livs kærlighed, hustruen Mais og datteren Eva. Sidst han så hende var hun en måned gammel, i dag kan hun gå.
Yahia Alhomsi er flygtet fra krigen i Syrien. Nu bor han på Fyn. Han efterlod sin hustru og datteren i Jordan for at risikere livet på en overfyldt plimsoller over Middelhavet.
Det sidste han sagde, da han efterlod hustruen og datteren i Amman, var:
»Vent her, elskede, vær sød at blive.«
Døren svinger. Op. Og i.
Han stod tidligt op i morges, skønt natten var lang og urolig. Han gjorde huset rent, og han gik i supermarkedet og fyldte køleskabet op, før han steg på toget til København.
Han har taget den pæne, kortærmede skjorte på.
»Livet stoppede for et år og fem dage siden. I dag begynder livet igen,« siger han.
Døren går op.
Og her forlader vi Yahia for nu.
Strejkende syrere
For mens Yahia Alhomsi torsdag aften ventede i Københavns Lufthavn, ventede sultestrejkende syrere foran Udlændingestyrelsen i Ryesgade i et forsøg på at få deres kære til Danmark. De ønsker et møde med Udlændingestyrelsens direktør, Henrik Grunnet.
De strejkende får støtte fra frivillige og ngo’ere som Venligboerne, Welcome to Denmark og SOS mod Racisme– blandt andet med en demonstration i går. I en fælles udtalelse skriver de strejkende:
»Samtidig med, at vi er taknemmelige for at have fået tildelt asyl i Danmark, er vi fortvivlede over ikke at have fået tilsagn om familiesammenføring endnu. For mange af os er der gået et halvt år og mere, for nogle endda helt op til halvandet år, siden vi har indleveret vores ansøgninger. I hele den tid, hver dag, hver nat og hvert øjeblik, der er gået siden, lever hver enkelt af os i største bekymring om vores kære – vores børn og/eller ægtefæller. Det er nedbrydende for os, men meget værre end, hvordan vi oplever det er, at vore familier lever under akut livstruende forhold, og det er næsten ubærligt – for dem!«
Det er tredje gang denne sommer, at der er en sådan aktion. Der menes at være cirka 60 i strejken, men antallet af syrere, der venter på familiesammenføring lige nu skal tælles i tusinder.
Udlændingestyrelsen oplyser i en email, at der er cirka 11.500 verserende familiesammenføringssager. Af disse er godt 5.000 syrere.
Asrin Mesbah fra Venligboernes juragruppe hjælper sammen med andre jurastuderende frivilligt i 19 sager. Hun er stærkt kritisk over for Udlændingestyrelsens sagsbehandling.
Yahia Alhomsi søgte familiesammenføring i februar og fik først afslag. Udlændingestyrelsen ville ikke anerkende hans ægteskab eller samliv med Mais, skønt de havde en datter sammen og kunne dokumentere både en religiøs vielse og registreringen af den hos myndighederne.
Information gik ind i sagen. Og kort efter genoptog Udlændingestyrelsen sagen og nåede det modsatte resultat: Mais og Eva fik asyl i Danmark.
Ulrik Hasemann
Yahia selv er overbevist om, at Informations dækning spillede en rolle i sagen, det samme er Asrin Mesbah:
»Jeg er meget glad på Yahias vegne, men samtidig kan det ikke være rigtigt, at man skal i medierne for at opnå den familiesammenføring, man har retskrav på. Hvad med alle dem, der ikke kommer i medierne.«
Information har også skrevet om den 13-årige Usama Bilal, som ikke har nogen forældre, efter han så sin mor dø i et bombardement i Syrien. Usama venter stadig på familiesammenføring med sine søskende, siger Asrin Mesbah:
»Usama har i marts fået udleveret det forkerte skema i sagen af Udlædingestyrelsen. Grundet det, sagde Udlændingestyrelsen, er sagen udskudt, og de mener, at han først får svar engang i december, selv om han søgte familiesammenføring i marts. Vi håber på tidligere, for det er ikke Usamas skyld, at sagen trækker ud. Jeg forstår ikke, hvorfor Usama skal bøde for Udlændingestyrelsens fejl. Det er altid vigtig med en hurtig og korrekt sagsbehandling, men Usama er 13 år og taler ikke dansk – det gør altså sagen endnu mere grotesk.«
Sager med børn haster mere
I en tredje sag, Information har beskrevet, kæmper Oday Abood for at få familiesammenføring. Hans hustru og to børn overlever i Idlib, kontrolleret af Islamisk Stat (IS). Det ene af børnene har vejrtrækningsproblemer efter et klorgas-angreb i området og behøver behandling.
»Det er ikke kun Odays barn, der er sygt. Vi har en pige, der ligger med glasskår i hele kroppen. En dreng der har brækket kravebenet og ikke kan opereres i Syrien. Usamas søster er såret og risikerer at miste armen, hvis ikke hun snart bliver opereret. Vi har bedt om en hastebehandling af alle de sager, hvor der er børn involveret. Men vi bliver ikke hørt,« siger Asrin Mesbah.
Udlændingestyrelsen har tidligere oplyst, at på trods af et ekstraordinært stort antal ansøgninger i 2015 klares hovedparten, cirka 84 procent, inden for servicemålet på fem måneder. Antallet af medarbejdere er i år fordoblet fra 46 til 90.
Kontorchef Lone Zeuner skriver i en email: »Vi arbejder målrettet på at få nedbragt screeningstiden og overholde vores servicemål i flest mulige sager. Vi arbejder til stadighed på at sikre, at flest mulige oplysninger er på sagerne fra starten. Vi ser løbende på forbedringer i vores ansøgningsskema, og vi har aktuelt tilføjet en vejledning for at sikre, at endnu flere forstår vigtigheden af at indlevere de relevante oplysninger første gang. Vi er glade for input fra brugerne om forslag til forbedringer og ser aktuelt på nogle forslag som vi netop har modtaget.«
Døren går op
Tilbage til Yahia Alhomsi i Københavns Lufthavn.
Nu er det næsten nu, at han skal gense Mais og Eva.
Information benytter ventetiden til at tale med ham om hans forløb hos Udlændingestyrelsen: sultestrejke, afslag og så pludselig tilsagn.
Yahia havde regnet med, at han havde fået familiesammenføring hurtigt. Det var faktisk en af grundene til, han valgte Danmark som sin destination. Men det blev det hårdeste år, man kan forestille sig, siger han.
Det er dog alt sammen ligegyldigt nu.
»Jeg er lykkelig. Det her var præcis, hvorfor jeg valgte Danmark. I et demokrati retter systemet sine fejl.«
Yahia vil gerne takke det danske folk.
»Jeg ved, at flygtningestrømmen lægger pres på Danmark. Nu skal jeg blive rigtig god til dansk, nu skal jeg arbejde, betale tilbage, hjælpe Danmark. Tænk engang, Eva er 1 år, og nu er hun dansk.«
Han sender også en tanke til alle dem, der endnu må undvære deres familier.
»Det er svært for dem. Deres familier er i fare. Selv dem, der er i relativ sikkerhed i Jordan og Libanon, kæmper mod fattigdom, sult og sygdomme. Det er en fornuftig politik, at flygtninge skal lære dansk og arbejde. Men den danske regering bør vide, at det er nærmest umuligt, når ens nærmeste er i fare.«
Døren går op.
Dér kommer Mais med Eva.
De kysser og græder og kan slet ikke give slip på hinanden.
Yahia tager Eva. Han undersøger og kærtegner hver eneste af hendes fingre. Han lugter til hende. Som et dyr, der prøver at finde sin unge.

