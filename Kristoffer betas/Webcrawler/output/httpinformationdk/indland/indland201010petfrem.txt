PET fremlægger nye beviser i tunesersag
I går startede en af de første sager i Danmark med hemmelige retsmøder. Tuneseren Slim Chafra forsøger at få ophævet sin administrative udvisning for mulige mordplaner mod Kurt Westergaard. PET har fremlagt hidtil hemmeligholdte aflytninger, men andre beviser forbliver skjult for både Chafra og hans advokat
Slim Chafra har lagt sag an mod Integrationsministeriet for at få sin opholdstilladelse tilbage.


 Én gang bliver Slim Chafras navn direkte forbundet med noget kriminelt i de nye aflytninger, som Politiets Efterretningstjeneste (PET) har lagt frem i den åbne del af sagen om den administrativt udviste tuneser.
»Vi kan skaffe dem, Slim og jeg,« siger M., en anden tuneser, i en aflyttet telefonsamtale, der handler om penge til at købe en pistol med lyddæmper.
Aflytningen stammer fra aftenen den 6. juli 2007, og i den anden ende af røret hører man K.S., en tredje tunesisk mand, der sammen med Slim Chafra blev administrativt udvist af Danmark i februar 2008 for at planlægge et attentat mod Muhammed-tegner Kurt Westergaard.
I går begyndte et nyt kapitel i sagen i Østre Landsret, og denne gang er det Slim Chafra, der har lagt sag an mod Integrationsministeriet for at vinde sin opholdstilladelse tilbage.
Mens K.S. selv forlod Danmark i sommeren 2008, har Slim Chafra siden dengang levet på tålt ophold med daglig meldepligt i Sandholmlejren. Han kan ikke udvises til Tunesien, hvor han ifølge Flygtningenævnet risikerer tortur. Ifølge PET skulle K.S. udføre selve attentatet mod Kurt Westergaard, mens Slim Chafra stod for planlægningen. Men det kniber med at bevise Slim Chafras rolle i sagen. Allerede i efteråret 2008 slog Højesteret fast, at det materiale, der var fremlagt fra PET i sagen, var for tyndt til at varetægtsfængsle Slim Chafra.
Meddeler for PET?
Siden har Folketinget vedtaget den såkaldte tuneserlov, der betyder, at hemmeligt materiale fra PET kan fremlægges på retsmøder, som hverken den tiltalte eller hans advokat har adgang til. I stedet tager en særlig beskikket advokat over, som får kendskab til det hemmelige materiale. Slim Chafras sag er blot den anden af den slags i Danmark.
I går valgte PET imidlertid også at fremlægge nye hemmelige aflytninger fra 2007 i sagens åbne del. Her optræder tuneseren M. for første gang.
Ifølge Slim Chafra er M. en af K.S.'s nærmeste venner fra samme boligområde i Brabrand. Men Slim Chafra er overbevist om, at M. er meddeler for PET.
»Jeg er 100 procent sikker. Det er derfor, han nævner mig i telefonsamtalen,« sagde Slim Chafra til retsmødet og begrundede mistanken med, at M. aldrig har været anholdt på trods af aflytningerne.
Som svar på de nye aflytninger havde Slim Chafras advokat, Tyge Trier, også fremskaffet nye oplysninger. Han havde via en dansk freelancejournalist fundet frem til K.S., der i de sidste to år har gemt sig i et uspecificeret arabisk land.
I går kunne retten så se et videointerview med K.S. fra 18. september i år.
»Slim har ikke noget med det at gøre. Jeg har aldrig snakket med Slim om sådan noget med kriminalitet. M. nævnte måske Slim for at låne penge af ham, fordi Slim har penge,« sagde K.S. i interviewet.
Lukket sag
I en anden hidtil hemmeligholdt aflytning fra 11. oktober 2007 nævner K.S. og M. igen Slim Chafras navn. K.S. er blevet taget med på politistationen, tilsyneladende på grund af en misforståelse. I telefonsamtalen med M. siger K.S., at politiet måske har lokket ham ud for at installere mikrofoner i hans lejlighed og tjekke hans computer. Det viser sig senere at være rigtigt.
»Jeg har en mistanke om, at det handler om det andet, vi har gang i,« siger K.S. på aflytningen.
M. spørger, om de også har været ved Slims lejlighed, og K.S. spørger, hvorfor?
»Det kan være, de har været ved alle,« siger M.
Advokat Tyge Trier opfordrede i retten forgæves til at få opklaret, hvilken rolle M. spiller i sagen.
»Ellers kan jeg ikke informere den særligt beskikkede advokat ordentligt i sagen,« forklarede Tyge Trier.
»Vi har ikke mere at fremlægge om M. i den åbne del af sagen,« lød svaret fra Kammeradvokaten.
Samme svar fik Tyge Trier på spørgsmålet, om M. var tilknyttet det samme påståede islamistiske netværk som K.S. og Slim Chafra.
Dommer Karsten Bo Knudsen tilføjede lakonisk:
»Det kan være, vi får svar på det under den lukkede del af sagen.«


