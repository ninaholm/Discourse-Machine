’En organisations styrke kommer nedefra’
Han har opholdt sig i kulissen, men snart er han klar til at træde helt ind på scenen. SF’eren Mattias Tesfaye har meldt sit kandidatur til næstformandsposten i SF. Han mener, at partiet bør fokusere endnu mere på SF som parti og organisation
Den tidligere murer og nu faglig sekretær i 3F Mattias Tesfaye stiller op som næstformand i SF, når der er landsmøde til april.


 I godt og vel to år stod de hver morgen på stilladset kl. 6.30. Lige meget om det var solskin eller regn. Samtaleemnerne var forskellige, men fælles for dem var, at de var aktuelle og ofte havde en politisk kant. På stilladset stod nu 31-årige Mattias Tesfaye, som til april stiller op til næstformandsposten i SF ved partiets landsmøde i april. Her er der udsigt til et kampvalg mellem ham og den ene af de to nuværende næstformænd, Meta Fuglsang. Tonni Hansen, partiets anden næstformand, genopstiller ikke.
Den anden på stilladset var Kalle Westh Jensen.
»Mattias aner ikke, hvordan man laver mad. Han kan ikke finde ud af at koge et æg,« griner Kalle Westh Jensen
I dag står de ikke længere sammen på stilladset. Kalle Westh Jensen venter på, der kommer noget stilladsarbejde til ham, og Mattias Tesfaye er rykket videre i karrieren og er faglig sekretær i fagforbundet 3F. Men snart kan det være fortid for Tesfaye.
»Min erfaring fra fagbevægelsen siger mig, at en organisations styrke kommer nedefra. Sådan er det også i SF. Hvis vi skal have vores politik igennem, skal vores organisation i fokus. Vi skal have flere, der mener, at det er rigtigt, hvad SF siger og gør,« siger Mattias Tesfaye om motivationen for at stille op som næstformand.
Mattias Tesfaye har kun siddet i SF’s landsledelse i to år. I 2010 blev han den helt store stemmesluger ved partiets landsmøde. 244 partifæller stemte på ham. Op til landsmødet havde han blandt andet argumenteret for, at der burde indføres regler om en maksimumsløn på 50.000 kroner om måneden. I stedet burde pengene bruges på f.eks. bedre ældrepleje og infrastruktur.
Det forslag blev straks afvist af SF’s ledelse. Men trods det bakker Mattias Tesfaye op om den nuværende ledelse. Det sås allerede efter folketingsvalget i september sidste år, hvor SF’s selvransagelse efter det dårlige valgresultat var i gang, og fokus var rettet mod skatteminister Thor Möger Pedersen, som blev udnævnt til hovedarkitekten bag den strategi, der gav det pauvre antal stemmer fra vælgerne.
»Jeg synes, det er urimeligt at tørre det af på Thor, som har arbejdet 60-70 timer i døgnet bag kulisserne uden at få credit for det nogen som helst steder,«, sagde Mattias Tesfaye dengang til Politiken.
Mere fokus på politikken
I sidste uge bragte Jyllands-Posten en meningsmåling, som viste, at kun 7,8 procent af danskerne mener, at SF er det parti i Danmark, som varetager arbejdernes interesse bedst. Det er på nøjagtig samme niveau som Dansk Folkeparti, og efter både Socialdemokraterne, Venstre og Enhedslisten.
Det huer naturligvis ikke Mattias Tesfaye, at hans parti ikke står stærkere som arbejderparti i danskernes bevidsthed.
»SF er lidt i modvind for tiden. Der sker, mens vi aldrig nogensinde har haft så gode muligheder for at få indflydelse, som vi har nu. Der er for meget fokus på, hvad der kan tage mediedagsordenen i dag eller i morgen – eller hvordan det går i meningsmålingerne. Og for lidt fokus på, hvordan vi får SF-politik igennem,« siger Mattias Tesfaye.
Ikke tabe for meget
Hvis Mattias Tesfaye i april bliver valgt som ny næstformand i SF, vil hans første prioritet være at gøre partiet klar til kommunalvalget i november 2013.
»Det er undervurderet, hvor stor indflydelse det kommunale styre har på velfærdssamfundet. Vi fik et rigtig flot kommunalvalg i 2009, og det bliver nok svært at undgå at gå lidt tilbage i forhold til det, men vi skal nødigt gå så meget tilbage, at vi mister de borgmesterposter og udvalgsformændsposter, vi har,« siger Mattias Tesfaye om det potentielle kommunale nederlag.
Onde tunger kunne hævde, at Mattias Tesfaye er vant til at håndtere nederlag, da han gennem mange år har været inkarneret fan af fodboldklubben AGF, men skulle det kikse med at blive næstformand i SF, og bliver det faglige arbejde i 3F for trivielt en dag, er Mattias Tesfayes tidligere kollega, Kalle Westh Jensen, overbevist om, at han nok skal klare sig.
»Så griber han bare murerskeen, og så er det ud at finde et arbejde for Mattias,« siger han.

