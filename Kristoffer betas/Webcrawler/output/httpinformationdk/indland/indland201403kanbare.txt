Kan vi ikke bare kalde ham ’Christina Monggaard’?
At skrive en avis udelukkende med kvindelige eksperter og kilder til kvindernes internationale kampdag viser sig at blive en mindre udfordring, selv for en avis, der elsker at skrive om køn. ’Tordenskjolds soldater’ er jo for det meste mænd. Og pludseligt tikker der vigtigt nyt ind hos gravergruppen …


 
	Den første milde panik spreder sig torsdag eftermiddag på det elefantgrå gulvtæppe på kulturgangen. Musikskribenten (kvinde) kan nu måske først aflevere sit interview med en sangerinde tirsdag, selv om kulturredaktøren (kvinde) gerne vil bringe den på kvindernes internationale kampdag lørdag. Her må vi nemlig kun bruge kvindelige eksperter og kilder i hele avisen. Og hvad gør man så?

	Konceptet med at holde 8. marts-avisen fri for stof om 8. marts, men til gengæld fylde den med kvindelige eksperter og kilder, blev fælles besluttet på et morgenmøde ugen forinden. »Selvfølgelig kan vi gøre det!,« sagde chefredaktøren (mand) med vanlig entusiasme. Praktikanterne, de fastansatte og redaktørerne (samlet set overvejende mænd – se Databloggen) nikkede med varierende begejstring. Det ville være noget lort, hvis pludselig man havde brug for at snakke med Bjarne Corydon for eksempel. På den anden side ville det klæde os med sådan en øvelse. Dagbladet Information tør godt kritisere sig selv. Dagbladet Information tør kigge indad.

DATABLOGGEN: Ligestilling på Information

	Men nu mangler der altså en kvindelig byline på kulturens kritiksider. »Kan vi ikke bringe Christian Monggaards True Detective-anmeldelse og så bare kalde ham Christina Monggaard?« spørger filmskribenten (kvinde). Kulturredaktøren griner nervøst. Når virkeligheden insisterer, og når lorten rammer viften, er det svært ikke at vende ansigtet bort. Det er fristende at være lidt pragmatisk. Er det ikke lige meget, om han hedder Christina eller Christian? Nej. Det går bare ikke.

LÆS: Medierne halter bagefter resten af samfundet hvad angår ligestilling

	Til fredagens morgenmøde planlægger 12 mænd og fire kvinder de sidste ting til morgendagens avis. Problemet på kulturen er løst. »Det har været besværligt, men overhovedet ikke svært,« konkluderer Moderne Tiders redaktør (kvinde).

	Øvelsen har højnet bevidstheden om, hvor tit man ringer til Tordenskjolds soldater, som oftest er mænd, når der jo faktisk findes lige så kvalificerede kvinder, påpeger indlandsredaktøren. Det eneste besværlige er dogmet. »Vi kan ikke kritisere en mand i en artikel, fordi han så ikke ville have mulighed for at give modsvar.«

	»Måske det ville måske også klæde os at have nogle kvindelige kilder i mandagsavisen, så ... ?« foreslår en journalist (kvinde) – nu hvor vi i mandagsavisen afslører vores gimmick og kritiserer kønsfordelingen?

	»Nej, det her er et ærlighedsprojekt,« siger Moderne Tider-redaktøren:

	»Vi er aggressive med at kritisere alle andre. Derfor skal vi også indrømme, at vi bor i et glashus.«

	Hader feminisme

	På avisen er der delte meninger om ideen. På Indland har en praktikant (mand) måttet ændre vinkel i sin reportage om reality-tv, fordi hovedkilden ellers ville være mand.

	»Hvis der er noget i vejen med kønsrepræsentationen, så burde man måske i stedet gøre noget ved det til hverdag. Det her er jo bare en happening! Lige nu forbinder jeg det hele med dyb irritation,« sukker han.

	»Jeg synes, at det er irriterende,« siger den kvindelige praktikant.

	»Vi er to køn, der agerer på lige vilkår. Det her underminerer lidt mit køn.«

	På udland fornemmes ambivalensen også: »Jeg hader feminisme. Jeg synes, at det er gammeldags og håbløst. Jeg befinder mig jo i en mandeverden, og jeg har det fint der,« siger den forsvars- og sikkerhedspolitiske journalist (kvinde).

	»Inden for sikkerhedspolitik er der fem eksperter i Danmark, som jeg synes er dygtige nok til at bruge. Og de er ikke kvinder.«

	På den anden side synes hun, at avisens egne tal for kønsfordeling af kilder er tankevækkende, pinlige faktisk. Var der to ligeværdige kilder, en mand og en kvinde, ville hun måske bruge kvinden.

	Ungdom og Ukraine

	Inde på debatredaktørens kontor, hvor husets eneste sækkestol ligger, og hvor udvalgte breve pryder væggene, har man til lørdagsavisen samlet en håndfuld læserbreve, der er skrevet af kvinder, men som ikke handler om kampdagen. Det har ikke været et stort problem, fortæller læserbrevsredaktøren (mand). Også selv om alle indkomne læserbreve, måske 75 eller 80 procent, er skrevet af mænd, og at den kønsfordeling også cirka er repræsenteret på debatsiderne. Mændene er oftest ældre mænd.

	»De skriver om Ukraine,« siger brevkasseredaktøren. »Eller om noget med Bent Jensen.« De kvindelige debattører er oftest unge. Deres indlæg er ofte af »Jeg er her, jeg føler noget«-genren, siger han: »Undskyld at jeg findes. Undskyld at jeg ikke er voksen som jer,« starter seneste eksempel. Debatredaktøren (kvinde) nikker ivrigt. Sådan er det.

	Ak! Aktindsigt

	Kort efter frokost rammer lorten viften. På Indland diskuterer to Cavling-prisvindende graverjournalister (mænd) og to unge, graverivrige praktikanter (mænd), hvad fanden de skal gøre. Der er kommet nye oplysninger i en sag, som Information har arbejdet med. Og alle sagens involverede parter er mænd. Hvis ikke de bringer artiklen lørdag, når andre medier med stor sandsynlighed at bringe den først.

	»Kan vi ikke bare bryde det skide princip?!« udbryder praktikanten med skinger stemme. Men nej.

	Og lidt senere, til eftermiddagsplanlægningsmødet, opstår andre problemer. Mange af de artikler, der diskuteres til de efterfølgende dages aviser, har kun mandlige kilder. Det er der ingen, der har lagt mærke til. Vi skal udstille vores eget glashus, men er det her for meget? Indlandsredaktøren foreslår, at vi bringer en tilhørende boks, hvori vi forpligter os på at undersøge avisens kønsrepræsentation næste år igen. Vi vil understrege, at det her ikke bare er tomme løfter, men at vi har tænkt os at gøre noget. På sigt.

	Og så skal der fordeles fire ledere til lørdag og mandag.

	»De to ledere til lørdag, de skal være skrevet af kvinder!« siger forsideredaktøren (mand). To kvinder melder sig på banen.

	»Andre bud?,« spørger redaktøren. »Kvindebud? Jeg har et ’mandebud’ til mandag,« siger Moderne Tider-journalisten (mand). Han har læst, at kommunen har været ude og fraråde, at man putter popcorn i tønden til fastelavn. Han kunne godt tænke sig at skrive om alle de unødvendige måder, vi beskytter vores børn på.

	»Det bliver sådan en slag hyldest til liberal børneopdragelse,« siger journalisten.

	Redaktionschef for debat (mand) griner: »Ha ha, er Informations mandebud på en leder ’børneopdragelse’?«

	Indlandsredaktøren (mand) siger eftertænksomt: »Det er fedt. Det er meget moderne... «

