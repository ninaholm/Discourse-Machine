Grundfos-chef: Reform går ud over fleksjobberes helbredelse
Når arbejdspladserne fremover kun skal betale for de timer fleksjobberne reelt arbejder, vil det betyde, at folk bruger mindre tid på arbejdspladsen, siger arbejdsmiljøchef i Grundfos, Mogens Lindhard, der bakkes op af eksperter. Det er en uheldig konsekvens af reformen, da der er fare for, at det går ud over fleksjobbernes psykiske helbredelse, mener han
Kaffepausen og andre ineffektive pauser på jobbet gavner personer i fleksjob, da det gavner det psykiske arbejdsmiljø. Men med den nye reform på området bliver der ikke tid til pauser på arbejdspladsen, hvilket går ud over helbredelsen af fleksjobberne. Arkiv

Fremover skal arbejdspladserne nu kun betale for de timer, deres fleksjobansatte reelt arbejder – i modsætning til i dag, hvor arbejdsgiveren betaler fleksjobbere en fast månedlig løn. Sådan lød det forleden, da regeringen fremlagde sin reform af førtidspension og fleksjobordningen. Men det har en direkte uheldig konsekvens for fleksjobberes psykiske helbredelse, siger arbejdsmiljøchef i Grundfos Mogens Lindhard, der har mange års erfaring med at ansætte fleksjobbere, og han bakkes op af flere eksperter.Ifølge Mogens Lindhard vil det nye aflønningssystem i praksis betyde, at fleksjobbere bruger mindre tid på arbejdspladsen, fordi arbejdsgiverne ikke vil betale for den ’spildtid’, hvor medarbejderen reelt ikke yder. Og det går ud over fleksjobbernes mentale helbredelse, mener han: »Vi har haft medarbejdere på særlige vilkår i rigtig mange år, også før der overhovedet var noget, der hed fleksjob. Og en stor del af fleksjobbernes helbredelse handler netop om at være en aktiv og ligeværdig del af arbejdsmiljøet, og derfor er det vigtigt, at deres arbejdstid ikke bliver set efter med millimetermål,« siger Mogens Lindhard.Ned til to timer»Før kunne arbejdsgiverne ud fra et økonomisk synspunkt være lidt ’ligeglade’ med, hvor mange timer fleksjobberne reelt sad på arbejdspladsen, fordi man alligevel bare betalte et fast beløb. Og derfor var fleksjobbere gerne mere på arbejdspladsen, end de reelt kunne yde i effektive arbejdstimer. Men når man laver aflønningssystemet om, så vil arbejdsgiverne af gode grunde være meget mere nøjeregnende med, hvor meget fleksjobberne reelt yder i de timer, de er på arbejde. Den logiske konsekvens er færre timer på arbejdspladsen, og det er en meget uheldig konsekvens af regeringens reform,« siger Mogens Lindhard.Også markedsleder i Center for Aktiv BeskæftigelsesIndsats, Lars Nellemann, vurderer, at reformen kan have en konsekvens for fleksjobbernes helbredelse. Og det handler ikke kun om aflønningssystemet, men også om det faktum, at regeringen med reformen lægger op til, at fleksjobbere fremover skal kunne arbejde helt ned til to timer om ugen.»Når det bliver muligt at lave meget korte fleksjobordninger helt ned til to timer, så er det jo i effektivt arbejdstid, hvor skånedelen, pauserne og hele genopladningen foregår derhjemme,« forklarer Lars Nellemann.Og ligesom Mogens Lindhard frygter han, at det vil gå ud over fleksjobbernes helbredelsesproces.»Det, der fungerer bedst for fleksjobbere på en arbejdsplads, er at blive en del af fællesskabet. Folk får det ganske enkelt psykisk bedre, når de føler sig som en del af holdet og mærker, at de ikke blot har en praktisk, men også en social værdi på arbejdspladsen. Og det fællesskab kan man få meget svært ved at koble sig på, hvis man kun er der i få timer,« siger Lars Nellemann.Formand for Psykiatrifonden Anne Lindhardt udtrykker ligeledes betænkelighed ved de konsekvenser, det nye aflønningssystem kan have på antallet af timer, fleksjobberne er på arbejdspladsen. For mens man skal passe på, at de ikke bliver presset for hårdt, er det samtidig vigtigt, at fleksjobbere har mulighed for at være så meget på arbejdspladsen, som de kan overkomme, mener hun. Også i de timer, hvor de ikke nødvendigvis kan levere 100 procent effektivt.»Der er jo to sider af en arbejdsplads. Det ene er det konkrete arbejde, men det andet er selvfølgelig, at der er nogen, man siger godmorgen til, nogen man drikker en kop kaffe med, spiser frokost med og så videre,« siger Anne Lindhardt. I psykiatrien oplever hun, at mange har store ensomhedsproblemer og har svært ved selv at opsøge og indgå i sociale kontakter:»Og der giver arbejdspladsen et fuldstændig naturligt sted, hvor man kan få opfyldt det behov, som jo er en meget vigtig del af genoptræning til et normalt liv. Og jeg er også betænkelig ved, at reformen vil påvirke, hvor large arbejdspladserne er i forhold til at have fleksjobbere, som måske er lidt mindre effektive,« siger Anne Lindhardt.Skal evalueresArbejdsmarkedsordfører for Socialdemokraterne Leif Lahn Jensen anerkender, at det kan være en mulig konsekvens, men mener, at virksomhederne skal begynde at tage et større socialt ansvar:»Nu må virksomhederne gerne begynde at tage lidt ansvar og lade være med kun at tænke på deres egen pengepung, men også på deres ansattes behov. Det er sikkert fuldstændig rigtigt, at nogle vil være meget nøjeregnende med hensyn til, hvor meget deres fleksjobbere skal være på arbejdspladsen, men det tager jeg stor afstand fra,« siger Leif Lahn Jensen og henviser til, at der i reformaftalen står, at den skal evalueres årligt.»Så kan det godt være, at det her er noget af det, der skal ændres lidt på, hvis det viser sig at være et problem. Men det må vi jo se til den tid.«
