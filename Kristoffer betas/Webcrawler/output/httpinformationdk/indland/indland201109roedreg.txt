Rød regering er bundet af en lang række brede forlig
På en lang række områder vil en kommende S-SF-R-regering på kryds og tværs være bundet af  en lang række brede politiske forlig, der ikke blev opsagt før valget. I 59 ud af 112 gældende,  væsentlige forlig er mindst ét af de tre partier forligspart, viser Informations opgørelse


 Hvis man med den knebne røde valgsejr havde håbet på eller frygtet en kolossal omvæltning af den førte politik i Danmark, kan man godt tro om igen.
På en lang række væsentlige politikområder er der nemlig indgået brede politiske forlig eller aftaler. Og i over halvdelen af forligene er mindst ét af de tre forventede kommende regeringspartier S, SF eller R forligspart.
Det viser en optælling, Information har lavet på baggrund af en oversigt over de væsentligste politiske forlig i Danmark på hjemmesiden aabenhedstinget.dk.
Dermed står Helle Thorning-Schmidt (S) i den formentlig mest komplicerede parlamentariske situation, som nogen nytiltrådt dansk statsminister har stået i. Ud af i alt 112 stadigt gældende væsentlige forlig er det 59 af dem, som enten S, R eller SF eller flere af dem er parter i. Og ifølge mangeårig skik og praksis i dansk politik, så binder forligene, hvis der stadig er flertal bag dem uanset, om det kun er et enkelt parti i en regering, der er forligspart.
»Hvis S og SF vil have de radikale med, så vil de være nødt til at acceptere en række forlig, som de ellers har været imod«, siger adjunkt Flemming Juul Christiansen fra Aarhus Universitet, der forsker i de politiske forlig.
Lille manøvrerum
Tilbagetrækningsreformen er den mest omtalte men også aftalerne om beskatning af Nordsøolien, eller den om almene boliger er eksempler på aftaler, som S og SF er imod, men må acceptere at give V og K vetoret mod at ændre fordi de radikale er forligspartner. Også på områder som folkeskolen, beskæftigelsesområdet og energiområdet, hvor S og SF har erklærede høje ambitioner, er der forlig og vetoret til det tidligere flertal og både Venstres afgående undervisningsminister Troels Lund Poulsen, afgående beskæftigelsesminister Inger Støjberg og energiordfører Lars Chr. Lilleholt (V) erklærer sig til Information mildest talt køligt afventende over for, hvad S-SF-R måtte komme med. Forlig kan kun opsiges med virkning fra efter et valg og tidligere SF-politiker Aage Frandsen der står bag oversigten på Aabenhedstinget.dk undrer sig over, at S og SF ikke gjorde det på udvalgte områder.
»Nu har man mildest talt meget mindre manøvrerum,« siger han.

