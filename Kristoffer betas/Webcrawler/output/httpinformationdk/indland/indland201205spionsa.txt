Spionsag skaber gråzoner
Spionsagen mod Timo Kivimäki giver anledning til frygt og selvcensur, da der ikke er klare grænser for, hvad man må og ikke må. Det mener professor Ole Wæver


 I går blev den finskfødte professor Timo Kivimäki fundet skyldig i at have udleveret oplysninger til den russiske efterretningstjeneste. Af hensyn til Danmarks forhold til Rusland er sagen blev holdt for lukkede døre. End ikke anklageskriftet er blevet offentliggjort, og det er ifølge professor i international politik ved Københavns Universitet Ole Wæver et problem.
»Han er dømt for at udlevere offentlige oplysninger om kolleger. Det er jo en helt normal ting at gøre i den form for international interaktion, som rigtig mange er involverede i,« siger han.
Timo Kivimäki blev ifølge en retten i Glostrup idømt fem måneders fængsel for at have udleveret referater af samtalerfra forskellige konferencer, CV’er på kollegaer samt en rapport og en pressemeddelelse fra instituttet på universitetet.
Samtidig er han blevet kendt skyldig i forsøg på at overdrage lister med navne på studerende.
Listen med de studerende skulle ifølge dr.dk have omfattet personer, som den russiske efterretningstjeneste kunne overveje at hverve som spioner. Ifølge Kivimäki var det en liste over deltagere i den efterfølgende dags undervisning.
Timo Kivimäki hævder selv, at han troede, at det var almindelige russiske diplomater, han udleverede oplysninger til.
Det er helt almindelig praksis for både forskere, journalister, politikere og mange andre, og med kendelsen frygter Ole Wæver, at det fremover vil være op til den enkelte at vurdere, hvorvidt man taler med spioner eller ej.
»I værste fald bliver det en form for selvcensur, der ikke kan være i det danske samfunds interesse. Jeg har allerede oplevet, at kolleger ikke vil give mit navn til udenlandske kontakter, men i stedet anbefaler mig at kontakte dem selv,« siger han.
Ingen retningslinjer
Problemet består i, at der ikke er klare retningslinjer på området.
»Hvis man slår op i loven, bliver man kun forvirret. Så kan man se på det lovforberedende arbejde, men det er skrevet for 60 år siden i lyset af besættelsen. Man kan heller ikke se på domspraksis, fordi sagen er blevet ført bag lukkede døre,« siger han.
»Det kan jo sagtens være, at han har været fuldt bevidst om, at det var spioner, og så kan jeg tørre sveden af panden og tænke, at mine kontakter ikke er problematiske. Men hvordan i alverden skal jeg kunne vide det, når sagen er ført bag lukkede døre,« siger Ole Wæver.

