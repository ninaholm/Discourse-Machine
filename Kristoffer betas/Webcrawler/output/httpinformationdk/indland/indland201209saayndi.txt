Det er så yndigt at skilles ad
I forholdet mellem SF og S er arneflammen ikke længere kærlighed


 En ’mesalliance’ er ifølge Nudansk Ordbog: »Et ægteskab, som anses for mindre passende, fordi parterne har meget forskellig baggrund«.
Og ak, sådan har det nu vist sig at være tilfældet med Socialistisk Folkeparti og Socialdemokraterne.
For kun et år siden hed det ellers så gensidigt tillidsfuldt og forpligtende i de to partiers fælles valgoplæg:
»Socialdemokraterne og SF er aktuelt og fremadrettet den eneste stabile alliance i dansk politik.«
Tænk, det stod der. Og der var gensidigt kærlige billeder af Helle Thorning-Schmidt og Villy Søvndal. Man fik mindelser om linjer fra N.F.S. Grundvigs besyngelse af parlykken:
 
Det er dog gammen
at sidde sammen
– at sidde sammen –
hvor arneflammen
er kærlighed
– er kærlighed!
 
Men i går – på Jyllands-Postens forside – lod SF’s ene formandskandidat Astrid Krag alle vide, at det er nat med at sidde sammen i gammen og flammen: »For mig er det vigtigt, at SF går til valg på sit eget program,« erklærede Krag.
Og med den slangeagtige tvetungethed, der præger SF’s ’åh, så gensidigt’-loyale formandvalgkamp, erklærede den anden formandskandidat, Annette Vilhelmsen:
»Det overrasker mig faktisk, at Astrid siger det nu. Men det gør mig glad, for det er det, som jeg hele tiden har ment.«
I dansk politik har det hidtil været en af de mindst velbevarede hemmeligheder, at ledelserne af det andet angivelige makkerpar, Venstre og Konservative, nærer en til afsky grænsende mistillid til hinanden og praktisk talt intet middel skyer for at forsure hinanden tilværelsen. Enhver gensidig sympatierklæring fra V eller K har kun til formål at indynde sig hos vælgere, der har svært ved at se forskel på de to partier.
Trekantsdrama
Og måske har det i virkeligheden også været sådan mellem SF og S, inderst inde. Men de prøvede at flygte fra den gensidige uvilje – sammen. Ligesom når man gifter sig i den forhåbning, at den manglende lidenskab vil opstå i det øjeblik, at det er en ægteseng, man ligger i.
Måske har det rent ægteskabeligt også spillet en rolle for SF’s ubehag, at Socialdemokraterne har genoptaget forholdet til en gammel kæreste: de radikale, som Socialdemokraterne har nemmere ved at være gift med. En sådan mistanke om socialdemokratiske tilbøjeligheder til anden side bekræftes af politisk ordfører for S, Magnus Heunicke, der indrømmer:
»Det giver slet ingen mening at tale om at lave noget fælles S-SF uden om de radikale. At vi har fået de radikale med i regering og har et loyalt samarbejde med dem, betyder, at S-SF aksen ikke længere findes.«

