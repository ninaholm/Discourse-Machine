Globaliseringsforhandlinger er gået i stå
Urokkelige positioner og intern strid mellem ministre har fastlåst forhandlingerne om globaliseringspuljens 2,5 mia. til forskning, uddannelse og innovation


 Den årlige fordeling af milde gaver til uddannelse, forskning og innovation gennem den såkaldte globaliseringspulje er i år mere fastlåst end nogensinde før.
Partierne bag puljen - V, K, DF, S og R - kan ikke blive enige om fordelingen af dette års midler, og også de tre ministre med ansvar for puljen - videnskabsminister Helge Sander (V), undervisningsminister Bertel Haarder (V) og økonomi- og erhvervsminister Lene Espersen (K) - er indbyrdes uenige.
Efter en lang række frugtesløse møder har ministre og ordførere reelt opgivet at nå videre.
Det er nu overladt til centrale forhandlere med finansminister Claus Hjort Frederiksen (V) for bordenden at skære igennem, før man overhovedet kan komme i gang med at fordele de ca. to en halv milliard til universiteter, professionshøjskoler, innovationsprogrammer og andre formål.
En stor del af uenighederne handler om regeringens bebudede milliard til nye laboratorier på universiteter samt penge til renovering af andre uddannelsesinstitutioner.
Dém ønsker regeringen at finansiere med penge fra globaliseringspuljen - men det siger S og R nej til.
»Laboratorierne skal finansieres som anlægsudgifter ved at fremrykke offentlige investeringer og ikke af globaliseringsmidlerne,« siger forskningsordfører Kirsten Brosbøll (S).
Ministre uenige
Også et løft af taxametrene på de samfundsvidenskabelige og humanistiske universitetsuddannelser under Sander samt flere penge til professionsuddannelserne under Haarder giver uenighed. Ikke bare mellem opposition og regering - men også internt mellem ministrene.
Siden globaliseringspuljen blev skabt med velfærdsforliget i 2006, har beløbene til de tre ministerier ligget fast.
Men i år skal partierne bag forliget for første gang diskutere, om fordelingen skal ændres - og ingen af de tre ministre er synderligt interesserede i at afgive bidder af deres del af kagen.
Til gengæld vil f.eks. Helge Sander meget gerne hive nogle penge over fra Bertel Haarders område til at finansiere taxameterløftet - og vice versa.
Heller ikke disse overordnede uenigheder er der ifølge Informations oplysninger nogen løsning på, og derfor er parterne slet ikke kommet i gang med at diskutere fordelingen af midler mere detaljeret.
Et tredje overordnet stridspunkt er den såkaldte omstillingsreserve, der egentlig ikke har noget med globaliseringspuljen at gøre.
Hvert år er der skåret en procentsats af taxametrene til uddannelsesinstitutionerne - for at blive givet tilbage til uddannelsessektoren i form af f.eks. en bonus pr. studerende, der fuldfører sit studie.
Men dén »tvungne opsparing« vil regeringen inddrage fra næste år, og det får oppositionen til at stejle. Det betyder, at man godt nok uddeler penge fra globaliseringsmidlerne med den ene hånd, men tager penge fra uddannelserne med den anden, lyder argumentet - og også det er med til at forsure forhandlingsklimaet.
DF ærgrer sig
De årlige globaliseringsforhandlinger er en af de få, som regeringen ikke kan nøjes med forhandle på plads med Dansk Folkeparti.
S og R har som forligspartnere i velfærdsforliget vetoret over, hvordan pengene skal bruges - og dét er man i høj grad bevidst om. Således præsenterede de to partier i år for første gang et fælles oplæg til forhandlingerne.
Det ærgrer Dansk Folkepartis forskningsordfører Jesper Langballe.
»De foregående år har forhandlingerne været meget saglige og præget af forskningsfaglige argumenter. Men nu bruger oppositionen dem i et overordnet politisk spil, fordi det er det tætteste, de kommer en finanslovsaftale,« siger han.


