Krav om erstatning til dansk Guantánamo-fange
Danske politikere og menneskeretsforkæmpere kræver erstatning til tidligere Guantánamo-fange, efter at den britiske regering i går indgik forlig og lovede millionerstatning til eks-fanger


 KØBENHAVN/LONDON - De danske myndigheders manglende indgriben, da den tidligere Guantanamo-fange Slimane Hadj Abderrahmane blev overført fra et forhørscenter i Kandahar, Afghanistan, til Guantánamo Bay på Cuba, bør føre til udbetaling af erstatning.
Det mener flere politikere og menneskeretsforkæmpere. Kravet kommer, efter at den britiske regering i går accepterede at udbetale millionerstatning til 16 tidligere Guantánamo-fanger, der havde rejst sag mod myndighederne for ikke at have forhindret den ulovlige flytning af fangerne til Guantánamo Bay, på trods af at de kendte til planerne.
Frank Aaen, udenrigspolitisk ordfører for Enhedslisten, vil nu stille spørgsmål til udenrigsminister Lene Espersen (K) i sagen. »Man bør på tilsvarende måde yde erstatning fra danske myndigheders side,« siger Aaen, der også mener, at Abderrahmane bør have fri proces i tilfælde af, at han selv ønsker at rejse erstatningskrav mod den danske stat. Også Socialdemokraterne vil have regeringen på banen. Medlem af Udenrigspolitisk Nævn Jeppe Kofod kræver en redegørelse om de britiske erstatninger på næstkommende nævnsmøde:
»Det er vigtigt at få frem, om det er noget, vi kan lade os inspirere af herhjemme. Guantánamo var en skandale i forhold til brud på forbuddet mod tortur. Briterne har været meget optagede af det, og det bør den danske regering også være.«
Skal studeres nærmere
På Rehabiliterings- og Forskningscentret for Torturofre (RCT) er man heller ikke i tvivl om, at den danske regering kunne have gjort langt mere.
»Vi har den holdning, at han skal have erstatning. Den danske regering kunne have krævet hans (Abderrahmanes, red.) løsladelse fra Guantánamo, og han kunne efterfølgende have krævet erstatning med henvisning til FN's torturkonvention,« siger RTC's talsmand Tue Magnussen.
Formand for Udenrigspolitisk Nævn Eva Kjer Hansen (V) vil ikke forholde sig til sammenligningen mellem den britiske sag og den danske Guantánamo-fange.
»Det kræver et dybere kendskab til, hvilke ting der har spillet ind i forhold til den britiske afgørelse. Men der er ingen tvivl om, at det skal studeres nærmere, og derfor er det oplagt, at ministeren nu får mulighed for at forholde sig til det gennem spørgsmål fra Folketinget,« siger hun.
Det var i går ikke muligt at få en kommentar fra udenrigsminister Lene Espersen.


