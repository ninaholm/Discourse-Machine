'Vi skal have et institut for afbureaukratisering'
Hvis man skal komme bureaukratiet i det offentlige til livs, skal der en vedvarende indsats til. Et institut for afbureaukratisering kunne være svaret. Det mener professor i statskundskab Hanne Foss Hansen
Trods løfter om det modsatte er mængden af kontrol og bureaukrati ikke netop faldet under den nuværende regering.


 Da den borgerlige regering kom til magten i 2001, var det med store ord om afbureaukratisering. Staten var blevet for stor, og regeltyranniet skulle afskaffes. I dag ser det ud til, at anstrengelserne har været forgæves.
I sidste uge skrev Berlingske Tidende, at antallet af nye love kun er taget til siden 2001. Ligeledes viser en ny undersøgelse fra FTF, at deres medlemmer i gennemsnit bruger otte minutter pr. time på at dokumentere deres arbejde. Det svarer til 60 millioner timer om året for de 270.000 offentligt ansatte, som FTF repræsenterer.
Professor i Statskundskab Hanne Foss Hansen mener, der skal helt andre boller på suppen i form af et særligt institut, der skal holde et vedvarende fokus på afbureaukratisering. Den nuværende regering har nemlig kun formået at øge bureaukratiet i sin levetid, påpeger Hanne Foss Hansen, der har speciale i forvaltning og offentlig organisation:
»Generelt kan man konkludere, at dokumentationskravene er øget betragteligt i de seneste år. Derfor bruges der selvfølgelig også mere tid på dokumentation. Det er kendetegnende for hele den nuværende regerings tid, men det er også et led i en udvikling, som har stået på i mange år,« fortæller hun.
Uheldig dynamik
 Regeringen gjorde ellers et nummer ud af, at den ville rydde op i bureaukratiet tilbage i 2001. Er det slet ikke lykkedes dem?
»Man kan sikkert godt finde nogle lommer, hvor det er lykkedes at afbureaukratisere, men overordnet er det gået den modsatte vej«.
 Tør vi gøre os nogen forhåbninger om, at en ny regering vil kunne gøre det bedre?
»Jeg tror, de vil prøve, men de vil have lige så store problemer som den nuværende regering. Al historisk erfaring viser da også, at det er langt sværere at afbureaukratisere, end det er at øge dokumentationskravene. En del af forklaringen skal findes i den iboende dynamik i politik. Når der kommer skandalesager, hvor forvaltningen ikke har fungeret, som den skulle, så reagerer politikerne ved, at stramme dokumentationskravene. Det er forståeligt nok, men ikke altid lige fornuftigt Det er en del af en politisk dynamik, som er meget svær at bryde med«.
Behov for en stærk aktør
 Hvad vil være dit råd til politikerne, hvis de skal gøre en effektiv indsats for at komme det voksende bureaukrati til livs?
»Det kræver vedholdenhed og udholdenhed. Det er ikke en umulig opgave, men det er op ad bakke. Vi har brug for en institutionalisering af enheder, som har til formål at holde et vedvarende fokus på afbureaukratisering. Vi har brug for en stærk aktør«.
 Hvad tænker du konkret på? Er det et afbureaukrati-seringsudvalg, eller skal kommunerne udstyres med et afbureaukratiseringskontor?
»Nej, ingen af delene. Et decideret kontor i kommunerne vil nok være i overkanten, og det vil også føre til øget bureaukrati. Et udvalg vil være godt nok som tænketank, men jeg tror, at indsatsen skal gøres mere permanent, hvis man vil have et mere vedholdende fokus. Det skal ikke være et midlertidigt projekt i Finansministeriet eller et ekspertudvalg. Jeg tænker på noget i stil med Danmarks Evalueringsinstitut og IKAS (Institut for Kvalitet og Akkreditering i Sundhedsvæsenet, red.) på sundhedsvæsenets område, så kunne man lave et institut for afbureaukratisering. Og det skal have tilstrækkelige ressourcer og opmærksomhed til at holde fast«.
Pas på enkeltsager
Samtidig slår Hanne Foss Hansen fast, at det ikke er alt bureaukrati, vi skal af med. Kun det unødige bureaukrati, som er mere symbolsk end funktionelt. Her skal politikerne lægge sig i selen for ikke at blive revet med, når skandalesager pryder landets avisforsider:
»Skandalesager skal man selvfølgelig tage alvorligt, men man skal passe på ikke at overdrive og øge dokumentationsbyrden for en hel sektor, bare fordi der har været problemer i nogle få kommuner. Der er behov for nogle stærke aktører, der kan holde fast på en dagsorden om afbureaukratisering«.



