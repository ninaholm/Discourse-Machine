Flertal vil se, hvem der står bag politiske pengeklubber
Nyt forslag fra EL om ændring af partistøtteregler får støtte fra DF og regeringspartierne. Venstre mener, at det i givet fald må være en del af en samlet revidering af partistøttereglerne
Enhedslisten foreslår, at der bliver større åbenhed om de pengeklubber, som især støtter borgerlige partier. Som reglerne er i dag, skal partierne blot oplyse, om de har fået bidrag på over 20.000 kroner, men ikke hvor høje beløb, der er tale om.


 
	Et bredt flertal i Folketinget kræver nu åbenhed om de såkaldte pengeklubber eller indsamlingsforeninger, der ved det seneste folketingsvalg gav et ukendt millionbeløb til de borgerlige partier. Kravet kommer efter kritik af, at pengeklubberne i dag reelt omgår kravet om at offentliggøre navnene på tilskudsydere, der giver mere end 20.000 kroner til et parti. I partiregnskaberne kan man nemlig kun se, at disse har givet over 20.000 kroner, men hverken hvor meget – eller hvem der har givet.

	»I det omfang, 20.000-kroners-reglen reelt bliver omgået, så er det selvfølgelig fornuftigt at se på, når man skal se på øget åbenhed. Hvorvidt det sker, kan jeg jo ikke vide, da der netop ikke er åbenhed herom. Men jeg har indtryk af, at i hvert fald bankerne har været ret kreative i forhold til at undgå den her regel,« siger Socialdemokraternes partisekretær, Lars Midtiby.

	Folketingets præsidium skal til efteråret drøfte en revision af partistøttereglerne. Her kræver Socialdemokraterne, SF, De Radikale, Enhedslisten og Dansk Folkeparti på forhånd større åbenhed om, hvem der støtter partierne og med hvor meget. I dag skal partiernes landsorganisationer offentliggøre, fra hvem de har modtaget beløb over 20.000 kroner. Men de skal ikke oplyse beløbet, som altså kan være lige fra 20.000 kroner og til mange millioner.

	Enhedslistens gruppeformand, Per Clausen, som har taget initiativ til det nye forslag, mener derfor, at pengeklubberne skal opgive navnene på bidragsyderne og størrelsen af bidraget.

	I dag findes der fire af slagsen: »Finanssektorens forening til støtte af et sundt og konkurrencedygtigt erhvervsliv«, »Landbrug & Fødevarers forening til støtte af et konkurrencedygtigt erhvervsliv«, »C-Business« samt »Den Liberale Erhversklub«.

	Og det er netop sidstnævnte, som støtter Venstre med et ukendt beløb, Per Clausen har i tankerne. Den Liberale Erhvervsklub blev, under ledelse af Fritz Schur, stiftet for over et årti siden og har efterfølgende indsamlet et ukendt millionbeløb til Venstres valgkampe. Senest har Venstre bebudet, at klubben nu skal udvides med klubber i alle fem regioner.

	»Lovgivningen skal være langt mere klar, så den ikke kan omgås. Jeg mener, Lars Løkke Rasmussen har et gigantisk forklaringsproblem. Venstre gør givetvist ikke noget ulovligt, men efter min bedste overbevisning snyder de med partistøtten,« siger Enhedslistens gruppeformand.

	Enhedslisten har sammen med De Radikale allerede valgt frivilligt at oplyse størrelsen af beløb over 20.000 kroner, de har modtaget. Så i De Radikales regnskab fremgår det således, at »Finanssektorens forening til støtte af et sundt og konkurrencedygtigt erhvervsliv« bidrog med 100.000 kroner i 2011.

	De Radikales medlem af Folketingets præsidium, Camilla Hersom, mener, at pengeklubbernes praksis i hvert fald er i strid med ånden i partistøttereglerne.

	»Det er jo klart, at man på den måde kan modtage meget store donationer, uden at befolkningen har mulighed for at se, hvem der støtter partierne. Man må vel sige, at inden for de gældende regler er det muligt at gøre, så det er ikke imod disse. Men det er i hvert fald imod ånden i reglerne: At man skal opgive alle donationer over 20.000 kroner,« siger Camilla Hersom.

	SF’s fungerende politiske ordfører, Karina Lorentzen, kræver også større åbenhed.

	»Det er jo også en måde at indsamle og få pengene på, så det skal selvfølgelig tydeligt fremgå, hvem og hvad der støtter – og på hvilken måde. Det kan jo ikke nytte, at man kan omgå at lægge støtten offentligt frem ved at lave en erhvervsklub,« siger Karina Lorentzen.

	Selv om SRSF-regeringen ikke har villet give Venstre vetoret over ændringer af partistøttereglerne, så har det lydt, at sådanne skal være »bredt forankrede«.

	Dansk Folkeparti støtter allerede kravet om at offentliggøre beløbstørrelsen af bidrag på over 20.000 kroner, og partiets næstformand, Søren Espersen, støtter også »umiddelbart« det nye forslag om pengeklubberne.

	»Der skal være så meget åbenhed som muligt, og hvis nogen giver penge gennem et samarbejde, så skal det også fremgå, hvem der er medlem af denne sammenslutning – og hvor meget de har givet,« siger Søren Espersen.

	Venstre afviser ikke at ændre reglerne, men kræver, at de så også kommer til at gælde den indirekte støtte til partierne. Den samme holdning har Venstres fungerende politiske ordfører, Inger Støjberg, til det nye forslag:

	»Venstre overholder reglerne, som de er i dag. Og skal man se på de fremtidige regler, så skal man se på hele pakken – hvilket også vil sige fagbevægelsens indirekte støtte til Socialdemokraterne.«

	Eksperter har længe advaret om, at der er et hul i partistøttereglerne, når private bidragsydere på denne måde kan gå sammen og dermed forblive anonyme.

	Alligevel tør Roger Buch, forskningschef på Danmarks Medie- og Journalisthøjskole, ikke gætte på resultatet af den foreslåede nye regel.

	»Det kommer jo an på, hvad det reelle motiv har været for disse grupper. Hvis det kun har været at gøre det usynligt, hvor mange penge medlemmerne giver, så falder grundlaget jo væk. Men der kan være et andet motiv. Nemlig, at hvis man samler en masse penge for folk, som vil det samme, og samlet går til partierne, så kan man have en formodning om, at de tænker mere over, hvad der bliver sagt. Man får en meget stor pose penge, og det er meget synligt, at her er nogle med det samme politiske mål.«

