Udviste irakere i fængsel må klare sig selv
Daniel Karim Rustom har siddet i fængsel i Bagdad i mere end to måneder, efter han blev udvist fra Danmark. I princippet garanterer Danmark, at han ikke udsættes for tortur eller umenneskelig behandling, men i praksis følger ingen myndigheder hans skæbne


 Daniel Karim Rustom kan ikke bevise, at han er iraker, for han har ingen papirer. Derfor tilbageholdes han af de irakiske myndigheder, efter at han den 2. juni blev udvist fra Danmark. I fredagens avis fortalte vi, hvordan Birthe Rønn Hornbech henviste til Flygtningenævnets afgørelse og havde fuld tillid til deres vurdering af, at de udviste sikkert kunne sendes hjem.
Flygtningenævnet har afgjort, at det var sikkert for Daniel Karim Rustom at vende hjem, og på flyet har politifolkene ifølge Daniel Rustom forsikret ham, at han ikke ville ryge i fængsel. 
Men det gjorde han, og han har ikke længere penge til den mad, han selv skal betale.
Både Human Rights Watch og Amnesty International har udgivet rapporter, der fortæller, hvordan tortur og umenneskelig behandling af fanger er udbredt i de irakiske fængsler. 
I Human Rights Watch' landerapport fra januar 2008 beskrives det blandt andet, hvordan fanger i de irakiske fængsler er blevet "hængt op i deres lemmer, udsat for elektriske stød, tvunget til at sidde på skarpe genstande og brændt af deres fangevogtere". 
Flygtningenævnet henviser selv til rapporten på deres hjemmeside. Alligevel interesserer det ikke de danske myndighed, at både Daniel Karim Rustom og den anden udviste Alla Al-Mosawi Bagdad, der begge er dømt og udvist for hård kriminalitet, nu har siddet i fængsel i mere end to måneder.
Ikke et dansk anliggende
Daniel Karim Rustom har i telefonen fra fængslet i Bagdad fortalt, at de irakiske myndigheder kræver, at han kan bevise, at han er iraker.
"Man skulle tro, at når de irakiske myndigheder tidligere har accepteret at tage dem tilbage, så var identitetsspørgsmålet afklaret," siger Gunnar Homann, der tidligere har været advokat for både Daniel Karim Rustom og Alla Al-Mosawi Bagdad.
Det er den danske ambassade, der for Rigspolitiet har lavet aftalerne om udsendelse med de irakiske myndigheder, men for ambassaden er sagen afsluttet. I et skriftligt svar hedder det, at de udviste personer ikke har ret til konsulær bistand fra ambassaden
"Vi har forelagt oplysninger for de irakiske myndigheder, og de har accepteret at tage de pågældende personer tilbage. Jeg kan ikke vide, hvad der er sket efter, at de er blevet afleveret. Det er ikke længere et dansk anliggende," siger ambassadør Bo Eric Weber.
- Men er det ikke et dansk ansvar at sørge for, at de udviste ikke bliver udsat for umenneskelig behandling?
"Det har jeg ikke kommentarer til."
- Kunne det tænkes, at ambassaden henvendte sig på ny til de irakiske myndigheder, for at sikre, at de fængslede ikke bliver udsat for umenneskelig behandling?
"Sagen er overstået for vores vedkommende med mindre en dansk myndighed beder ambassaden om at henvende sig til de irakiske myndigheder," svarer Bo Eric Weber.
Kan godt tage tid
Heller ikke vicerigspolitichef Hans-Viggo Jensen har nogen kommentarer til fængslingen.
"Vi tilvejebringer oplysningerne om personerne, og gennem ambassaden foreligger vi de irakiske myndigheder sagerne, og når vi får en accept, så gennemfører vi udsendelsen. Vores opgave afsluttes i det øjeblik, at den pågældende passerer ind gennem indrejsekontrollen," siger vicerigspolitichef Hans-Viggo Jensen.
Chargé d'affaires, Faris Shakir Fatouhi, på den irakiske ambassade i København ved ikke, hvorfor de to udviste irakere stadig sidder fængslet. Han vil nu tage kontakt til myndighederne i Irak.
"Hvis ikke de har haft de nødvendige papirer, så skal nogle fra deres familie møde op med de originale beviser, der kan bevise deres identitet," siger Faris Shakir Fatouhi.
Problemet er, at Daniel Karim Rustom aldrig har boet i Irak, og ikke har nogen papirer. Han er født i Kuwait og vokset op i Danmark, og hele hans familie er danske statsborgere.
"Under de nuværende omstændighed kan den slags godt tage noget tid, men jeg er sikker på, at det nok skal løses i sidste ende," siger Faris Shakir Fatouhi.


