Ngo: Flyt penge fra udviklingsbistand til nødhjælp
Dansk Flygtningehjælp vil have frigjort flere penge til at bekæmpe de historisk mange humanitære kriser i verden – pengene kan tages fra den langsigtede udviklingshjælp. Udviklingsministeren stiller sig positiv over for forslaget, mens Knud Vilby efterspørger ’ærlig debat’ om udviklingsmidlerne
Millioner af mennesker er på flugt – her er det syrere, der er flygtet til Jordan – og derfor er det nødvendigt, at vi sætter flere penge af til decideret nødhjælp, mener bl.a. Dansk Flygtningehjælp.


 Som Information kunne berette i går, er der nu mere end 50 millioner mennesker på flugt i verden, det højeste antal flygtninge siden Anden Verdenskrig. For første gang nogensinde har FN defineret fire humanitære kriser i verden som ’level 3-katastrofer’, hvilket lægger et massivt pres på internationale nødhjælpsorganisationer som UNICEF og Røde Kors.
De mange kriser får nu også Dansk Flygtningehjælp til at råbe vagt i gevær. Ud af de godt 16 mia. kr., Danmark i år bruger på udviklingsbistand, går omkring 1,8 mia. direkte til den akutte nødhjælp. Men det er slet ikke nok, mener Dansk Flygtningehjælps generalsekretær, Andreas Kamm:
»Dansk Flygtningehjælp er presset fra top til tå på grund af de historisk mange kriser, der er lige nu. Samtidig varer flygtningekriser i gennemsnit i dag dobbelt så lang tid i forhold til for 20 år siden. Det siger noget om varigheden og omkostningerne ved de indsatser, vi er en del af. Jeg har i lang tid stilfærdigt sat spørgsmålstegn ved den nuværende fordeling mellem nødhjælp og udviklingsbistand. Det er min opfattelse, at man må genoverveje den danske fordeling og prioritere nødhjælpen højere i forhold til den klassiske udviklingsbistand,« lyder det fra Andreas Kamm.
Nødråbene fra de tre udviklingsorganisationer vinder gehør hos regeringen, hvor udviklingsminister Mogens Jensen er klar til at bruge 250 millioner kroner ekstra i 2014 på akut nødhjælp. Pengene er fundet ved at tage 220 mio. kr. i budgetstøtte til Ghana, der er blevet udskudt på grund af landets usikre økonomiske situation. De resterende 30 millioner kroner bliver taget fra Benin, hvor Danida er ved at udfase sit landeprogram.
»Jeg har indstillet til Folketingets finansudvalg, at vi i indeværende år omprioriterer 250 millioner kroner til den humanitære indsats, fordi vi kan se, der er et øget behov,« siger Mogens Jensen til Information og fortsætter:
»Jeg vil også gerne sikre fremadrettet, at vi har ressourcer nok til at støtte det humanitære nødhjælpsarbejde, så det vil jeg arbejde for i en kommende finanslov. Det er selvfølgelig vigtigt, at vi fortsat bruger mange ressourcer på det langsigtede arbejde, så vi kan gøre lande i stand til at klare sig selv. Men jeg ser positivt på de ønsker, der er fra Dansk Flygtningehjælp.«
Uenigt folketing
Også i Dansk Folkeparti er udviklingsordfører Hans Kristian Skibby klar til at ændre fordelingsnøglen, så den akutte bistand øges i forhold til udviklingsbistanden. Selv om Dansk Folkeparti lægger op til at sænke udviklingsbistanden til 0,7 pct. af BNP, vil de i faktiske tal øge bistandskronerne til nødhjælpsarbejde:
»Jeg kan ikke sætte et specifikt tal på, men det ville ikke være for meget at øge den nuværende nødhjælpsstøtte med 50 procent. Man kunne skære i mange af de andre projekter, der går til demokratiopbygning i Afrika, eksempelvis til afrikanske kunstnere, der synger sange mod Robert Mugabe. Det er fuldstændigt fjollede ting, som den forrige udviklingsminister var fortaler for,« siger Hans Kristian Skibby.
Også SF og Enhedslisten er åbne for at øge pengene til den akutte nødhjælp – men det må ikke ske på bekostning af den langsigtede udviklingsbistand, fastslår SF’s udviklingsordfører, Trine Perthou Mach:
»Jeg forstår godt argumentet, men det er en lappeløsning. Det langsigtede udviklingsarbejde er jo en af forudsætningerne for, at lande kan klare sig selv, og at vi kan trække folk ud af fattigdom. Derfor vil SF hellere øge udviklingsbistanden til én pct. af BNP og finde pengene til mere nødhjælp på den måde.«
Den udmelding møder fuld opbakning fra Enhedslistens udviklingsordfører, Christian Juhl:
»Vi vil gerne øge puljen til nødhjælp, men det må ikke tages fra den langsigtede bistand. En af årsagerne til de her konflikter er jo, at vi ikke har fået stabiliseret de her lande. Ellers kan vi tage penge fra erhvervsstøtten, det har jeg intet imod,« fastslår Christian Juhl.
Hos Venstre skriver udviklingsordfører Jakob Elleman-Jensen i en mail til Information, at han »ikke vil lægge sig fast på en konkret fordelingsnøgle, det er for firkantet«.
Savner åben debat
At både regeringen og DF stiller sig ’positiv’ over for at omfordele bistandsmidlerne, overrasker ikke Knud Vilby, mangeårig bistandsekspert og journalist:
»I de kommende år vil vi se, at den generelle udviklingsbistand bliver presset fra flere sider. I Danmark giver vi flere penge til både erhvervsstøtte og klimaindsatser. På den anden side har du flere natur- og menneskeskabte kriser, som naturligvis skal støttes. Du har hele tiden de her umiddelbare ønsker, som presser den generelle hjælp,« siger Knud Vilby og fortsætter:
»Men det udhuler hele tiden støtten til fattigdomsbekæmpelsen. Vi har i en årrække skåret i støtten til Afrika og de multilaterale organisationer, for at finde plads til nye initiativer. Der mangler en ærlig debat i Folketinget om, hvordan man reelt vil priortere udviklingsbistanden fremover.«

