Thorning om radikalt boligskat-forslag: Ikke en god idé
Radikales forslag om at øge skatten på boliger bliver – ganske som vanligt – hældt af brættet over en bred kam på Christiansborg


 Radikales Venstres forslag om at lade boligskatten følge lønudviklingen – og dermed stige – efter 2020 får ingen opbakning fra statsminister Helle Thorning-Schmidt (S).
»Det er et velkendt radikalt forslag, men det er ikke nogen særlig god idé,« siger Helle Thorning, mens hun i går uddelte roser ved Amager Centret i København.
»Det er vigtigt, at der er ro om boligskatten, og det har et bredt flertal i Folketinget også sikret, at der er frem mod 2020. Nu har vi sikret ro om boligskatten frem mod 2020, og så må vi jo forhandle det derefter,« siger hun.
Radikales forslag om at øge skatten på boliger bliver – ganske som vanligt – hældt af brættet over en bred kam på Christiansborg.
Forslaget fra det mindste af regeringspartierne går da også specifikt på tiden efter 2020 – altså et stykke inde i den valgperiode, der følger efter den kommende periode.
Men heller ikke her er statsminister en »umiddelbart« parat til at røre ved boligskatten. På spørgsmålet om, hvorfor netop boligejerne skal fredes, svarer hun:
»Det er ikke tale om, at boligejere er ’fredet’. Boligejere betaler ligesom resten af befolkningen skat hver dag,« lyder det fra statsministeren.
Ritzau

