Stol aldrig på en forskningsartikel
Videnskabelige artikler kan være fyldt med simple fejl, der bliver gentaget igen og igen.  En gennemgang af 150 artikler sætter store spørgsmålstegn ved, om kvalitetskontrollen af forskningen virker
Der er stor vækst i antallet af forskningsartikler produceret i Kina og Indien. Særligt i Kina er forskningsbevillingerne tæt knyttet til den enkelte forskers produktivitet, og det øger risikoen for fejl.

I starten troede Marco van de Weert, han var ved at blive skør. Som lektor i farmaci på Københavns Universitet havde han fået en henvendelse fra et videnskabeligt tidsskrift om at ’reviewe’ en artikel, dvs. kvalitetstjekke den før publicering. Men der blev ved med at være noget, der ikke gav mening i artiklen, der handlede om en særlig teknik til analyse af binding mellem molekyler. Forskerne bag artiklen henviste til metoder og analyser beskrevet i andre artikler, og det gjorde blot Marco van de Weerts undren større.»Jeg kunne ikke forstå, hvad forfatterne til artiklen havde gjort,« siger Marco van de Weert.Han spurgte en kollega til råds, som mente, at artiklen var helt gal på den. Én fejlagtig artikel er, hvad der kan ske, men da Marco van de Weert så nærmere på artiklens henvisninger, gik de samme fejl igen.»Da jeg fandt ud, at fejlen gik igen også i ’gode’ tidsskrifter, blev jeg faktisk lidt sur. Det gav jo ingen mening, at de reproducerer den samme fejl,« siger Marco van de Weert og påpeger, at nogle af de fejl, som blev gentaget, var i strid med helt basal viden i fag som almen og uorganisk kemi på farmaceutstudiet.»Jeg har sagt til studerende på tredje år, at hvis de laver den samme fejl, så dumper de, fordi det burde være triviel viden for dem på det tidspunkt,« siger Marco van de Weert.Da han havde fundet simple regnefejl og grundlæggende misforståelser i mere end 150 videnskabelige artikler, besluttede han skrive en artikel om problemet og sende den til tidsskriftet.»Jeg tror, der er områder, hvor der på en eller anden måde er gået noget galt i fødekæden i forhold til forskningspublikationer. Måske handler det om hurtige publikationer, men det er stadig så basale fejl, at jeg ikke forstår, de kan blive gentaget. Mange af artiklerne kommer også fra forskere i Kina og Indien, så spørgsmålet er også, om der har været et kommunikationsproblem,« siger Marco van de Weert, som dog ikke ser lignende problemer på sit eget forskningsområde.Mindre kontrolAt forskerne i stigende grad tildeles midler på baggrund af, hvor mange forskningsartikler de producerer, kan dog også have stor betydning for, hvor mange fejl der opstår. Marco van de Weert peger på, at kinesiske forskere er fuldstændig afhængige af, hvor meget de publicerer.De videnskabelige tidsskrifter har generelt et stigende problem med dalende kvalitet i forskningsartiklerne, fordi forskere verden over tildeles midler efter, hvor meget de publicerer. Desuden er mængden af forskningsartikler steget markant på grund af øget forskningsproduktion i særligt Indien og Kina. Samtidig er det blevet sværere at finde fagfolk til at kontrollere indholdet.Resultatet er, at der bliver publiceret dårligere og i værste fald mere uredelig forskning. Den faldende kvalitet betyder, at et stigende antal videnskabelige artikler trækkes tilbage. Flere af de omkring 25 tidsskrifter, hvori Marco van der Weert fandt fejl har dog hverken fået de fejlagtige artikler rettet eller trukket tilbage, selv om Marco van de Weert allerede skrev den første artikel om ’dårlig forskning’ for halvandet år siden.Spørgsmålet er, hvilke konsekvenser fejlene i den videnskabelige litteratur har.Marco van de Weert vurderer, at det har omfattende konsekvenser for forskningen, at det bliver sværere at skelne mellem rigtigt og forkert. Men problemet rækker ud over forskningen.»Visse af de her stoffer bruges i lægemidler. Derfor kan fejlagtige analyser af dem give en fordrejet idé om, hvordan de virker i kroppen, hvis de data, der er at finde i den videnskabelige litteratur, ikke er korrekte,« siger Marco van de Weert.Marco van de Weert mener, det primært er kvalitetskontrollen af forskningen, den er gal med. »Så mange fejlagtige artikler må betyde, at der også er en del forskere ogpeer reviewere(dem, der vurderer forskingsartiklernes kvalitet,red.), der mangler viden og evner, eller som simpelthen ikke er omhyggelige nok med at tjekke artiklerne efter,« siger han.Sund skepsisMen selv om det er vigtigt at få belyst omfanget af fejlagtige artikler, har Marco van de Weerts dokumentation af fejlene ikke været lige populær. I et af de tidsskrifter, der havde publiceret flest artikler med fejl, blev hans artikel om problemet afvist med henvisning til, »at de beskrevne fejl var velkendte«.Lektoren i farmaci mener, at den bedste kur mod det stigende antal fejl er en sund skepsis over for forskning.»At publicere en videnskabelig artikel skaber ikke nogen ny sandhed. Det er først, når artiklen bliver citeret og forskningsresultaterne gentages af andre, at sandheden opstår, derfor skal man altid være skeptisk over ny forskning,« siger Marco van de Weert.
