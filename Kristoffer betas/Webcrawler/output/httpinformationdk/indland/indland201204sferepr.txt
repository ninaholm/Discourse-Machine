SF’ere presser Möger på topskat
Nuværende og tidligere folketingsmedlemmer fra SF forsøger i et direkte oprør mod skatteminister Thor Möger Pedersen at få partiet til at mene, at lettelser i topskatten ’vil ødelægge velfærdssamfundet’ forud for den kommende skattereform
Skatteminister Thor Möger Pedersen møder modstand internt i SF, hvor en række partimedlemmer har krav til en fremtidig skattereform.

Slagsmålet på SF’s kommende landsmøde i midten af april ser ud til at blive mere omfattende end først antaget. Det er ikke kun partiets inderste sjæl – om det er for arbejderne eller et folkeparti – der skal diskuteres. Konkret ønsker fremtrædende nuværende og tidligere folketingsmedlemmer også at indskrænke skatteminister Thor Möger Pedersens handlemuligheder ved den kommende reform af skatteområdet.En gruppe bestående af blandt andre Özlem Cekic, Annette Vilhelmsen og Ida Damborg, alle nuværende folketingsmedlemmer, og Pernille Frahm og Leif Hermann, tidligere folketingsmedlemmer samt landsledelsesmedlemmerne Trine Pertou Mach og Peter Westermann ønsker, at landsmødet skal vedtage en udtalelse, der tordner mod lettelser i topskatten. De ønsker, at der blandt andet skal stå:»Nye skattelettelser til toppen – uanset om de er finansierede eller ej – vil ødelægge velfærdssamfundet, som vi kender det.«»Det er vigtigt, at alle er med til at betale den regning, der ligger efter den uansvarlige politik, der er blevet ført de sidste 10 år med den borgerlige regering. Det betyder, at samfundets rigeste også skal betale. Vi er spændte på, hvordan den kommende skattereform kommer til at se ud, og dette er et forslag til, hvordan vi gerne ser den,« siger Ida Damborg.Topskattelettelser er billigtDermed går forslagsstillerne direkte mod skatteminister Thor Möger Pedersen, som ikke ønsker at udelukke en lettelse i topskatten.»Man kan ikke udelukke nogen som helst virkemidler i den forbindelse,« sagde Thor Möger Pedersen få dage efter sin udnævnelse til minister til Danmarks Radio.Leif Hermann ser intet modsætningsforhold mellem at mene en ting som parti og en anden som regering.»En ting er, hvad man gør på Christiansborg. Noget andet er, hvad partiet mener. Jeg mener ikke, at regeringens politik også er SF’s politik. Det håber jeg da i hvert fald bestemt ikke er tilfældet,« siger Leif Hermann.I regeringsgrundlaget står, at skattereformen skal give 7.000 ekstra job frem mod 2020 samt styrke de offentlige finanser med tre milliarder kroner gennem den øgede beskæftigelse. Tidligere har Skatteministeriet fremlagt beregninger, som viser, at den målsætning nemmest og billigst kan nås ved at hæve grænsen for, hvornår man skal betale topskat med 75.000 kroner til 464.900 kroner om året. Det vil ifølge Skatteministeriet koste samfundet 2,7 milliarder kroner.Men det kan Thor Möger Pedersen og regeringen godt glemme alt om, hvis det står til forslagsstillerne.»Vi kan jo ikke få noget at vide om, hvad regeringen mener med, at skattereformen skal være socialt afbalanceret. Det vil jeg gerne diskutere. Og for mig er det ikke socialt afbalanceret at give topskattelettelser. Derfor bør SF holde sig fra det,« siger Leif Hermann.Kræver rum til forhandlingSkatteminister Thor Möger Pedersen holder påskeferie og ønsker derfor ikke at kommentere forslaget fra sine partifæller. Men partiets finansordfører, Jonas Dahl, håber ikke, at ændringsforslaget bliver vedtaget:»Det er for tidligt at lave restriktioner om, at man ikke kan justere på det ene eller på det andet. Jeg tror, der er behov for en skattereform, som generelt sænker skatten på arbejde, og det er også regeringens ambition. Derfor synes jeg, man skal give os det rum til at forhandle det på plads,« siger Jonas Dahl.Han ønsker ikke at kommentere forslaget yderligere, men han forventer, at landsmødet ender med opbakning til den linje, der bliver ført i regeringen.»Jeg har indtryk af, at der er fuld opbakning til regeringsgrundlaget – både fra landsledelsen og generelt i SF, og det forventer jeg også, der er fremover,« siger Jonas Dahl.
