Liberal Alliance
Kommunalvalget skal give Liberal Alliance en større politisk platform, så det ikke kun er medlemmerne fra Christiansborg, der repræsenterer de liberale værdier



 
	Hvis ikke partileder Anders Samuelsen ved kommunalvalget i 2009 fik over to procent af stemmerne i Horsens Kommune, ville han træde tilbage som formand for Liberal Alliance.

	Anders Samuelsen er stadig formand for partiet, for han fik 3,7 procent af stemmerne i sin hjemkommune – og det var nok til at sikre alliancen sit første kommunale mandat. Senere er flere afhoppere fra andre partier kommet til, så Liberal Alliance i dag er repræsenteret i 18 kommunalbestyrelser.

	Liberal Alliance skal kun bruge kommunalvalget til en ting: At blive repræsenteret i flere byråd, så partiet får en platform, der kan bruges, når der inden for de næste to år bliver udskrevet et folketingsvalg.

	Partiet er endnu så ungt, at partiorganisationen fortsat ikke har en lokal forankring, den kan trække på. Arbejdet med at skabe større lokal synlighed for partiet skal flere byrødder hjælpe med.

	Venstre og Konservative håber, at de lokale LA-kandidater vil pege på borgerlige borgmesterkandidater, men i eksempelvis København har Liberal Alliance indgået flere forlig med venstrefløjen, så længe der blev gennemført enkelte liberale initiativer som f.eks. lavere afgifter for erhvervslivet.

Målsætning: At blive valgt ind i 25 kommunalbestyrelser.

Profil: Lars Dueholm, gruppeformand i Københavns Borgerrepræsentation.

