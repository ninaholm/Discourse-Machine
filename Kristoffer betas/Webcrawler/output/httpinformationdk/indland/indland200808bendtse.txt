Bendtsen: Vi sov ikke i timen



 Regeringen har ikke sovet i timen. Det svarer økonomi- og erhvervsminister Bendt Bendtsen (K), efter at ugebrevet Mandag Morgen skriver, at V og K spillede en central rolle i udarbejdelsen af det EU-direktiv, der for fem år siden udvidede retten til familiesammenføring. Ministerrådet behandlede direktivet i 2002 under dansk formandsskab - med vicestatsminister Bendt Bendtsen (K) for bordenden. Men han fastholder kritikken af EF-Domstolen og forklarer i en pressemeddelelse, at debatten i 2002 cirklede om andre aspekter ved direktivet, og at regeringen ikke mente, at direktivet ville få konsekvenser for Danmarks udlændingepolitik. ritzau

