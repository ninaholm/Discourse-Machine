Den røde plan overser de svageste
S og SF's plan Fair Løsning 2020 tilgodeser fagbevægelsen og de stærke svage, men overser samfundets svageste, som  står helt uden for arbejdsmarkedet, lyder det fra Dansk Socialrådgiverforening. Socialdemokraterne afviser kritikken
Socialdemokraternes socialordfører Mette Frederiksen (S) afviser kritik af at SF og Socialdemokraternes plan Fair Løsning overser samfundets allersvageste. 'Det sociale hensyn er en gennemgående tråd i Fair Løsning 2020,' siger hun.


 Dansk Socialrådgiverforening mener, at Socialdemokraterne og SF overser samfundets svageste og fokuserer for entydigt på at hjælpe fagbevægelsen og de såkaldte stærke svage i deres plan Fair Løsning 2020.
»Lige nu er den fremtidige beskæftigelsespolitiske dagsorden hægtet op på fagbevægelsen og de forsikrede ledige, og på at gøre alt hvad vi kan gøre for dem. Det skal vi også, men vi må ikke under nogen omstændigheder tro, at vi ikke skal gøre det samme over for dem på kontanthjælp,« siger formand Bettina Post og nævner blandt andet Socialdemokraternes forslag, om at kontanthjælpsmodtagere skal arbejde for deres ydelse.
For mens kontanthjælpsmodtagere forpligtes til at arbejde i særlige kontanthjælpsjob, vil ufaglærte, der har været medlem af en a-kasse i ti år, kunne få dagpenge, mens de tager en efteruddannelse.
»Hvis man deler det op, så kontanthjælpsmodtagerne skal samle skrald for pengene, mens de forsikrede skal have uddannelse, mens de er arbejdsløse, får vi en øget polarisering,« siger Bettina Post.
Hvis det skal give mening, skal kontanthjælpsmodtagere derfor også have mulighed for at opkvalificere sig, så de kan komme ind på arbejdsmarkedet.
»Kontanthjælpsmodtagerne har om nogen brug for, at vi gør dem dygtigere, hvis de nogensinde skal finde en arbejdsgiver, der vil ansætte dem,« siger Bettina Post.
Formand for FOA, Dennis Kristensen, er delvist enig i kritikken. Han er positiv over for, at S og SF vil afskaffe starthjælp og kontanthjælpsloftet og siger samtidig, at der bør være en forskel på, om man har forsikret sig mod ledighed ved at melde sig ind i en a-kasse eller ej.
»Men der er en række punkter, hvor jeg synes, der skal gøres noget. Der skal ikke mindst gøres noget for dem, der ikke har fravalgt at være medlem af en a-kasse, men som simpelthen aldrig fik en chance for at komme ind på arbejdsmarkedet,« siger han. Det drejer sig dels om mennesker med anden etnisk baggrund, som aldrig er kommet ind på arbejdsmarkedet, og dels om den stigende arbejdsløshed blandt unge:
»Vi er ved at tabe en hel generation af unge på gulvet. Man kan ikke bebrejde dem, at de ikke er med i en a-kasse, for de fik aldrig en mulighed for det, fordi de f.eks. ikke fik en praktikplads, og derfor røg på kontanthjælp,« siger Dennis Kristensen.
Derfor mener han heller ikke, at en afskaffelse af starthjælp og kontanthjælpsloftet er tilstrækkeligt på lang sigt.
»Når det handler om, hvordan vi gør endnu mere for, at folk bliver bragt tilbage på arbejdsmarkedet, eller kommer ind på det i første omgang, skal ambitionsniveauet være højere end kun afskaffelse af starthjælp og kontanthjælpsloft,« siger han.
Efteruddannelse til alle
Enhedslistens Per Clausen mener ligeledes, at kontanthjælpsmodtagere skal have samme adgang til efteruddannelse, som medlemmer af en a-kasse.
»De muligheder for efteruddannelse, man tilbyder ufaglærte, som er medlem af en a-kasse, skal man da også tilbyde folk på kontanthjælp. De har da mindst lige så stort behov for det. Vi er ikke indstillet på, at der skal være den skelnen,« siger han.
Samtidig påpeger han, at hvis kontanthjælpsmodtagere skal arbejde, må det ikke være på ringere betingelser end alle andre, som Socialdemokraterne har lagt op til.
»De skal arbejde så mange timer, de kan, og så få den løn, der svarer til det og samtidig optjene ferie- og dagpengeret,« siger han.
Socialordfører Mette Frederiksen (S) siger, at »det sociale hensyn er en gennemgående tråd i Fair Løsning 2020«.
Samtidig afviser hun kritikken af forslaget om særlige kontanthjælpsjob, og peger på, at der i dag står flere uden for arbejdsmarkedet end på arbejdsmarkedet: »Det kræver, at vi på nogen områder tænker nyt. I Aalborg Kommune, hvor man har lavet lignende tiltag, er det faktisk lykkedes både at flytte unge på kontanthjælp ud på arbejdsmarkedet og i uddannelse. Så der er gode erfaringer, og vi kan ikke bare fortsætte ad den vej, VKO-blokken har kørt de sidste ti år.«
I forhold til den stigende ungdomsarbejdsløshed, mener Mette Frederiksen ligeledes, at Fair Løsning 2020 indeholder konkrete løsningsforslag:
»I Fair Løsning 2020 ligger der en praktikpladsgaranti og en ny fleksibel ungdomsuddannelse, hvor det bliver muligt at kombinere forskellige uddannelser, så man også kan gennemføre en uddannelse, selvom man ikke går den stringente vej. Det vil hjælpe mange i den her gruppe,« siger hun.

