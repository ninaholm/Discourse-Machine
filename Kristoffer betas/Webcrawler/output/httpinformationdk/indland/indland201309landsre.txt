Landsretten er mere åben end byretten i koldkrigssag
I injuriesagen mellem professor Bent Jensen og den tidligere Information-journalist Jørgen Dragsdahl lader de tre landsdommere tilhørerne få adgang til flere oplysninger, end tilfældet var i 2010, da sagen var for byretten i Svendborg


 
	Måske var det bevidst. Måske var det en fejl eller bare et øjebliks uopmærksomhed fra de tre landsdommeres side ...

	Men det er en kendsgerning, at da Østre Landsret i 17. afdeling i går tog fat på afhøringen af den tidligere Information-journalist Jørgen Dragsdahl, blev hele hans forklaring fra 2010, da sagen var for i byretten i Svendborg, læst op – selv om store dele af Dragsdahls forklaring dengang blev afgivet for lukkede døre.

	Af samme årsag er der adskillige ’tomme sider’ i Dragsdahls forklaring i den offentlige version af byrettens dom fra Svendborg.

	I går kom der derfor en række nye oplysninger frem, både da afhøringen fra Svendborg blev læst op, og da Dragsdahl blev udspurgt af sin forsvarer, Henrik Holm-Nielsen. Selv om den tidligere Information-journalist gentagne gange protesterede mod, at han i et åbent retsmøde skulle besvare spørgsmål, som var blevet behandlet for lukkede døre i Svendborg, fik det ingen konsekvens.

	De godt 20 tilhørere kunne derfor høre, hvordan Dragsdahls første kontakt med en KGB-medarbejder ved navn Tjebotok fandt sted i restauranten i Kongens Have i 1976. Tjebotok opfattede angiveligt – altså ifølge Dragsdahls forklaring i Svendborg – Information-journalisten som nært knyttet til organisationen De Sorte Pantere i USA, og Tjebotok ville give Dragsdahl »en bil«, hvis han ville danne en lille gruppe, som kunne bruges af KGB i forbindelse med en kampagne mod USA i anledning af 200-års-dagen for landets uafhængighed.

	Dragsdahl afviste dog tilbuddet ved at henvise til, at den sovjetiske ambassade i København sikkert var infiltreret af vestlige efterretningstjenester, hvorfor han ikke ville binde an med en sådan opgave.

	Dragsdahl forklarede også, at han selv havde opfattet de sovjetiske diplomaters interesse som udtryk for, at han skulle »dyrkes«, og at hans kolleger på Informations udenrigsredaktion direkte havde opfordret ham til at pleje kontakter på udenlandske ambassader.

	»De sagde, at jeg måtte vænne mig til at være journalist, men for mig var det ikke naturligt eller nemt,« forklarede Dragsdahl i går.

	En falsk politimand

	Andre nye oplysninger i forhold til Svendborg-dommen drejede sig om Dragsdahls daværende kone, en russisk kvinde, som han havde giftet sig med i 1983 under et besøg i Moskva. Hun ville meget gerne til Danmark, og Dragsdahl udfoldede store anstrengelser for at hjælpe hende til det. Han har tidligere offentligt udtalt til Jyllands-Posten, at han i 1982-84 udfoldede aktiviteter for at få sin hustru til Danmark, som var uforenelige med hans journalistiske virksomhed.

	I går kom det frem, hvad det nærmere betød: Han brugte f.eks. mange samtaler med KGB-medarbejdere for at give dem det indtryk, at han var ved at gå op i limningen, og at han kunne finde på at offentliggøre, at KGB havde forsøgt at hverve ham, hvis ikke hans kone fik en udrejsetilladelse.

	En af de udtalelser, som Dragsdahl vil have Jensen dømt for, drejer sig om, at da Dragsdahl i juni 1985 opsøgte PET, var årsagen, at han følte »jorden brænde under sig«, fordi PET havde ham i søgelyset.

	I går forklarede Dragsdahl, at han rigtigt nok følte jorden brænde, men af helt andre årsager end den, Jensen har beskrevet. Efter hans hustrus ankomst til Danmark begyndte der ifølge Dragsdahl nemlig at ske »mystiske ting«. Bl.a. fik han og hustruen, der boede hver for sig, nogle breve, der demonstrerede et indgående kendskab til især hustruens privatliv. Desuden blev Dragsdahl opsøgt af en person, der identificerede sig som ansat i politiet. Personen fortalte Dragsdahl, at hans hustru ernærede sig ved prostitution, at hun begik butikstyverier, og at hun bl.a. havde stjålet et kreditkort fra en af sine kunder. Men da Dragsdahl senere ville ringe til den påståede politimand, var navnet falsk, og ingen svarede på det opgivne lokalnummer på Politigården. Efter en personlig henvendelse på Politigården blev han rådet til at kontakte PET.

	Kan ikke stå inde for ordvalg

	Dengang var Dragsdahls indtryk af PET, at tjenesten, som han sagde, både var underfinansieret, underbemandet og underbegavet. Derfor spurgte han den tidligere socialdemokratiske justitsminister Ole Espersen, om ikke der var én fornuftig mand, han kunne tale med. Prøv PET-chefen Henning Fode, lød Espersens svar.

	Netop Henning Fode blev også afhørt i går. I modsætning til i byretten, hvor den tidligere chef for PET 1980-87 blev afhørt for lukkede døre, blev Fode i går delvist afhørt for åbne døre.

	Bl.a. ville Jensens forsvarer, Karoly Németh, vide, om Fode som PET-chef på et møde i regeringens sikkerhedsudvalg i november 1985 havde fremlagt et materiale, hvor Dragsdahl var beskrevet som »meningsagent«, og om han kunne stå inde for den betegnelse? Det var kort efter, den sovjetiske afhopper Gordojevskij havde udpeget i alt 11 personer, som KGB havde forsøgt at hverve i Danmark. Dragsdahl var en af de 11.

	»Jeg kan stå inde for det, der er blevet forelagt sikkerhedsudvalget, men ordvalget i de enkelte dokumenter, f.eks. ordet agent, det kan jeg ikke stå inde for,« svarede Fode og tilføjede, at han »sikkert« på mødet havde omtalt Dragsdahl som agent, men at det »formentligt« byggede på, at sådan havde Gordojevskij omtalt Dragsdahl under debriefingerne i England.

	»Men ledelsen i PET fandt senere frem til, at der ikke var et tilstrækkeligt bevismæssigt grundlag for at rejse en straffesag mod Dragsdahl,« forklarede Fode. Resten af afhøringen af den tidligere PET-chef fandt sted bag lukkede døre.

	Næste retsmøde i injuriesagen er i morgen.

