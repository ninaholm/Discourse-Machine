Præsten, der åbnede sin kirke
Med Anne Braads død har den danske folkekirke mistet en folkelig fornyer
Folk, der oplevede Anne Braad, fortæller om hendes intense nærvær og den sympati, hun udstrålede.


 I morgen lørdag kl. 11 foregår på den københavnske St. Stefans Kirke begravelsen af den, der mere end nogen anden har bidraget til at gøre kirken til et nærværende åndeligt midtpunkt på Nørrebro i København. Sognepræst Anne Braad døde i mandags, 61 år gammel, efter længere tids kræftsygdom.
Anne Braad åbnede sin kirke, bogstaveligt talt. Hendes Stefans-kollega og ven, sognepræst Ivan Larsen skal forestå begravelsen. Han fortæller:
"Hun flyttede sin træffetid til selve kirken, og da hun var der så meget, og vi også fik ansat en informationsmedarbejder til at hjælpe os, kunne vi holde kirken åben hele tiden."
I Stefanskirkens åbenhed mod omverdenen indgik også dens aktuelle arrangementer, som blev annonceret ud mod den travle Nørrebrogade ved et banner på kirken og ved et sandwich-skilt. Teksten blev fornyet en gang om ugen og bebudede f.eks. de kirkeaftener, som Anne Braad holdt imod Irak-krigen, og hvor hun drog linjer tilbage til det bibelshistoriske Babylon. På banneret blev begivenheden kundgjort med ordene:
"Giv Bush den sidste olie." 
Anne Braad drev åbenheden så vidt, at hun også gav en imam fast træffetid i kirken. Det var for hende en naturlig gestus til gensidig forståelse og respekt.
Buldrede - og lyttede
Det, der slog mennesker i mødet med Anne Braad, var hendes intensitet. Ivan Larsen fortæller:
"Det var frem for alt hendes nærvær. Man kunne høre, at hun hørte efter. Nogle sagde, at hun buldrede derudad. Det gjorde hun også. Men hun lyttede sandelig samtidig."
Anne Braad var ikke bange for de kirkelige autoriteter, der rynkede bryn ad hendes utraditionelle præstevirke. Ivan Larsen erindrer: "Forud for en samtale med biskoppen sagde hun til mig: 'Jeg lægger ud med et angreb'."
Anne Braad var også uden for sin kirke en markant skikkelse i det nørrebro'ske liv. En af hendes naboer, Jørn Kring, fortæller:
"Der strålede om hende en umiddelbar sympati. Hun var altid rede til en lille friendly chat om dit eller dat. Hun var smilende, hilsende. Man kom ikke det mindste i forbindelse med den stridbarhed, der kunne være omkring hende i den offentlige debat. Hun gik ind i folk med træsko, men kunne også lade dem i fred, hvis det var det, de var indstillet på."
Det var ikke den slagne vej, Anne Braad fulgte ind i præstegerningen. Efter studentereksamen fra Falkonergårdens Gymnasium blev hun cand. phil. i dansk. Teolog blev hun i 1983 via tillægsuddannelsen. Sit første præstekald havde hun i Lille Heddinge på Stevns. I 1987 kom hun til Stefanskirken.
I mange sammenhænge kunne Anne Braad betegnes som 'liberal' teolog, men hendes synspunkter var ikke forudsigelige. I balladen om Ungdomshuset lå hendes sympati hos den almindeligvis dæmoniserede frikirke 'Faderhuset'. Og hun ville ikke medvirke til at vie fraskilte.
Blandt de sange, som Anne Braad har valgt til sin begravelse, er Halfdan Rasmussens "Noget om livet".
Den rummer linjerne:
Jeg tror, der ligger et barn
dybt inde i alle levende ting
der gror.


