'Politikerne svigter Afrika'
Danske politikere er tavse om hungerkatastrofen i Østafrika, og nødhjælpsorganisationerne ignorerer tilbud og hjælp fra den somaliske diaspora i Danmark. Det mener Ahmed Dhaqane, der er formand for Somalisk Forening i Danmark
11,5 millioner mennesker i Østafrika er ifølge FN ramt af hungersnød.


 Der har været alt for tavst fra danske politikeres side i forbindelse med den eskalerende hungerskatastrofe på Afrikas Horn.
»De danske medier har generelt et gjort flot stykke arbejde i den måde, de har dækket katastrofen på, men politikerne har svigtet. De nyder deres ferie, og det har de selvfølgelig ret til, men de skal også vide, hvad der foregår i verden,« siger Ahmed Dhaqane, formand for Somalisk Forening i Danmark og byrådsmedlem for Socialdemokraterne i Rødovre. For fem uger siden var han selv i Etiopien, ved grænsen til Somalia, hvor han oplevede flygtningestrømmene fra Somalia. Flygtningestrømme, som også tæller medlemmer af hans egen familie.
Mandag bevilgede Danmark yderligere 30 millioner kroner til FN's Flygtningehøjkommissariat, UNHCR, og det danske bidrag er dermed oppe 95 mio. kr. i akut bistand til hungerkatastrofen. Det er også flot, mener Ahmed Dhaqane, selv om det kun er en dråbe i havet sammenlignet med de 66,7 milliarder kroner, som nødhjælpsorganisationerne i alt har efterlyst.
»Det handler ikke kun om at give det rigtige millionbeløb i støtte, men også om moralsk støtte. At man viser, at man er optaget af det og tager situationen seriøst. I 1992 var der en lignende tørke, og dengang var Uffe Ellemann-Jensen (daværende udenrigsminister, red.) i Somalia, hvor han viste, at han stod ved siden af den afrikanske befolkning,« siger han og efterlyser samme moralske støtte i dag.
»Vores udenrigsminister har selvfølgelig travlt med Libyen og Grækenland, hvilket også er forståeligt, men man må også forvente, at hun melder sig på banen og ytrer sin mening om situationen på Afrikas Horn.«
Hjælp i Somalia
Samtidig savner Ahmed Dhaqane en øget indsats i selve Somalia. Selv om den islamiske organisation al-Shabaab kontrollerer store dele af det sydlige Somalia og dermed gør det svært for nødhjælpsorganisationer at operere i området, er det ikke umuligt.
»Jeg anbefaler de danske myndigheder at hjælpe inde i Somalia, og hvis de ikke kan, er der andre, der kan, f.eks. somaliske ngo'er. Jeg har prøvet at tale med danske nødhjælpsorganisationer som Red Barnet og Dansk Flygtningehjælp for at give dem de bedste råd, men de vil ikke høre efter. De siger, at det eneste, de har brug for, er økonomiske midler,« siger han, og peger samtidig på, at ikke alle dele af det sydlige Somalia kontrolleres af al-Shabaab.
»To af distrikterne i Bakool (et af de to hungers- nødsramte distrikter i Somalia, red.) er ikke kontrolleret af al-Shabaab, og det er det, jeg har sagt til Dansk Flygtningehjælp og Red Barnet. Men det virker ikke, som om de tager det særlig seriøst. Vi har i den somaliske diaspora i Danmark ikke nogen penge, men vi kan bidrage med viden, for vi kender området. De må meget gerne konsultere os.«
'Ikke brug for snak'
At danske politikere har været tavse og svigtet i forbindelse med hungerkatastrofen på Afrikas Horn er imidlertid ikke et billede, udviklingsordfører Karsten Lauritzen (V) kan genkende.
»Der er ikke brug for snak, men handling. Vi kan ikke gøre den store forskel ved at tage en debat i folketingssalen eller blandt udviklingsordførerne. Der er heller ikke brug for, at ministre eller politikere tager ned og ser, at folk sulter. Der er brug for, at vi gør noget for at hjælpe,« siger han.
Tværtimod betegner udviklingsordføreren Danmark som foregangsland, selv om det samlede bidrag til kriseramte områder i Østafrika er større i f.eks. Norge, der indtil videre har bidraget med 263 millioner kroner.
»Det er så 170 over for 260 millioner. Vi kunne også fra Danmarks side vælge at sige, at vi hvert år giver 200 millioner til WFP, hvoraf størstedelen går til forebyggende indsats på Afrikas Horn, og lægge det oven i de 170 millioner. Det er jo ikke en konkurrence om, at vi skal give mere eller mindre end Norge, det er et spørgsmål om, hvor meget hjælp de nødlidende samlet set får, og der er de nordiske lande som altid gået foran,« siger han og retter i stedet kritikken mod sydeuropæiske regeringer.
»Selv om de kæmper med finansielle problemer, bør vores sydeuropæiske kolleger også påtage sig deres del af ansvaret. Det synes jeg er mere relevant,« siger han, men afviser ikke, at Danmark på et tidspunkt vil give mere.
FN har mandag indkaldt til hastemøde om situationen på Afrikas Horn.

