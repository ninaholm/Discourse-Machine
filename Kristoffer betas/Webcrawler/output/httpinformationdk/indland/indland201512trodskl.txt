Trods klimaaftale vil regeringen ikke begrænse produktionen
Selv om den nye klimaaftale fastslår, at temperaturstigningen skal holdes ’et godt stykke under to grader’, vil regeringen ikke begrænse, hvor megen olie og gas der bliver pumpet op. Hvis alle lande gør som Danmark, bliver aftalen ikke overholdt, og den globale opvarmning løber løbsk, lyder kritikken


 På trods af Parisaftalens øgede ambitioner om at holde verdens temperaturstigning »et godt stykke under 2 grader« slår den danske regering fast, at der på ingen måde skal lægges begrænsninger på, hvor meget olie og gas, der skal pumpes op af den danske undergrund. Det oplyser Lars Christian Lilleholt (V), Energi, Forsynings- og Klimaminister, til Information i en skriftlig besvarelse.
Ministeren mener nemlig ikke, at Danmark kan påvirke den globale udvikling på området.
»Den danske nordsøproduktion er i den store sammenhæng marginal. Det er uden hold i virkeligheden at tro, at vi fra dansk side kan påvirke udbudssiden af de globale markeder for fossile brændsler ved at trække vores egen marginale produktion.«
Læs også: Stort flertal i Folketinget bakker op om ministeren
Ministeren påpeger også, at de fossile brændsler i den danske undergrund er mange penge værd.
»Siden produktionen af olie blev indledt i 1972 til og med 2014 har staten haft indtægter fra olie- og gasaktiviteterne i Nordsøen svarende til 404 mia. kr. Det har gennem tiden været et vigtigt bidrag til finansieringen af vores velfærdssamfund. Selv om produktionen fra Nordsøen har været faldende det seneste år, er der stadig tale om et betydeligt bidrag til statskassen hver eneste år,« siger han.
Det har længe været kendt, at en vis portion af verdens olie og gas, som allerede er fundet og er rentabel, skal efterlades i undergrunden, hvis den globale opvarmning skal holdes under to grader.
Læs også: Danmark vinder prisen som dagens fossil ved COP21
Ifølge Katherine Richardson, der er formand for den tidligere Klimakommission og professor i marinbiologi ved Københavns Universitet, vokser andelen af fossile brændsler, der skal efterlades i jorden, som konsekvens af klimaaftalen fra Paris.
»Vi ved, at ca. 30 procent af verdens oliereserver ikke må brændes af i perioden op til 2050, hvis vi vil holde menneskeskabt opvarmning inden for to grader,« siger hun. »Alt andet lige bliver andelen af verdens olie, der skal efterlades, større som konsekvens af klimaaftalen fra Paris.«
Den vurdering er Torben Chrintz, videnschef i Concito, enig i. Han tilføjer, at Danmark er et af de lande, som må forventes at gå forrest.
»Er der nogen, der skal efterlade de fossile brændsler i undergrunden, må det nødvendigvis være de rige lande såsom Danmark, Norge og Storbritannien. Det må være de fattige lande, der skal have lov til at realisere størstedelen af deres værdier, før verden er helt omstillet. Alt andet ville jo være helt urimeligt,« siger han.
Torben Chrintz mener dog, det har mere »politisk gang på jord« at få en global eller regional afgift på CO2 end at beslutte, hvor stor en portion af vores fossile brændsler, vi skal efterlade.
»Jeg tror ikke på, at vi mennesker er så moralske, at vi beslutter os for at afstå fra så mange penge. Så jeg vil hellere arbejde for, at vi indfører en afgift på CO2, da det vil medføre, at det ikke kan betale sig at pumpe det hele op.«
Torben Chrintz indskyder, at han heller ikke tror på, at en venstredrejet regering vil arbejde for at efterlade en del af brændslerne. Og han har måske en pointe. I februar 2015, udtalte den daværende radikale klimaminister, Rasmus Helveg Petersen, til Politiken:
»Vi prøver at få så meget op fra Nordsøen som muligt. Men vi hiver det jo ikke op for at eksportere det; det er alt sammen til eget forbrug.«
Det, at 30 procent af verdens oliereserver skal blive i jorden, hvis den globale opvarmning skal holdes under to grader, som Katherine Richardson henviser til, stammer fra forskningsartiklen ’The geographical distribution of fossil fuels unused when limiting global warming to 2C’.
En af forskerne bag artiklen, Dr Christophe McGlade, fortæller, at den olie, som indgår i artiklen, er olie, som allerede er fundet, og som er rentabel og teknisk mulig at pumpe op i nær fremtid:
»Så hvis man kigger på, hvor stor en andel af alt den olie, vi har fundet og regner med kan pumpes op i fremtiden, som må efterlades i jorden, bliver tallet større.«
Klimaaftalen fra Paris indeholder ikke bud på, hvor stor en portion af de fossile brændstoffer, der skal efterlades i undergrunden.
Alle forslag til teksten, som berørte olie, kul og gas, blev fjernet fra den endelige aftale efter pres fra olieproducerende lande. Men eftersom de olieproducerende lande nødvendigvis må efterlade en del af deres værdier i jorden, hvis målet om at holde temperaturstigningen et godt stykke under to grader skal overholdes, er det vigtigt, hvilket signal Danmark sender til andre olieproducerende lande. Det mener Tarjei Haaland, Klimachef i Greenpeace.
»Hvis ikke de rige olieproducenter gør indrømmelser, gør de fattige det med garanti heller ikke,« siger han.
Tarjei Haaland fremhæver DTU’s Center for Olie og Gas, som er finansieret af den danske stat, Mærsk, Chevron og Shell, som et eksempel på det han kalder »det danske klimahykleri«.
Derudover nævner han statens målsætning om at tiltrække investeringer i udvinding af dansk skifergas.

