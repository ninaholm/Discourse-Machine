Rød regering vil droppe satspuljemodstand
DF vil hjælpe en rød regering med at afskaffe den såkaldte satspulje, der i al stilfærdighed er begyndt at finansiere en stadig større del af  helt almindelig drift på socialområdet. Men trods tidligere modstand har SF og S aftalt med R at lade puljen være, hvis de kommer til magten
Villy Søvndal (SF) og Helle Thorning-Schmidt (S) har skiftet kurs angående satspuljemidlerne. I 2008 vedtog S, at puljerne ikke var socialdemokratisk politik, og SF går nu også ind for dem.


 Trods tidligere kritik af den såkaldte satspulje har SF nu parkeret deres modstand.
Det oplyser SF's fungerende socialordfører, Anne Baastrup, til Information.
»Det har været et standende tema hos os, at vi gerne ville have en anden finansiering af satspuljen. Men vi har nu indgået en aftale med Radikale Venstre og Socialdemokraterne om, at satspuljen ikke skal anfægtes i en kommende regering,« siger hun.
Satspuljen er en borgerlig opfindelse, der skaffer penge til at »forbedre vilkårene for de svage« ved næsten årligt at udhule overførselsindkomsterne med 0,3 pct. i forhold til den almindelige lønudvikling, og bl.a. har SF's finansordfører, Ole Sohn, ellers tidligere kaldt det »en honningkrukke finansieret af de absolut dårligst stillede« og foreslået at lade energiafgifter betale for puljen.
Samtidig har et flertal ved Socialdemokraternes kongres i Aalborg i 2008 vedtaget, at satspuljen ikke skulle være socialdemokratisk politik, uden at det dog har fået S-ledelsen til at agere. Informations granskning af satspuljens udvikling gennem det seneste årti, hvor den er vokset til at udgøre mellem otte og ni mia. kroner årligt, viser, at andelen af puljen, der bruges på permanent finansiering af helt almindelig drift på socialområdet, er vokset fra næsten ingenting til at udgøre ca. 72 pct. i 2003, ca. 78 pct. i 2009 og ca. 88 pct. i 2011.
På Informations foranledning har Socialministeriet desuden regnet sig frem til, at satspuljen i løn til medarbejdere svarende til 84 årsværk alene i Socialministeriets regi.
Hverken socialminister Benedikte Kiær (K) eller Radikale Venstre vil afskaffe ordningen. Holdningen er, at det i princippet ikke er overførselsindkomstmodtagernes penge, men skatteborgernes, eftersom der aldrig er blevet givet et løfte om at lade eksempelvis pension, førtidspension og kontanthjælp skal stige helt i takt med lønudviklingen, men i DF er man parat til at støtte S-SF, hvis man tør tage et opgør med ordningen.
»Det er meget ærgerligt, at man tager pengene fra overførselsindkomsterne, fordi det er mennesker som i forvejen har meget lidt,« siger socialordfører, Martin Henriksen: »Det ville være udmærket, hvis SF snart sagde, at de gerne ville justere den måde, som reguleringen foregår på. Den er vi i hvert fald med på.«
Men SF's Anne Baastrup, anfører, at en rød regering i stedet vil kompensere de svageste ved bl.a. at fjerne kontanthjælpsloftet, starthjælpen og hæve pensionsbeløbet. »Det er også derfor, at vi i forbindelse med 'Fair Løsning 2020' foreslår, at psykiatrien skal have et gevaldigt løft fra de almindelige finanslovmidler,« siger hun.
Enhedslistens Line Barfod undrer sig dog højlydt over SF's beslutning.
»Det kommer bag på mig. Så længe man har satspuljen, så er man med til at øge uligheden i samfundet. Ideen med en rød regering skulle gerne være at mindske den. Derfor er det her et kæmpe problem,« siger hun og tilføjer: »Det er klart et af de krav, vi vil have med til forhandlingerne (om et regeringsgrundlag, red.) og vil rejse igen og igen.«
 

