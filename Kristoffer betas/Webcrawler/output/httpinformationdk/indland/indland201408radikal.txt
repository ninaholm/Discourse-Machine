’Radikale Venstre er jo for mig det onde dyr i åbenbaring’
Danmark er under voldsom forandring, mener Dansk Folkepartis stifter og værdiordfører Pia Kjærsgaard. Og det er der særligt én årsag til: Radikale Venstre er ifølge Pia Kjærsgaard den største trussel mod udbredelsen af borgerlige værdier og dyder
Ifølge Pia Kjærsgaard (DF) er Radikale Venstre en trussel mod borgerligheden i Danmark. ’De går bare rundt og er de perfekte speltmennesker. Men de må kigge lidt ud og se, at det ikke er alle, der har det på den måde,’ siger hun.


 Når Pia Kjærsgaard logger på Facebook, bliver hun hver gang overrasket. I hendes generation værnede man om sit privatliv. Der blev ikke publiceret billeder til Gud og hver mand, og de fleste luftede kun deres holdninger i den nærmeste omgangskreds.
»Det er forfærdeligt, hvad man efterhånden kan læse på Facebook. Folk blamerer sig. Omgangstonen er ganske forfærdelig, samtidig med at den er meget privat. Der er jo mange, som fortæller alt på Facebook.«
Nu kan Dansk Folkepartis stifter og nuværende værdiordfører bare logge af Facebook, hvis hun ikke vil indvies i alle de oplysninger, som florerer på de sociale medier. Og det gør hun også. Men de grænser, der ifølge Pia Kjærsgaard har flyttet sig, når det gælder privatlivet, er et symptom på noget større. Det er et symptom på, at de borgerlige værdier er udfordrede.
»Der er nogle ting, som må tilhøre privatlivet. Og det siger jeg, der som politiker lever af, at folk kommer tæt på mit liv. Men der må være en grænse, hvor man laver sin egen privatsfære. Jeg kan ikke sidde og sætte en grænse, der gælder for alle. Den må man selv sætte. Jeg er meget åben, men jeg ved lige præcis, hvornår jeg ikke skal gå længere. Facebook rykker den grænse, og det bekymrer mig,« siger hun.
Pia Kjærsgaard kan efter eget udsagt »ikke lade være med at tænke på Gud, konge og fædreland, når man siger borgerlighed«. Danskheden har altid haft stor betydning for hende, og derfor piner det hende også, når hun oplever, hvordan det danske sprog bliver behandlet.
»Jeg kan næsten ikke holde ud, at det er blevet en almindelighed at sige ’kommentere på’. Det hedder det ikke. Det hedder kun ’kommentere’. Men alle siger det nu. Og det blive værre og værre. Jeg er ikke perfekt, men jeg synes, at vi skal gribe i egen barm og sige, at vores sprog også er kultur og borgerlighed, så vores sprog skal være ordentligt. Vi politikere skal påtage os et ansvar og ikke forfladige sproget. Det er en pine, når man ser, at ord, der bliver stavet forkert i lang tid, pludselig bliver godkendt. Grøntsag staves efter min mening stadig med t. Det engelske sprog griber også om sig i det dansk. Man kan ikke køre et sted hen i København lige nu, hvor der ikke står sale i ruderne. Jeg er sikker på, at turisterne også godt kunne finde ud af, at der var udsalg, hvis det stod på store gule skilte.«
– Men er der ikke en risiko for, at borgerlighed så bliver noget, man propper ind i en montre for at bevare for tid og evighed?
»Jo, det er klart. Men man skal vide, at vi lever i 2014, og alting bliver ændret. Og vi taler jo heller ikke i dag, som de gjorde i Far til fire-filmene. Vi skal bare passe på, at udviklingen ikke løber af med os. Sproget må ikke blive fattigt. Det er måske for pjanket, men der er ord, som udgår, hvis de ikke bliver holdt i hævd. Det er trist.«
De perfekte speltmennesker
Pia Kjærsgaard er gennem sine mange år i dansk politik blevet kendt som en af danskhedens fremmeste forkæmpere.
Hun har gennem mange år været partiformand i et af landets borgerlige partier, men selv om hun og Dansk Folkeparti gennem ti år som støtteparti for VK-regeringen i 00’erne havde afgørende indflydelse på dansk politik, lykkedes det ikke de borgerlige partier at overbevise danskerne om de borgerlige værdier. I hvert fald mener Pia Kjærsgaard ikke, at kampen for de borgerlige værdier og dyder er slut. Og det er der særlig én årsag til: Radikale Venstre.
»Jeg synes på ingen måde, at vi er et samfund i forfald. Jeg elsker Danmark, og jeg vil aldrig bo andre steder. Men jeg er opmærksom på, at der skal kæmpes i disse år, fordi der er nogle, som vil noget andet. Radikale Venstre er jo for mig det onde dyr i åbenbaring. Det er, som om de radikale bare ikke fatter, at der er andre. Radikale er jo lidt bedre end andre gode mennesker i deres egen bevidsthed, og det er, som om der intet ondt er, som kan ramme dem. De går bare rundt og er de perfekte speltmennesker. Men de må kigge lidt ud og se, at det ikke er alle, der har det på den måde.«
– Så de radikale er borgerlighedens værste fjende?
»Ja, det synes jeg. Fordi de har en helt anden indstilling til tilværelsen. De har ført an i en slap udlændingepolitik, og jeg blev dybt målløs, da jeg hørte, at Manu Sareen også skulle være socialminister. En radikal socialminister. Nu har vi så i sandhed – heldigvis – ikke hørt meget fra ham, siden han blev minister, men det er forkert set.«
– Men man ville måske sige, at borgerlighedens værste fjende var socialismen eller kommunismen?
»Det er det da også. Helt sikkert. Men dem ved man ligesom, hvor man har. De radikale er i deres egen selvfedme eksemplet på, hvordan man kan slække på dyderne. Men selvfølgelig, hvis man vil nedlægge militæret og politiet, som kommunisterne vil, så er det ikke særlig borgerligt.«
Socialister uden maosutter
Dansk Folkeparti støtter Lars Løkke Rasmussen som Danmarks næste statsminister, og siden partiets begyndelse i 1995 har partiet peget på en borgerlig statsministerkandidat.
Men i dag bliver partiets borgerlighed betvivlet. For partiets politik ligner på mange punkter mere den politik, man kan finde i venstre side af Folketinget. For Pia Kjærsgaard er der dog ingen tvivl: Dansk Folkeparti er mere borgerligt end både Konservative og Liberal Alliance.
»For dem handler det kun om, at de vil sætte skatten ned, så meget det overhovedet kan lade sig gøre. Det betragter de som borgerlighed. Det gør jeg ikke. De har ikke andre værdier. Liberal Alliance er i det mindste ærlige omkring deres eneste prioritet: ned med skatten. Men de er jo ikke som sådan et borgerligt parti. De er helt ligeglade med, hvor mange der kommer til Danmark. Bare de kan klare sig selv, når de er her. De tænker ikke på den kulturbaggrund, udlændingene kommer med. Det gør jeg og Dansk Folkeparti. Desværre er Venstre og Konservative også ligeglade med vores grænser. De ønsker ikke, at Danmark skal have sin egen grænse. De er så internationale og globaliserede i de partier. Det, mener jeg ikke, er borgerlighed.«
– Venstre og Konservative kalder sig jo også borgerlige partier. Er de det?
»Jaaa, det er de da.«
– Du trækker lidt på det ...
»Ja, der er da nogle dyder, som jeg synes, de skulle tage sig lidt mere af. De burde tæmme liberalismen mere. EU-begejstringen burde de også droppe, så de lagde større vægt på nationen end EU. Men man kan vel ikke sige andet, end at de er borgerlige. Men billedet på Christiansborg ændrer sig i disse år, fordi vi jo ikke er så borgerlige, at vi ikke kunne samarbejde med Socialdemokraterne på et tidspunkt. I dag duer det ikke rigtigt, at vi placerer partierne i grupper med dem, der er til venstre, og dem, der er til højre. Man kan bare se det på, hvordan politikerne på Christiansborg går klædt i dag. Socialisterne går ikke længere i maosutter og slidte cowboybukser. De er faktisk ret trendy at se på – nogle af dem. Og det er jo ret godt. Mens nogle af jakkesættene er blevet skiftet ud med jeans. Det er helt acceptabelt, så længe de ser ordentligt ud.«
Selv om EU-begejstringen tilsyneladende er kølnet en del hos både Venstre og Konservative, er deres begejstring for globaliseringen en af de største forskelle på de fire borgerlige partier. Det er ikke, om den offentlige sektor skal vokse med 0,8 procent om året, 0,0 procent eller minus 1,5 procent. Globaliseringen skal styres, mener Pia Kjærsgaard.
»Man skal ikke give efter på områder, hvor man synes, det er ufornuftigt at give efter. Forleden sagde en, at grænsekontrol var mistillid til mennesker. Hold da op. Nogle vil gerne dem sig selv som globalister i denne store verden. Jeg er først og fremmest nationalsindet. Jeg er dansker, før jeg er europæer. Det er borgerlighed. Frihed til at være sig selv og give plads til andre er borgerlighed. Man skal ikke være konform, snerpet eller sippet eller småborgerlig. Det, synes jeg, er trist.«
– Hvorfor er småborgerlighed trist?
»Det er indadvendt og snobbet. Jantelovspræget, synes jeg.«
– Nogle vil ellers sige, at I i Dansk Folkeparti er præget af småborgerlighed?
»Ork ja, det vil der sikkert. Det må de om. Det har de i hvert fald ikke ret i. Vi er ret åbne. Jeg elsker i virkeligheden forskellighed. Jeg har aldrig kunnet stå for de skæve eksistenser. De positive skæve eksistenser. Dem har vi for få af. Vi har for få originaler og for mange kopier. Hellere være for meget end for lidt. Der er for få, der er for meget, og for mange, der er for lidt.«

