DTU-rektor: Regeringen sætter dansk førerposition over styr
Rektor for Danmarks Tekniske Universitet angriber regeringens markante besparelser på den grønne forskning: Det vil skade den danske førerposition på området


 Lykkes det Venstre at gennemføre de planlagte besparelser på den grønne forskning og teknologiudvikling, som regeringspartiet lægger op til i sit finanslovsudspil, vil det skade samspillet mellem den offentlige forskning og industrien, koste arbejdspladser og i sidste ende gå ud over den danske førerposition inden for grøn teknologi.
Det frygter rektor ved DTU, Danmarks Tekniske Universitet, Anders Bjarklev, der slet ikke forstår regeringens rationale, når den tilsyneladende vil skære i de forskningsprogrammer, der understøtter netop den branche i Danmark, der vokser hurtigst målt på eksport.
»Den grønne forskning er et af de ganske få steder, hvor Danmark har en international førerposition. Og det, at vi er så synlige, betyder, at vi tiltrækker ordrer til danske virksomheder,« siger rektor Anders Bjarklev, der nævner udviklingen af vindmøller som et af de områder, der tydeligt har vist, at det betaler sig at være foregangsland.
»Inden for vindenergi er vi verdens bedste, og ingen er vel i tvivl om, at det har betydet eksport og danske arbejdspladser,« siger Anders Bjarklev.
DTU-rektoren forstår derfor ikke, hvorfor regeringen har så travlt med, at Danmark absolut ikke må gå for langt foran andre lande, og derfor aktivt ønsker at afvikle den danske førerposition.
»Vi spiller jo heller ikke fodboldlandskampe for at blive nr. tre eller fire. Førerpositionen betyder altså, at vi kan noget særligt og derfor også høster de økonomiske fordele,« siger DTU-rektoren.
Forskning skal sikre 2050-mål
Venstre vil i sin finanslov skære samlet godt 1,4 mia. kroner af den danske forsknings- og udviklingsindsats frem mod 2020. Særlig hårdt ramt er EUDP-programmet, der understøtter udvikling og demonstration af ny grøn teknologi. Her vil Venstre skære 322 mio. kroner af den årlige bevilling på knap 385 mio. kroner – i alt næsten 1,3 mia. frem mod 2020.
Og det undrer Anders Bjarklev, der påpeger, at EUDP-programmet er særlig vigtigt, da det understøtter udviklingen af den teknologi, der skal sikre, at Danmark i senest 2050 er uafhængigt af fossile brændsler, altså kul, olie og gas.
»De projekter, der er gennemført af EUDP, har været med til at sikre Danmark den førerposition, vi i dag har, som gør, at vi i Danmark udfører state of the art-energiforskning, der giver virksomhederne ordrer og i sidste ende skaber arbejdspladser og god økonomi.«
»Og så hænger netop den forskning tæt sammen med målet om at være uafhængige af fossile brændsler i 2050. Vi skal huske, at den teknologi, der skal realisere 2050-visionen, stadig er langt væk. Derfor er vi nødt til at generere ny viden, der gør, at det bliver en realistisk vision,« siger Anders Bjarklev.
Connie Hedegaard frustreret
Tidligere EU-klimakommissær Connie Hedegaard er ligeledes blandt de kritikere, der ikke forstår regeringens politik. Hun peger på, at Danmark i årevis har satset på at udvikle den grønne sektor, så hvorfor skære netop nu, hvor vi i stedet burde koncentrere os om at høste frugterne og konsolidere førerpositionen.
I et debatindlæg i Altinget skriver hun således:
»COWI, DAMVAD og EA Energianalyse har lige evalueret den danske energiforskningsindsats og konkluderer, at der er en klar sammenhæng til konkurrenceevne, jobskabelse og vækst. For hver krone, der investeres i energiforskningsstøtte, er der i snit 2,50 kroner i afkast. Har vi virkelig råd til at lade være med fortsat at investere i sådan et område?«
»Det er så kortsigtet, at det næsten gør ondt. DI forstår det ikke og protesterer. Dansk Energi protesterer. Virksomhedsledere advarer, så kraftigt de kan. Hallo. Hvad tænker I på,« spørger Connie Hedegaard til regeringens besparelser i sit debatindlæg i Altinget.

