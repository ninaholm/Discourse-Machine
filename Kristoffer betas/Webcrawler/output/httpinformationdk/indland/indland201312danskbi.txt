Dansk bistand kan være gået tabt i ny svindelsag i GGGI
Medarbejdere i GGGI har fra 2012 og frem svindlet for 190.000 kroner, og dansk bistand kan være gået tabt. Det oplyste Udenrigsministeriet i aftes. Sagen blev opdaget allerede i midten af 2013, men er blevet hemmeligholdt indtil i går


 
	To medarbejdere har i 2012 og 2013 svindlet for 190.000 kroner i den danskstøttede klimaorganisation Global Green Growth institute, hvor Lars Løkke Rasmussen er formand. Det orienterede Udenrigsministeriet i aftes Folketinget og Rigsrevisionen om.

	Svindelsagerne blev opdaget af GGGI’s interne revisor »i midten af 2013 i forbindelse med gennemgangen af regler for godtgørelse af ansattes skoleudgifter,« oplyser Udenrigsministeriet til Information.

	Sagen er først nu kommet frem i offentligheden – og det til trods for at daværende udviklingsminister Christian Friis Bach (R) i oktober var kaldt i samråd om det økonomiske rod i GGGI, og at ministeriet for knap to uger siden offentliggjorde en omfattende redegørelse om GGGI.

	»Jeg kan konstatere, at skeletterne bliver ved at vælte ud af skabet. Man har åbenbart tænkt, at går den, så går den i den her organisation,« siger Socialdemokraternes udviklingsordfører, Pernille Rosenkrantz-Theil.

	Udenrigsministeriet har i forbindelse med de tidligere sager om rod i GGGI’s økonomi ikke fundet det påkrævet at orientere hverken Folketinget eller Rigsrevisionen. Information fik i sidste uge nys om de to nye svindelsager og henvendte sig til ministeriet med spørgsmål. I går valgte Udenrigsministeriet »efter fornyet overvejelse« at orientere Folketinget og Rigsrevisionen.

	Den ene svindelsag drejer sig om en medarbejder, der har forfalsket skolepapirer i begyndelsen af 2012. Da GGGI’s ansatte kan få betalt deres børns skolegang, betød det, at medarbejderen uretmæssigt fik udbetalt godt 120.000 kroner. Beløbet er blevet modregnet i den fratrædelsesgodtgørelse, medarbejderen efterfølgende har modtaget, oplyser Udenrigsministeriet, der derfor ikke i dette tilfælde vurderer, at bistandskroner er gået tabt.

	I den anden sag har en ansat i begyndelsen af 2012 ifølge Udenrigsministeriet begået underslæb ved at have fået udbetalt knap 70.000 kroner i skolepenge, som vedkommende ikke var berettiget til. Dette beløb er endnu ikke blevet tilbagebetalt. Derfor kan der i denne sag »blive tale om tab af danske bistandsmidler,« skriver Udenrigsministeriet i en mail til Information.

	Begge medarbejdere har siden forladt GGGI.

	Udviklingsminister Rasmus Helveg Petersen skriver i en mail til Information: »Denne slags sager er naturligvis altid alvorlige, og vi skal sikre, at der bliver fulgt grundigt op. De to sager viser da også, at både procedurer og den interne kontrol i GGGI er blevet skærpet, og at kontrolmekanismerne virker.«

	Det var i går ikke muligt at få en kommentar fra hverken GGGI eller formand Lars Løkke Rasmussen.

