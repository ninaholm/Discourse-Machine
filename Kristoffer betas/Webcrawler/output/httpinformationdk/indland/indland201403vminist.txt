V-ministerium svarede ordfører med juridisk halmstrå
Daværende skatteordfører Nick Hækkerup (S) spurgte specifikt Troels Lund Poulsens skatteministerium i 2010, om forholdet mellem EU-retten og VK-regeringens optjeningsprincip for børnechecken. Men i svaret lagde ministeriet en EU-dom til grund, som en embedsmand i ministeriet selv havde betvivlet
Nick Hækkerup spurgte i 2010 om forholdet mellem EU-retten og VK-regeringens optjeningsprincip for børnechecken, men i svaret henviste Skatteministeriet til en EU-dom, som ministeriet selv tidligere havde stillet  spørgsmålstegn ved.


 
	Ti dage før Folketinget i december 2010 tredjebehandlede VK-regeringens lovforslag om et såkaldt optjeningsprincip for børnechecken, sendte Troels Lund Poulsens (V) Skatteministerium et udvalgssvar til daværende skatteordfører Nick Hækkerup (S).

	Ministeriet var af den socialdemokratiske ordfører blevet bedt om at uddybe lovforslagets forhold til EU-retten: Om optjeningsprincippet var »i overensstemmelse med EU-reglerne om arbejdskraftens fri bevægelighed«.

	I det svar, som Nick Hækkerup fik, henviste Skatteministeriet til en specifik dom fra EU-domstolen, den såkaldte Förster-dom.

	Men en embedsmand i ministeriet havde forinden selv betvivlet, om den dom kunne bruges til at begrunde optjeningsprincippet. Det viser en aktindsigt, som Information har fået.

	I en mail med emnefeltet: »EU-retlig begrundelse – hvad siger du til denne begrundelse???« skrev embedsmanden til en kollega i slutningen af oktober 2010:

	»Som jeg læser den dom (som godt nok handler om studerende og ikke erhvervsaktive, som vores problemstilling), så kan man godt (i den konkrete sag) stille krav om integration i kraft af bopæl. Jeg er selv meget usikker på, om man kan udstrække dommens præmisser til at omhandle erhvervsaktive. Men det var det halmstrå, jeg kunne finde med så kort varsel – og det var JM (Justitsministeriet, red.) som henledte min opmærksomhed på den.«.

	Som svar skriver en anden embedsmand fra Pensionsstyrelsen, at hun også er »i tvivl« om begrundelsen.

	Lektor i EU-ret Catherine Jacqueson fra Københavns Universitet har læst korrespondancen, og hun vurderer, at Förster-dommen ikke er relevant for, om man kan indføre et optjeningsprincip i forhold til børnechecken.

	»Det er en dom, der slet ikke kan bruges i den sammenhæng, fordi dommen vedrører studerende og ikke personer, der er arbejdstagere,« siger hun og tilføjer: »Det er ganske klart, at det er et forsøg på at få situationen til at falde under et andet retsgrundlag, som ikke vedrører sagen, og dermed et forsøg på at retfærdiggøre den diskrimination, som optjeningsprincippet jo er.«

	Det afviser Claus Hjort Frederiksen, der udtaler sig om sagen på Venstres vegne.

	»Jeg må ærligt talt sige, at mange af de her historier vidner om, at man ikke rigtig er klar over, hvordan lovforberedelse og lovgivningsprocessen tilrettelægges i ministerier,« siger Claus Hjort Frederiksen, der understreger, at både Pensionsstyrelsen, Skatteministeriet og Beskæftigelsesministeriet har prøvet argumenterne frem og tilbage i lovarbejdet.

	»Til allersidst skal der træffes en beslutning om, hvad indstillingen er. I tilfældet med optjeningsprincippet er Skatteministeriets jurister – og vigtigere endnu – Justitsministeriets jurister af den opfattelse, at ordningen ligger inden for EU-reglerne. Og det er den måde, en regering arbejder på.«

	I går afdækkede både Information og Berlingske på baggrund af aktindsigt, at Skatteministeriet i 2010 valgte at overhøre flere advarsler om det mulige brud på EU-retten i forbindelse med lovforslaget om optjeningsprincippet.

	I tidlige udkast til lovforslaget fremgik det, at der kunne være en såkaldt »procesrisiko«, som ifølge juraprofessor Michael Gøtze fra Københavns Universitet er »velkendt juridisk kodesprog« for, at Danmark ville kunne risikere at tabe en sag ved EU-domstolen, hvis optjeningsprincippet blev taget op. Men de advarsler blev senere fjernet fra lovforslaget.

	EU-Kommissionen skrev i april 2013 til den danske regering, at det danske optjeningsprincip – der betyder, at EU-borgere skal have bopæl eller beskæftigelse i mindst to år i Danmark, før de kan få fuld den fulde ydelse – er i strid med EU-retten.

	Skatteministeriet oplyste i går til Information, at ministeriet ikke kunne nå at udfærdige en kommentar til sagen.

