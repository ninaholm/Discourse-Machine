Statsløs fik sin ret i sidste øjeblik
Justitsminister Morten Bødskov (S) har flere gange understreget, at regeringen uden undtagelse overholder konventionerne.  Men da en ung statsløs i PET’s søgelys ville  have statsborgerskab, var sagen ikke længere helt så enkel
Justitsminister Morten Bødskov (S) har gentagne gange fastslået, at konventioner skal overholdes.

I januar 2011 modtager Integrationsministeriet en ansøgning om statsborgerskab fra en ung statsløs person, der er født og opvokset i Danmark. En ansøgning, som sidst på året skal få den nyvalgte regering til at bevæge sig helt ud på kanten af konventionerne.Ifølge Informations oplysninger har den statsløse nogle år forinden været i kontakt med personer, som er blevet dømt i en terrorsag, men efter PET’s efterforskning af sagen er den statsløse hverken blevet sigtet, tiltalt eller dømt. Alligevel er personen fortsat i PET’s søgelys, formodentlig på grund af sin relation til de terrordømte.Samme måned, som den statsløse indsender sin ansøgning til Integrationsministeriet, er Information begyndt at afdække den såkaldte statsløsesag om Integrationsministeriets afslag på statsborgerskab til unge statsløse i strid med FN-konventionen om statsløshed og FN’s Børnekonvention.Afdækningen har fået daværende integrationsminister Birthe Rønn Hornbech (V) til at opfordre alle statsløse til at »skrive direkte til mig«, som hun siger i radioprogrammet Orientering på DR’s P1, hvis de fejlagtigt er blevet nægtet statsborgerskab. Og denne udmelding kan meget vel være grunden til, at den statsløse person skriver til ministeriet.Ingen orienteringSom en af Birthe Rønn Hornbechs sidste embedshandlinger beslutter hun desuden at oprette en såkaldt overgangsordning. Den giver alle statsløse, der er født og opvokset i Danmark, mulighed for at blive optaget på et lovforslag om statsborgerskab, også selv om de er blevet ældre end de 21 år, som FN-konventionen om statsløshed tillader landene at sætte som øvre grænse for, hvornår statsløses særlige adgang til statsborgerskab ophører. Det er en beslutning, som ministeren træffer, efter Information har afdækket, hvordan Integrationsministeriet har undladt at orientere i offentligheden om statsløses særlige rettigheder. Ifølge flere eksperter har den manglende orientering nemlig betydet, at de statsløse ikke med rimelighed kan forventes at have kendt til deres egne rettigheder — ligesom juristerne i ministeriets indfødsretskontor i en periode angiveligt heller ikke har været opmærksom på konventionerne.I overensstemmelse med konventionerne tillader overgangsordningen, at myndighederne undlader at sætte en statsløs ansøger på det næstkommende lovforslag om statsborgerskab, hvis den statsløse er blevet dømt for en forbrydelse mod rigets sikkerhed. Men hvis en statsløs ansøger alene er i PET’s søgelys, giver ordningen ikke den mulighed. Ifølge ekspert i indfødsret fra Institut for Menneskerettigheder Eva Ersbøll må det således også være i strid med overgangsordningen, hvis en statsløs person først sættes på lovforslaget i kraft af overgangsordningen og umiddelbart efter fjernes fra lovforslaget igen, fordi vedkommende er i PET’s søgelys.Ikke desto mindre er det netop, hvad landets nye justitsminister Morten Bødskov (S) lægger op til, da hans ministerium har overtaget behandlingen af sager om statsborgerskab fra det nedlagte Integrationsministerium og i oktober skal forberede det kommende lovforslag om statsborgerskab.Bødskov siger nejI overensstemmelse med overgangsordningen er den statsløse person, som har søgt i januar 2011, blevet sat på lovforslag L11, der skal vedtages inden jul. Men da lovforslaget med navnene på 1.718 ansøgere har været til gennemsyn hos PET, kommer det tilbage med besked om, at en håndfuld ansøgere, blandt andre den statsløse person, ifølge efterretningstjenestens vurdering kan være til fare for rigets sikkerhed.Det er gængs praksis, at ministeren indstiller til Folketingets Indfødsretsudvalg, at de ansøgere, der er i PET’s søgelys, fjernes fra lovforslaget. Men denne gang gør det særlige problem sig gældende, at den statsløse er omfattet af Birthe Rønn Hornbechs overgangsordning.Alligevel indstiller Morten Bødskov den 27. oktober i en fortrolig skrivelse til Folketingets Indfødsretsudvalg, at den statsløse person fjernes fra lovforslaget og udelukkes fra at søge om statsborgerskab i fem år. Det oplyser flere kilder til Information.I skrivelsen begrunder Morten Bødskov ifølge Informations oplysninger sin modstand mod at give den pågældende statsborgerskab med, at vedkommende er et par år ældre end den øvre aldersgrænse på 21, som konventionen har sat for, hvornår statsløse hører under FN-konventionen om statsløshed. Derfor, skriver ministeren, er Indfødsretsudvalget ikke efter konventionen bundet til at tildele den pågældende statsborgerskab.Men en sådan udlægning er ifølge Eva Ersbøll fra Institut for Menneskerettigheder »ikke dækkende«. Hun påpeger, at overgangsordningen netop skal tilgodese de statsløse, som i dag er over 21 år, og som tidligere ikke har kunnet kende til deres rettigheder. Derfor giver det ikke mening at fjerne en person fra lovforslaget og forklare det med, at vedkommende er ældre end 21 år.»Man lavede overgangsordningen for at reparere på den skade, man havde gjort ved ikke at opfylde konventionen, og det gælder også for dem, som måtte være i PET’s søgelys,« siger Eva Ersbøll.Brud på konventionenAt personer i PET’s søgelys også er omfattet af overgangsordningen, fremgår utvetydigt af Udlændingeservices hjemmeside. Her står blandt andet, at »statsløse personer født i Danmark, som er fyldt 21 år, men som endnu ikke er fyldt 38 år, kan blive optaget på et lovforslag om meddelelse af indfødsret uden at skulle opfylde de sædvanlige betingelser for at opnå dansk indfødsret«. Og hjemmesiden gør klart, at kun hvis en statsløs er »fundet skyldig i nogen forbrydelse mod statens sikkerhed« eller idømt fængselsstraf på mindst fem år, gælder overgangsordningen ikke.Eva Ersbøll påpeger desuden, at det efter alt at dømme ville være et brud på FN-konventionen om statsløshed, hvis den statsløse ikke fik statsborgerskab med den begrundelse, at vedkommende er i PET’s søgelys og over 21 år:»Staten har pådraget sig et udvidet ansvar i forhold til de statsløse ved ikke at vejlede dem korrekt, så de havde mulighed for at kende deres egne rettigheder. Derfor ville et afslag efter min mening ikke være en opfyldelse af konventionen.«Eva Ersbøll vurderer desuden, er det er forkert, hvis Justitsministeriet, som oplyst af Informations kilder, hævder, FN-konventionen om statsløshed indeholder et alderskrav:»Der er tale om, at konventionen tillader landene at stille nogle betingelser, og Danmark har så valgt at stille de strammest mulige betingelser, når vi blandt andet siger, statsløse over 21 år ikke som udgangspunkt er omfattet af konventionen. Men det er ikke noget alderskrav, som konventionen stiller. Tidligere satte Danmark grænsen ved 23 år.«Bødskov siger jaI sidste øjeblik ændrer justitsminister Morten Bødskov sin indstilling til Indfødsretsudvalget. Dagen efter udfærdigelsen af den første fortrolige skrivelse om sagen til Folketingets Indfødsretsudvalg, sender ministeren en ny fortrolig skrivelse til udvalget, og nu opfordrer han ikke længere til, at den statsløse person bliver fjernet fra lovforslaget, men i stedet lader han det være op til udvalget, om vedkommende skal forblive på lovforslaget og have statsborgerskab.Ifølge Informations kilder skyldes det, at Justitsministeriet nu har fundet ud af, at den statsløse også har søgt om statsborgerskab,førvedkommende ifølge ministeriets fortolkning blev for gammel til at falde ind under FN-konventionerne. Med andre ord har ministeriet altså i første omgang overset en central oplysning i sagen, og fordi det nu viser sig, at den statsløse dengang fik ulovligt afslag, må Justitsministeriet nu være nået frem til, at det ville være et åbenlyst konventionsbrud af afskære vedkommende fra statsborgerskab.Men ministeriet begår her en fejlslutning. Spørgsmålet om, hvorvidt den statsløse tidligere har søgt om statsborgerskab og fået ulovligt afslag, bør nemlig ikke være afgørende for sagen.»Den statsløse skulle også med på lovforslaget, selv om vedkommende ikke havde søgt tidligere,« siger Eva Ersbøll og understreger, at det afgørende moment er det tidligere Integrationsministeriums mangelfulde vejledning om statsløses rettigheder.For eftersom de statsløse ikke tidligere kunne vide, de havde særlige rettigheder, kunne de »anse det for formålsløst at ansøge, hvis de ikke kunne opfylde alle de almindelige betingelser for at få indfødsret«, siger Eva Ersbøll.Et flertal i Indfødsretsudvalget støtter ministeren i, at den statsløse person forbliver på lovforslaget, og da Morten Bødskov den 10. november fremlægger L 11 i Folketinget, er den pågældende med på forslaget.At en statsløs person i PET’s søgelys står til at få dansk statsborgerskab får Venstre og Dansk Folkeparti til at opfordre til, at Danmark bryder FN-konventionen og afskærer den statsløse fra statsborgerskab.Kritisk oppositionPartierne kritiserer Morten Bødskov for at ville belønne en potentiel terrorist med statsborgerskab. En kritik, som kunne være undgået, hvis det var lykkedes ministeren at afskære den statsløse fra statsborgerskab med henvisning til vedkommendes alder.Dansk Folkeparti indkalder nu Morten Bødskov til samråd om sagen i Indfødsretsudvalget.Samrådet holdes midt i november, og der er ingen tvivl at spore hos justitsministeren: »Regeringen mener, konventioner skal overholdes,« fastslår ministeren og gang på gang forsikrer han, at regeringens holdning er klar: Konventionerne skal overholdes — »punktum slut,« som han formulerer det.I en mail til Information skrev Morten Bødskov fredag:»Jeg ønsker ikke at kommentere den konkrete sag, da der er tale om oplysninger, der er afgivet til Folketingets Indfødsretsudvalg i fortrolighed. Generelt kan jeg oplyse, at Justitsministeriet i den kommende tid vil orientere Folketingets Indfødsretsudvalg om behandlingen af sager, der vedrører personer over 21 år.«
