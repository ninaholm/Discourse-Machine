Milliardaftale om hurtigere tog på plads
Regeringen har indgået aftale med DF og EL om togfond, der skal sikre hurtigere tog i Danmark

 
	Transportminister Pia Olsen Dyhr kunne lukke forhandlingerne sammen med Enhedslisten og Dansk Folkeparti i dag. Foto: Thomas Lekfeldt/Scanpix


 
	Danskerne kan se frem til hurtigere tog og kortere rejsetid. Det er i hvert fald målet med aftalen om togfonden til 28,5 milliarder kroner, som regeringen tirsdag blev enig med Dansk Folkeparti og Enhedslisten om.

	Aftalen blev indgået efter et langstrakt forhandlingsforløb, hvor sidste store knast blev høvlet væk tirsdag eftermiddag - nemlig da DF's ønske om en potentiel letbane fra Vejle til Billund blev en del af den endelige aftaleformulering.

	»Vi kommer til sammen med de lokale parter at undersøge alle muligheder for linjeføringer mellem Vejle og Billund og herunder også en letbane, men heri ligger så også en forudsætning om, at den skal finansieres med lokale midler også,« siger transportminister Pia Olsen Dyhr (SF).

	Hverken borgmestrene i Vejle, Billund eller direktøren for lufthavnen i Billund har ønsket en letbane, så den bliver efter alt at dømme ikke til noget.

	Men Dansk Folkepartis trafikordfører, Kim Christiansen, er alligevel tilfreds med aftalen.

	»Jeg synes, at vi har fået landet en god aftale,« siger Kim Christiansen

	Han er alene tilfreds med, at letbanen nu bliver undersøgt - også selvom den antageligt ikke bliver til noget.

	»Jeg har ikke nogle forventninger om noget,« siger han.

	Ud over en linjeføring til Billund indeholder planen blandt andet en ny bro over Vejle Fjord, samt en ny jernbane på Vestfyn. Målet er blandt andet timekørsel mellem København, Odense, Aarhus og Aalborg, samt Odense og Esbjerg.

	Togfonden indeholder i alt 28,5 milliarder kroner, som regeringen samt DF og EL har fundet ved ændret beskatning af de selskaber, der henter olie op af Nordsøen. Pengene er øremærket til at skabe hurtigere og bedre togdrift i Danmark.

