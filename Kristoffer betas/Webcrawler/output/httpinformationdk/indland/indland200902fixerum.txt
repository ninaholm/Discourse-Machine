Fixerum i Sheraton-klassen ved Hovedbanegården

Charlotte Vad møder dagligt stofbrugere i Reventlowsgade i København, hvor hun bor. Men det var først, da hun fik en hundehvalp, at hun holdt op med at blive irriteret over sine fixende naboer.


 Der skulle en lille hundehvalp til, før Chalotte Vad begyndte at se individerne bag de stofbrugere, hun som beboer i Reventlowsgade var holdt op med at ænse. 
"Stofbrugere lever i høj grad i en parallelverden, så når jeg kom gående med mine børn, var jeg for længst holdt op med at bemærke den menneskelige fornedrelse. Jeg syntes, at stofbrugerne var ulækre, når de krøb sammen i lysskakterne i vores gade for at fixe," fortæller hun.
Så fik Chalotte Vads familie en hundehvalp, der skulle luftes meget tidligt om morgenen. Og hvalpen brød isen; pludselig fik Chalotte personlige kontakter til flere af stofbrugerne, selv når de sad med bukserne nede og kanylen i kødet.
"Den kontakt var sådan set baggrunden for, at jeg holdt op med at være irriteret og i stedet besluttede mig for at lave afgangsprojekt om et kombineret værested og fixe/rygerum til stofbrugerne på Vesterbro," fortæller hun.
Først opsøgte Chalotte Vad stofbrugere i Mændenes Hjem, i BrugerForeningen på Blågårds Plads og på gaden. Med en stak fotos til hjælp fik hun efterhånden lirket sig ind på de krav og ønsker, stofbrugerne havde til et fixerum.
"Kerneværdier for dem er omsorg, kontakt, renhed, åbenhed, udsigt til noget grønt og muligheden for at slappe af et øjeblik. Og så kom de desuden med praktiske vink, f.eks. hvor vigtigt det var, at man straks kunne se, om der havde siddet en med sår eller blod på en stol, inden man selv satte sig. Iøvrigt måtte møblerne ikke være for bløde, for så ville de aldrig komme videre."
Udsigt til himlen
Som studerende var Chalotte Vad ikke bundet af en bygherres indtørrede pengepung, så hun kastede alle økonomiske begrænsninger over bord og tegnede et værested-fixe/rygerum, der kan matche et femstjernet hotel.
"Jamen, hvorfor skulle man dog ikke give stofbrugerne lækre og optimale forhold?" smiler hun.
Bygningen placerede Chalotte Vad klods op af Hovedbanegårdens bagindgang, lige efter trappen ud til Reventlowsgade, nærmest dør om dør med sin egen opgang. Bygningen, som er i to etager, kurver sig i en bue efter jernbanesporene og er delt i to, værestedet til venstre og fixe/rygerummene til højre. 
I højre halvdel af bygningen er der en række nicher med et bord, et spejl og ordentligt lys, så stofbrugerne kan sidde i ro og mag og se, hvad de foretager sig. I samme afdeling er der desuden et rygerum for crack-brugere, et sundhedsrum, toiletter, baderum, en afdeling med aflåste skabe, værestedets administrative personale og endelig en stor beplantning under en glaskuppel, hvor man kan kigge lige op i himlen.
Til venstre ind mod værestedet med sofaer, computere osv. åbner bygningen sig mere og mere og får flere og flere vinduer. Værestedet er bygget op om en åben gårdhave, og det ender i et stort køkken, som leverer til både take away og en offentlig, indendørs/udendørs café, som bliver et ansigt mod Vesterbro. I denne venstre ende er bygningen forsynet med glaspartier fra gulv til loft. Stofbrugere i behandling kan arbejde i køkkenet og få beskæftigelse, hvis de bliver stoffri. En del af bygningen har anden sal med bl.a. mødelokaler, mens der på taget af resten af bygningen er en stor taghave, hvor stofbrugerne kan slappe af, få frisk luft og være i fred for politiet.
"Jamen, mit projekt er da alt for dyrt. Men der er sikkert mange penge at spare, hvis man opgav den trøstesløse jagt på stofbrugerne og i stedet satte ind på at hjælpe dem med deres tilværelse," siger Chalotte Vad.
I onsdags var hun til eksamen, der gik vældigt godt. Hendes projekt bliver udstillet på Arkitektskolen før sommerferien.


