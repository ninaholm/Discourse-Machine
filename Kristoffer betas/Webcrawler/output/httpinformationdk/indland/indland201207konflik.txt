Konflikt viser fagbevægelsens kommunikationsproblem
3F er i strid medie-modvind i konflikten med spisestedet Vejlegården. Det skyldes i høj grad, at mange danskere ikke kender til den danske model, hvor arbejdsgivere og lønmodtagere i fællesskab regulerer arbejdsmarkedet
I årtier har fagbevægelsen aktioneret for arbejdernes rettigheder, og konflikten mod Vejlegården er ingen undtagelse. Men i dag er stadigt færre danskere klar over, hvordan arbejdsmarkedet er indrettet, og det bliver i det sidste ende fagbevægelsens problem


 Det startede som en lokal konflikt i Vejle, men har udviklet sig til en mediestorm for fagforbundet 3F. Da spisestedet Vejlegården opsagde sin overenskomst med 3F til fordel for en overenskomst hos Den Kristelige Fagbevægelse, Krifa, gik 3F i konflikt med den jyske restauration. Det betyder, at restauranten hverken modtager drikkevarer eller post, og at den ikke kan annoncere i Vejle Amts Folkeblad, hvis trykkerimedarbejdere er 3F-organiserede. Samtidig demonstrerer 3F-medlemmer foran Vejlegården, hvor de opfordrer kunder til at holde sig væk. En fremgangsmåde, som fagbevægelsen historisk har brugt et utal af gange, og som i øvrigt er helt lovlig, forklarer arbejdsmarkedsforsker ved Aalborg Universitet, Laust Høgedahl:
»Fagbevægelsen har lavet denne typer blokade mange gange før. Det er helt efter bogen i forhold til, hvordan arbejdsmarkedets parter ordner uoverensstemmelser. Det nye ved denne sag er, at der i så stort grad er blevet sat spørgsmålstegn ved fagbevægelsens legitimitet,« siger Laust Høgedahl.
For samtidig med presset fra 3F har Vejlegården oplevet sympatitilkendegivelser fra både borgere, erhvervsfolk og borgerlige politikere, der valfarter til Vejlegården for at spise stegt flæsk. En støttefacebookgruppe for stedet er oppe på 20.000 likes, privatpersoner har indrykket støtteannoncer for stedet, og i skrivende stund viser en brugerafstemning på Ekstrabladet.dk, at to ud af tre støtter Krifa fremfor 3F i konflikten. Nå ja, og så er 3F’s hjemmeside blevet hacket af anonyme gerningsmænd.
Selv hvis konflikten med Vejlegården falder ud til 3F’s fordel, risikerer fagforbundet at tabe en nok så vigtigt kamp – nemlig den, der udspiller sig om den offentlige mening. Problemet er ifølge Laust Høgedahl, at en stor del af borgerne ikke ved, hvordan den danske model fungerer, og derfor ikke forstår, hvorfor 3F aktionerer mod Vejlegården.  
»Den danske model er noget, som politikere, fagforeninger og arbejdsgivere roser ved skåltaler, men vi ved fra masser af undersøgelser, at folk ikke kender til den danske model. Og når man ikke gør det, kan det være svært at forstå, hvorfor 3F gør, som de gør, selv om der ikke er noget nyt i det,« siger Laust Høgedahl.
Nødvendigt
Formand for 3F, Poul Erik Skov Kristensen, understreger, at 3F har modtaget masser af sympatitilkendegivelser for sin rolle i den igangværende konflikt:
»Men det har overrasket mig en del i denne debat, hvor svært det er for mange danskere at forstå den danske model. Mange forstår eksempelvis ikke, at en overenskomst ikke bare er en overenskomst – det handler om, hvad den indeholder. Men hvis man ikke har den fortælling med i bagagen, så kan jeg godt forstå, at man ikke helt forstår, at det, vi gør, er nødvendigt,«siger Poul Erik Skov Christensen. Protesterne mod 3F i den aktuelle konflikt er et symptom på den krise, som en del af fagbevægelsen i disse år befinder sig, mener Laust Høgedahl:  
»Fagforeningerne mister medlemmer og indflydelse, og det skyldes blandt andet, at de har et kommunikationsproblem. Folk forstår ikke det sprog, fagbevægelsen taler, og mange aner ikke, hvad en sympatistrejke eller en blokade egentlig er ,« siger Laust Høgedahl.
Sidste år viste en LO-undersøgelse, at 72 procent af de adspurgte lønmodtagere troede, at mindstelønnen fastsættes i Folketinget og ikke som et resultat af en forhandling mellem arbejdsmarkedets parter.
Generationskløft
Særligt de unge har store huller i deres viden om arbejdsmarkedet. I marts viste en analyse udført for HK-ungdom, at fire ud af 10 unge ikke kunne nævne navnet på en eneste fagforening.
»Skræmmende mange unge ved ikke, at arbejdsforhold og mindsteløn er aftalt mellem fagbevægelse og arbejdsgivere,« siger Dan Larsen, der er formand for HK Ungdom.
Han oplever en generationskløft i befolkningens viden om arbejdsmarkedet.
»Da mine forældre var unge, var fagforeningen meget stærkere repræsenteret på arbejdspladserne, men i dag er vi ikke så meget til stede, som vi burde,« siger Dan Larsen, der mener, at man i uddannelsessystemet burde lære om arbejdsmarkedets indretning: »Man burde blive undervist i den danske model i folkeskolen. Man har hjemkundskab, så man kan lave mad, og seksualundervisning, så man kan få sit forhold til at fungere, men man bliver slet ikke undervist i, hvad der sker, når man får et job. Og det selv om man immervæk bruger en tredjedel af sit voksenliv på en arbejdsplads.«
Der ligger et kæmpe oplysningsarbejde forude, erkender Dan Larsen fra HK-Ungdom. Lykkedes det ikke, kan fagbevægelsen miste både medlemmer og legitimitet:
»Jeg tror desværre, at mange unge ser Vejlegårdskonflikten som en historie om en fagforening, der forsøger at spille med musklerne, og som vil folk det onde. Vi bliver nødt til at være bedre til at fortælle, hvad den danske model er.«
3F vil fremover bruge flere ressourcer på at lade deres tillidsmænd fortælle om den danske model på de enkelte arbejdspladser. Men det er også den enkeltes ansvar at sætte sig ind i, hvordan det danske arbejdsmarked er indrettet, pointerer Poul Erik Skov Christensen: »Selv om vi formidlede den danske model til UG med kryds og slange, så fortællingen bliver appetitlig, så kræver det jo også, at folk vil tage næring til sig.«

