Nyt parti vil være modvægt til den politiske højredrejning
Danmarks nye parti, Nationalpartiet, slår sig op som alternativ til den højredrejning, som partiet kritiserer det politiske etablissement for at have taget. Projektet har et vist potentiale, men er allermest urealistisk, siger valgforsker
Kashif Ahmad (i midten) er formand for det nystiftede Nationalpartiet. Men partiet får svært ved at tiltrække nok vælgere inden næste folketingsvalg, mener valgforsker Kasper Møller Hansen:’De appellerer ikke til nogle partiløse vælgere. Nationalpartiet er et værdipolitisk venstrefløjsparti, hvis emner allerede dækkes af SF, Enhedslisten og de radikale.’


 Torsdag den 16. oktober fik Danmark et nyt parti, som bærer navnet Nationalpartiet, og som udspringer af en kritik af højredrejningen i dansk politik. Det slår den socialliberale partiformand, Kashif Ahmad, der desuden er byrådsmedlem i Hvidovre, fast:
»Anført af landets politikere er grundlovssikrede rettigheder som frit at kunne vælge sin partner truet. Siden 2001 har udlændingespørgsmålet affødt en uhørt tone i den offentlige debat. Dét er et angreb på de danske værdier, og det skal stoppes nu.«
Den nyudklækkede partiformand fremhæver igen og igen sig selv som dansker og Danmark som sit fædreland, imens han gentager, hvordan han ofte har måttet høre for sit pakistanske udseende. Således bruger han sig selv som et eksempel på de nydanskere, som ifølge Nationalpartiet er blevet ekskluderet af en racistisk diskurs i samfundet. En diskurs anslået først af en VKR-regering og siden videreført af SR-regeringen i dag: »Mange af os havde et håb om, at der ville ske en reel forskel med den nye regering. Men tværtimod ser vi, at regeringen fortsætter stramninger på indvandrer- og asylområdet. Særligt de radikale har solgt ud af deres værdier,« siger Kashif Ahmad og tilføjer, at bliver partiet valgt ind i Folketinget, vil de som det første sætte ind på en afskaffelse af 24-årsreglen og tilknytningskravet:
»De to stramninger er hovedsymptomer på den fremmedfjendske politik foruden den mest ekskluderende og diskriminerende lovgivning i Danmark.«
Ingen ’dem’ og ’os’
Af Nationalpartiets hjemmeside fremgår det, at partiet er Danmarks inkluderende midterparti, som baserer sig på en bæredygtig socialliberal ideologi, og det er netop blandt samfundets ekskluderede, partiet forventer at hente sine stemmer:
»Vi taler blandt andre til de tosprogede, de ensomme ældre, de hjemløse og de homoseksuelle. Men også til den del af majoriteten, som vil et fællesskab af tolerance og almen forståelse mennesker imellem,« siger Kashif Ahmad og kommer samtidig med et budskab til de tosprogede i Danmark. For skal vi den udanske højredrejning til livs, må de tosprogede tage ansvar og insistere på fællesskab og retfærdighed. Ydermere må de tosprogede stå op imod dem, som ikke vil tage Danmark ind eller som har en formørket religiøsitet, som Kashif Ahmad formulerer det.
Svært realistisk projekt
Valgforsker fra Københavns Universitet Kasper Møller Hansen hæfter sig ved partiets fokus på etnisk mangfoldighed, og at partiet er det første i Danmark til at have en formand og næstformand med en anden etnisk baggrund end dansk, hvilket har et vist potentiale:
»Kommunalpolitik viser, at det er muligt at mobilisere vælgere, som en kandidat deler etnicitet med. Men det er vanskeligt at tiltrække vælgere på tværs af etnicitet,« siger forskeren, imens han overvejende vurderer det som urealistisk, at Nationalpartiet får indsamlet de nødvendige cirka 20.000 vælgererklæringer inden et folketingsvalg. »I Danmark har vi en lav spærregrænse, men det er en meget omstændig proces at indsamle vælgererklæringer. Og for at det kan lykkes, må et parti have en masse lokalorganisationer rundt i hele landet,« siger Kasper Møller Hansen med henvisning til, at det på knap et år kun er lykkedes Uffe Elbæks parti, Alternativet, at få godkendt lige over 10.000 underskrifter.
Kashif Ahmad erkender da også, at det nystiftede parti har tiden imod sig, nu hvor næste folketingsvalg senest falder 14. september 2015. Men han tror på, at partiet med sine mærkesager har befolkningen med sig. Her er Kasper Møller Hansen dog mindre overbevist.
»De appellerer ikke til nogle partiløse vælgere. Nationalpartiet er et værdipolitisk venstrefløjsparti, hvis emner allerede dækkes af SF, Enhedslisten og de radikale.«

