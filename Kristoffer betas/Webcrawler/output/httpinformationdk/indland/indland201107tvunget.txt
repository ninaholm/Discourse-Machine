Tvunget stresskursus forværrede Jens' sygdom
Hørsholm Kommune sendte i 2008 en  57-årig sygedagpengemodtager på et stresshåndteringskursus, der forværrede hans stresssymptomer. Da arbejdsprøvning kom på tale, magtede han det ikke og fik frataget sygedagpengene. Eksperter retter skarp kritik mod forløbet, der peger på et stigende problem  i sygedagpengesystemet
Jens fik et stressbetinget kollaps på sit arbejde og blev efterfølgende sendt på stressklinik, hvor hans tilstand blev forværret. Jens er stadig langtidssygemeldt.


 Jens har svært ved at huske. Han kan ikke spise morgenmad og læse avis på samme tid. Han kan ikke se fjernsyn eller være i et rum med mange mennesker, og han kan heller ikke tale om sit gamle arbejde.
Alene tanken om arbejdet gør ham dårlig. Han får hovedpine, ondt i brystet og mareridt om natten, og mareridtene fortsætter, når han vågner. Sådan har den 57-årige revisor haft det, siden han en eftermiddag i maj 2007 fik et stressbetinget kollaps på vej hjem fra arbejdet som økonomichef.
Hovedpinen, brystsmerterne og mareridtene tog til, da Jens et år senere trådte ind i lokalet på Arbejdsmedicinsk Klinik på Hillerød Hospital. Her var han blevet sendt hen for at deltage i et otte ugers stresshåndteringskursus, betalt af Hørsholm Kommune.
Få dage inden havde afdelingslægen på Arbejdsmedicinsk Klinik, Anne Grete Claudi, vurderet i en speciallægeerklæring til Hørsholm Kommune, at Jens »ikke er klar til opstart i arbejdsfunktion eller planlægning af tilbagevenden i arbejde«, men at han kunne »profitere« af at deltage i klinikkens »stresshåndteringskursus med brug af mindfulness-konceptet« og derefter »gradvist kunne vende tilbage til arbejdsmarkedet«.
»Jeg ville selvfølgelig gerne have det bedre, så jeg fulgte stressklinikkens anbefaling,« fortæller Jens.
I speciallægeerklæringen stod der intet om den anbefaling, Neuropsykologisk Klinik havde udarbejdet seks måneder tidligere på henvisning fra Hørsholm Kommune, hvori det konkluderes, at Jens »uden tvivl ville have glæde af intensiv og målrettet kognitiv adfærdsterapi.«
Jens' stresssymptomer blev forværrede, da han begyndte at deltage i gruppesamtalerne og yogaøvelserne på stresshåndteringskurset. Jens fortalte Anne Grete Claudi, hvad han oplevede, men hun forklarede ham, at ubehaget var en del af processen og ville forsvinde hen ad vejen. Jens fortsatte derfor på kurset.
»Det var jo en læges vurdering, og jeg betragtede det som en behandling,« siger Jens.
Jens' daværende psykolog Finn Luff frarådede ham på det tidspunkt at fortsætte, da han mente, at kurset forværrede Jens' tilstand, ligesom han ifølge psykologens vurdering heller ikke var parat til arbejdsprøvning. Jens stoppede efterfølgende med at deltage i gruppesamtalerne og yogaøvelserne, men fortsatte på kurset.
Privat forsikring
Da kurset var slut, vurderede Arbejdsmedicinsk Klinik, at Jens var parat til »gradvis tilbagevenden til arbejdsmarkedet med virksomhedspraktik« uden at konsultere Jens' psykolog. Ved en efterfølgende rundbordssamtale på Jobcenter Hørsholm forklarede Jens, at han fortsat havde det fysisk dårligt, og at han derfor følte sig meget usikker på, om opstart i arbejde var en god idé.
Tanken om at skulle gå på arbejde hver dag de kommende tre måneder stressede Jens så meget, at han lå søvnløs om natten. Han skrev efterfølgende til sagsbehandleren i Hørsholm Kommune, at han ikke magtede arbejdsprøvningen.
Et par dage senere, den 9. juli 2008, modtog Jens et brev fra kommunen, hvori der stod, at hans ret til udbetaling af sygedagpenge bortfaldt, da han ikke medvirkede til afklaring af sin sag. Det er tre år siden, og Jens har siden hverken hørt fra kommunen eller Arbejdsmedicinsk Klinik på Hillerød Hospital.
Havde Jens ikke haft to private sygeforsikringer, ville han og hans familie været blevet tvunget til at flytte fra deres rækkehus.
I dag kigger Jens uforstående tilbage på forløbet, hvor han følte sig tvunget ud i et kursusforløb, der hverken hjalp ham tilbage i arbejde eller hjalp på hans stresslidelse.
Hørsholm Kommune har loven på sin side. Ifølge sygedagpengeloven bortfalder retten til sygedagpenge, hvis en sygemeldt mod kommunens opfordring nægter »at deltage i hensigtsmæssig optræning for at genvinde arbejdsevnen.«
Urimeligt
Men Jens' forløb kritiseres af flere eksperter, der finder det uheldigt, at svage sygemeldte føler sig tvunget ud i aktiverings-og arbejdsprøvningsforløb.
»Tvang i den slags forløb har ikke en positiv effekt, uanset om man er stressramt eller ej. Det viser adskillige undersøgelser,« siger Jørgen Møller Christiansen, arbejdspsykolog og ekspert i arbejdsliv ved Center for Alternativ Samfundsanalyse.
»Det er fuldstændig urimeligt, at mennesker falder til bunds i den slags sager, fordi de ikke kan leve op til kommunens krav. F.eks. fremmøde til arbejdsprøvning eller deltagelse i stresskurser,« siger Simon Thorbek, lektor i socialret på Den Sociale Højskole i København.
Han hæfter sig desuden ved, at Hørsholm Kommunes sagsbehandling i Jens' tilfælde bevæger sig på kanten af retssikkerhedsloven.
»Før en kommune stopper forsørgelsesydelser til en borger, skal der indhentes udtalelser fra alle involverede parter. I Jens' eksempel også fra hans psykolog. Hvis det ikke har været tilfældet i denne sag og sådan kunne det godt se ud er der sket en væsentlig fejl i afgørelsen,« siger Simon Thorbek.
Generelt problem
Der findes ingen nationale opgørelser over, hvor mange psykisk udsatte sygedagpengemodtagere, der hvert år sendes på såkaldt beskæftigelsesrettede tilbud af kommunerne.
Men Jens står langt fra alene med sin oplevelse, viser en foreløbig statusrapport fra Det store TTA-projekt- Tilbage Til Arbejdet, der blev udgivet i juni måned af Det Nationale Forskningscenter for Arbejdsmiljø.
Ifølge en spørgeskemaundersøgelse i rapporten oplevede hver tredje sygedagpengemodtager ud af 369 adspurgte fra 13 forskellige kommuner sidste år, at jobcentret håndterede deres sygdomsforløb dårligt.
Jørgen Møller Christiansen og Simon Thorbek vurderer, at Jens' forløb afspejler en tendens i sygedagpengesystemet.
»Det handler først og fremmest om, at folk skal hurtigt tilbage i arbejdet og ikke om, at folk skal blive raske,« siger Jørgen Møller Christiansen.
»Men for stressramte bør man f.eks. lave et helt andet kursusforløb med udgangspunkt i både personlige faktorer og det omgivende miljø. De nuværende stresskurser beskæftiger sig typisk kun med, hvordan den stressramte kan håndtere sin egen verden,« siger han.
Simon Thorbek vurderer, at det især er mennesker med såkaldt tvivlsomme lidelser som f.eks. posttraumatisk stresslidelse (PTSD), dårligt hjerte eller uklare psykiske lidelser som stress, der kommer i klemme i systemet.
»De oplever at være mere syge, end deres kommune vurderer. Når kommunen så fastholder, at de skal arbejdsprøves, går det galt,« siger han.
Betalte selv behandling
Landsorganisationen i Danmark, LO, der er faglig hovedorganisation for 18 danske fagforbund, hører også jævnligt om problemer med utilstrækkelige tilbud til sygemeldte ledige.
»I dag eksisterer der ikke de optimale tilbudsmuligheder til sygemeldte, herunder stressramte. Ofte bliver sygemeldte anbefalet at begynde i et forløb, men så stopper kommunen forløbet, fordi det bliver for dyrt. Alternativt må folk helt opgive at gå i gang med den anbefalede behandling, fordi de ikke har råd til selv at betale,« siger Carsten Riis fra HK Danmarks Arbejdslivs- og Analyseafdeling.
Jens opsøgte selv en arbejdspsykolog, da han blev sygemeldt i 2007, og han betalte også selv for behandlingen. Han har svært ved at forstå, hvorfor Arbejdsmedicinsk Klinik ikke lyttede til ham, da han fortalte, stresshåndteringskurset gjorde ham mere skade end gavn.
»Jeg skulle aldrig have været på det kursus. Det burde Arbejdsmedicinsk Klinik allerede have fanget til det indledende møde. Eller i hvert fald da jeg fortalte, at jeg fik det dårligt,« siger Jens.
Han føler sig også ladt i stikken af kommunen.
»Hverken kommunen eller stressklinikken har efterfølgende kontaktet mig og spurgt, hvordan det går, om jeg havde brug for hjælp til noget, om jeg følte mig frisk nok til at prøve at komme i arbejdsprøvning,« siger han.
»Det kunne være rart at finde ud af, om jeg overhovedet kan noget. Om jeg måske kan klare at arbejde i et fleksjob på nedsat tid,« siger han.
Information har forsøgt at få en kommentar fra Anne Grete Claudi, men hun har ikke ønsket at kommentere sagen.
Hørsholm Kommune ønsker heller ikke at kommentere personsager. Men Anja Johansen, leder af rådgivning og ydelse i Hørsholm Kommune, forsikrer, at kommunen altid lytter til, hvad borgeren har at sige i den slags forløb.
»Men vi er ikke altid enige i deres vurdering af sagen. Vi ser det ud fra en samlet vurdering, så vurderer vi, hvad der vil være bedst for borgeren. Der er det ikke altid, vi er enige,« siger Anja Johansen.
Det er tre år siden, Jens har hørt fra jer. Burde I ikke have fulgt op på hans sag, efter han fortalte jer, at han ikke magtede at komme i arbejdsprøvning?
»Når borgerens arbejdsevne er truet, bør der principielt foreligge en løbende vurdering af borgenes muligheder for at komme i arbejdsprøvning. Men der er ikke noget lovgivningsmæssigt, der forpligter os på at følge op med løbende afdækning af sygemeldtes arbejdsevne,« siger Anja Johansen.
 
Redaktionen er bekendt med Jens' fulde navn.

