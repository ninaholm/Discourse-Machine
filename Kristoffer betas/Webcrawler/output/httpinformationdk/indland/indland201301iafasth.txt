IA fastholder nultolerance-politikken
’Vi ønsker ikke, at omdrejningspunktet konstant skal være Kvanefjeldet, for det er en overordnet debat, om man vil have en nultolerance over for uran eller ej,’ siger grønlandsk folketingsmedlem


 Det store grønlandske re-geringsparti Inuit Ataqatigiit (IA) står fast på den såkaldte nultolerancepolitik over for brydning af det radioaktive grundstof uran. Nultolerancen betyder, at der maksimalt må være 60 ppm (gram per ton) uran i den malm, der brydes.
Selv om IA’s medlem af Folketinget, Sara Olsvig, understreger, at spørgsmålet først og fremmest er aktuelt i forbindelse med un-dersøgelserne ved Kvanefjeld ved Narsaq i Sydgrønland, så stopper diskussionen ikke der. Ifølge Geus, De Nationale Geologiske Undersøgelser for Danmark og Grønland, er værdien for uran i Kvanefjeld 350 gram per ton.
»Omdrejningspunktet for debatten har meget været Kvanefjeldet, hvor der er et selskab, som har lavet nogle forundersøgelserne – men ikke har indgivet nogen ansøgning om udnyttelse. Det er det eneste projekt, hvor der er den problematik med uran. Og vores holdning er, at man ikke skal udvinde mineraler fra det sted, fordi uranindholdet i malmen er så højt, at det vil være miljøskadeligt med en mine så tæt på en by,« siger det grønlandske folketingsmedlem.
Grønlands Landsting, Inatsi-sartut, har i flere år diskuteret de samfunds- og miljømæssige aspekter af brydning af uran i Grønland med henblik på en eventuel ophævelse af nul-tolerancen.
Kvanefjeldet indeholder nemlig ifølge mineselskabet Greenland Minerals and Energy Ltd. verdens største forekomst af sjældne jord-arters metaller, som blandt andet bruges i forskellig moderne teknologi. Men skal jordarterne op, følger der også uran med.
Senest gentog IA dog i weekenden, på partiets landsmøde, at dette ikke ændrer noget ved dets mangeårige nultolerancepolitik.
»Vi ønsker ikke, at omdrejningspunktet konstant skal være Kvanefjeldet, for det er en overordnet debat, om man vil have en nultolerance over for uran eller ej. Det handler ikke om et bestemt sted eller et bestemt selskab. Og vores tilsagn er overordnet: Vi fastholder nultolerance,« siger Sara Olsvig.
Grønland har nedsat en ar-bejdsgruppe, som skal undersøge den nuværende lovgivning. Gruppen skal være klar med en rapport, når de grønlandske politikere samles igen til foråret. Hvis rapporten åbner op for det, så tegner der sig umiddelbart et flertal – uden om IA – i det grønlandske landsting for uranbrydning.
 

