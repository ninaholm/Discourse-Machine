V-ordfører forventer langt flere på integrationsydelse
Venstres udlændingeordfører forventer en stor udvidelse af den gruppe, der i fremtiden vil få tildelt integrationsydelse i stedet for eksempelvis kontanthjælp


 Regeringen foreslår som en del af det finanslovudspil, der blev præsenteret i går, at udvide målgruppen for den nyindførte integrationsydelse.
Venstres udlændinge- og integrationsordfører, Marcus Knuth, siger samtidig, at han »forventer«, at udvidelsen vil komme til at omfatte en stor gruppe personer. Han understreger dog, at det endnu ikke er sikkert.
Integrationsydelsen er blevet kritiseret for at være for lav og føre til fattigdom. Men nu vil regeringen altså udvide målgruppen.
I dag gives ydelsen til personer i stedet for kontanthjælp eller uddannelseshjælp, hvis de ikke har boet i Danmark i syv ud af de seneste otte år. Men ydelsen gives kun til personer, som er kommet til Danmark efter, at integrationsydelsen trådte i kraft i september.
Den gruppe, der før september modtog kontant- og uddannelseshjælp, men som ikke lever op til kravet om ophold i syv ud af de seneste otte år, har imidlertid stadig ret til kontant- eller uddannelseshjælp. Det fremgår af de såkaldte bemærkninger til den lov, som indførte integrationsydelsen.
Og det er alle i den sidstnævnte gruppe, som V-ordfører Marcus Knuth »forventer«, at regeringens udvidelse vil komme til at omfatte.
»Jeg forventer en ordlyd, der minder om den ordning, som trådte i kraft her i september,« siger Marcus Knuth.
– Og din forventning er altså, at alle, som modtager kontant- og uddannelseshjælp i dag, vil blive omfattet af integrationsydelsen, hvis de ikke lever op til opholdskravet?
»Det er, hvad vi forventer,« siger Marcus Knuth.
Regeringen og de partier, der har været med til at indføre integrationsydelsen, har også tidligere aftalt, at det »på sigt« vil være ambitionen.
Fører til isolation
Majbrit Berlau, der er formand for fagforeningen Dansk Socialrådgiverforening, mener, at det vil få klare konsekvenser for den enkelte, der kommer til at modtage integrationsydelse.
»Når man sætter ydelserne ned til så lavt et niveau, så er isolation den helt klare konsekvens. Der er ikke råd til at være en del af sociale fællesskaber, som ellers er afgørende, hvis man gerne vil have god integration,« siger hun.
Marcus Knuth siger imidlertid, at regeringen vil udvide gruppen for at få flere i arbejde.
Udlændinge- og integrationsminister Inger Støjberg (V) har ingen kommentarer til sagen, men holder efter planen pressemøde i dag om blandt andet udvidelsen af målgruppen for integrationsydelsen.
Information har ikke kunnet finde tal på, hvor mange personer der vil blive omfattet af den udvidelse, som Marcus Knuth forventer.
Læs også: Hvis de skærer i ydelserne, hvordan skal vi så leve?

