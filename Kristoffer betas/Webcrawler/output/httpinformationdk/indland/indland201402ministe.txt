Ministertaburetter? – Nej, katapultsæder!
Thornings rokade fremhæver tendensen: Fagministre slynges ud af deres embede, før de får sat sig ind i det. Resultat: Mere magt til embedsmændene


 
	»Social-, børne og integrationsminister.«

	Denne ministertitel nåede SF’s nu afgående formand, Annette Vilhelmsen, at bære i fem måneder, tre uger og fire dage. Nu er den erstattet af en endnu længere titel til den radikale Manu Sareen, nemlig »minister for børn, ligestilling, integration og sociale forhold«. Før Vilhelmsen havde Socialdemokraternes Karen Hækkerup båret den mere beskedne titel »social- og integrationsminister« – i ét år, ti måneder og én uge.

	Ministerembeder er ikke noget, man nu om stunder får megen tid til at sætte sig ind i.

	Ifølge statsretseksperten Tim Knudsen havde fagministre deres længste embedsperioder i årene mellem de to verdenskrige.

	»Fem år og tre måneder blev det til i gennemsnit. Og det er bemærkelsesværdigt, fordi der andre steder i verden var meget ustabile regeringer – eller diktatorer, der afskaffede demokratiet.«

	Embedsperiodens længde er afgørende for ministerens gennemslagskraft. Det belyser en af mellemkrigstidens ministerskikkelser, socialdemokraten K.K. Steincke. Han var socialminister i seks år, fra 1929 til 1935. Han fik i 1933 gennemført Danmarks store socialreform, der siden har stået som et forbillede, både nationalt og internationalt. Det styrkede K.K. Steincke yderligere, at han socialt var fagmand. 1907-21 arbejdede han som jurist i Frederiksberg Kommunes Fattigvæsen, og i 1920 udarbejdede han for Indenrigsministeriet en betænkning om socialreformer – med de forslag, som han sidenhen selv gjorde til virkelighed.

	Ministre flyttes

	Statskundskabseksperten Tim Knudsen peger på, at ministerperioderne for alvor blev kortere fra 1960 til 1993:

	»To år og 11 måneder i gennemsnit. Det hænger sammen med, at det blev almindeligt at flytte ministre rundt mellem vidt forskellige fagområder. For eksempel Socialdemokraternes Erling Jensen og Venstres Knud Enggård.«

	Tim Knudsen fortsætter: »I Nyrup-tiden, 1993-2001, gik det opad igen. Tre år og én måned. I Fogh-Løkke perioden er tallet nogenlunde det samme.«

	Det er så vendt igen under Thorning-Schmidt. I sin regerings to år og fire måneder har hun lavet om på den seks gange. Ved forrige ændring, i december, kom hun for skade at sige, at det var hendes sidste rokade.

	Berlingske Research regnede i sidste uge ud, at den gennemsnitlige periode for fagministre i nyere tid ligger omkring to år, før vedkommende fjernes eller omplantes til et andet ministerium.

	Det udløste følgende kommentar fra Folketingets formand, Mogens Lykketoft (S), om ministres skæbner:

	»Når man kommer ind som én, der skal sætte sig på toppen af et system, så er det klart, at det tager lang tid, før man har fundet fuldstændig ud af, hvad det er for et register, man har at spille på. Derfor er det en svækkelse af den politiske indflydelse og ledelse, når ministre skiftes kraftigt ud.«

	Tomrum udfyldes

	Mogens Lykketoft forklarer videre:

	»Embedsværket består, og hvis der er et vakuum i en periode, fordi der skiftes ud, eller fordi der er en minister, der ikke har siddet så længe på posten, så fylder embedsmændene jo bare ud.«

	Samme tankegang udtrykker Udenrigsministeriets tidligere departementschef Jørgen Ørstrøm Møller i går i en kronik i Politiken. Han skriver om situationen, når ministeren er svag:

	»Der opstår et vakuum, som skal udfyldes, og nødvendighedens lov indebærer, at det delvis udfyldes af embedsmanden, delvis efterlades som et tomrum. Det er ikke, fordi departementschefen ønsker at ’overtage’ magten, men nød og pres for stillingtagen presser departementschefen til at presse ministeren.«

	Ørstrøm Møller afviser, at departementschefer ønsker svage ministre. Tværtimod:

	»Ønsket er en ’stærk’ minister med en klar og utvetydig linje, samt kraft til at sætte den igennem i regeringen.«

