Ny NSA-lækage afslører spionage mod forberedelserne til COP15 i København
Dokumenter fra den amerikanske efterretningstjeneste NSA afslører nye detaljer om den spionage mod klimaforhandlingerne op til COP15 i København i 2009, som Information tidligere har afdækket. Angela Merkel og Ban Ki-moon var blandt målene, og efterretningerne blev videregivet til toppen af den amerikanske regering


 Lækkede dokumenter fra NSA bekræfter nu, at den amerikanske efterretningstjeneste forud for klimakonferencen COP15 i København i december 2009 spionerede imod deltagende lande og indsamlede efterretninger om deres forberedelser.
Der er tale om tophemmeligtstemplede NSA-dokumenter, der i går blev offentliggjort af Wikileaks. Organisationen oplyser, at begge dokumenter stammer fra 2008 og har indgået i en udgave af NSA’s såkaldte Global SIGINT Highlights – Executive Edition, som ifølge den australske avis The Saturday Paper er en orientering om særligt vigtige efterretningsrapporter til spidserne i den amerikanske regering, heriblandt præsidenten, udenrigsministeren og forsvarsministeren.
Det ene dokument er NSA’s sammenfatning af en samtale mellem FN’s generalsekretær, Ban Ki-moon, og den tyske forbundskansler, Angela Merkel, om EU’s rolle i internationale klimaforhandlinger frem mod FN-klimaforhandlingerne COP15 i København. Det er tidligere blevet afsløret, at NSA har aflyttet Angela Merkels mobiltelefon, men det er uklart, om det er via denne aflytning, at tjenesten har opsnappet indholdet af den pågældende samtale.
I samtalen understreger Ban Ki-moon vigtigheden af, at EU fortsat påtager sig en ledende rolle i forhold til at drive klimaforhandlingerne fremad. »Ban fastholdt også, at eftersom den nye amerikanske regering vil have en meget engageret og proaktiv holdning på området, er tiden moden til, at EU og hele verden skaber de rigtige forudsætninger for at nå til en meningsfuld aftale ved FN-klimaforhandlingerne i 2009,« står der blandt andet i dokumentet med reference til COP15 i København.
I det andet dokument refererer NSA en eller flere samtaler mellem japanske og tyske diplomater, ligeledes om internationale klimaforhandlinger frem mod COP15 i København.
Her drøfter diplomaterne indholdet af nogle klimapolitiske diskussioner, som en række lande planlægger at føre i forbindelse med et forestående G8-topmøde i Japan. I den forbindelse nævner en tysk diplomat blandt andet, at udviklingslandene før topmødet i København ifølge hans vurdering næppe vil gå videre i forhold til at opgive nogle af deres klimapolitiske krav, end de hidtil har gjort, »fordi de ikke ønsker at opgive nogle ting nu, som de måske vil være klar til at opgive senere«.
Ingen undersøgelse
Dokumenterne fra Wikileaks giver ny indsigt i, i hvor vid udstrækning den amerikanske efterretningstjeneste var engageret i spionage mod de internationale klimaforhandlinger forud for COP15-topmødet i København, hvor verdens ledere efter planen skulle have indgået en global aftale om reduktion af CO2-udledning.
Information afslørede i januar 2014, at NSA siden i hvert fald 2007 havde fokuseret på klimaforhandlingerne, og at man specifikt til topmødet i København havde planer om at »forsyne beslutningstagere med enestående, betimelige og værdifulde indblik i nøglelandes forberedelser og mål for konferencen«, som der stod i et tophemmeligt dokument lækket af Edward Snowden.
Ifølge det lækkede dokument var en af de efterretninger, det var lykkedes at opsnappe, »forhåndsdetaljer« om et dansk forslag til en redningsplan for COP15. Ifølge embedsmænd, som Information talte med, kunne der kun være tale om et hemmeligt forhandlingsdokument, som man specifikt ikke ønskede faldt i amerikanske hænder, da det ville kunne skade den danske forhandlingsstrategi.
Også den britiske efterretningstjeneste GCHQ spionerede mod forhandlingerne på dansk grund og havde ifølge lækkede dokumenter fra den britiske tjeneste – som Information senere kunne offentliggøre – også en forbindelsesofficer i Danmark under topmødet til at fordele resultaterne af dens spionage til landets forhandlere til mødet.
På trods af dokumenterne afviste den daværende danske regering at undersøge både den britiske og amerikanske spionage nærmere.
Også Netanyahu og Berlusconi
Ud over detaljerne om den amerikanske klimaspionage har Wikileaks også offentliggjort et dokument, der afslører amerikansk overvågning af en samtale mellem den daværende italienske premierminister, Silvio Berlusconi, og den israelske premierminister, Benjamin Netanyahu, i 2010. Ifølge dokumentet søgte Netanyahu efter italiensk diplomatisk støtte til at genoprette et godt forhold til USA, der havde reageret negativt på udvidede israelske bosættelser i det østlige Jerusalem. En hjælp som Berlusconi ifølge dokumentet lovede at stille til rådighed.
Wikileaks har også lagt oplysninger ud om udvalgte telefonnumre – såkaldte selektorer – som NSA angiveligt har spioneret mod. Det drejer sig blandt andet om italienske embedsmænd, repræsentanter for FN’s Flygtningehøjkommissariat (UNHCR), chefen for verdenshandelsorganisationen WTO’s Rules Division, Johann Human, samt personer, der ifølge Wikileaks er EU-repræsentanter fra Frankrig, Østrig og Belgien.
Det står ikke klart, hvem kilden til de lækkede oplysninger er. Wikileaks publicerede allerede i sommeren 2015 detaljer om NSA’s spionage mod blandt andet højtstående politikere og embedsfolk i Tyskland, Frankrig og Japan, der så ud til at stamme fra det samme interne NSA-arkiv med de såkaldte Global SIGINT Highlights.

