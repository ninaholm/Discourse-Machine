Cheføkonomer har sat sig på sandheden om boligmarkedet
Økonomer med kommercielle interesser dominerer i dansk presses dækning af boligmarkedet. Hver gang én uvildig ekspert kommer til orde, får tre kommercielle kilder taletid. 'Man ville jo aldrig bruge miljøministeren som objektiv ekspert på miljøområdet,' indvender medieprofessor
Kommercielle aktører får langt mere taletid i medierne end de ikke-kommercielle, når det handler om boligmarkedet, viser en ny opgørelse af artikler fra perioden 2007 til i dag foretaget af Information.


 »Variable renter kan virke som en modvægt på prisfald,« spår cheføkonom i Handelsbanken, Jes Asmussen, på websitet epn.dk i juli måned 2009. Og sådan har Jes Asmussen bidraget til mange artikler om boligmarkedets tilstand i de danske medier i de senere år. Faktisk optræder han i 3000 artikler fra 2007 til i dag. Det er mere end tre gange så meget som den uvildige kilde, der i samme periode er citeret mest, nemlig professor og vismand Peter Birch Sørensen, der optræder i 1126 artikler.
Udvider man opgørelsen og lader den omfatte hele gruppen af de mest citerede økonomer og eksperter er billedet det samme.
De ti mest citerede kilder med en direkte kommerciel interesse i boligmarkedets udvikling - typisk cheføkonomer i bank-, realkredit- eller mæglervirksomheder - er samlet citeret 14.136 gange i perioden, mens tallet for de mere uvildige kilder - fx universitetsansatte økonomer - blot er 4.608.
Styrkeforholdet er altså 3 til 1 i de kommercielle kilders favør, og måske er tendensen endda endnu mere udbredt.
Den samlede gruppe af kommercielle aktører er nemlig langt større end gruppen af de ikkekommercielle, viser en gennemgang af artikler fra perioden.
Dermed ville en optælling, der medregner flere personer end de ti mest citerede i hver gruppe, sandsynligvis afsløre en endnu større forskel.
Påfaldende
Dominansen af de kommercielle kilder kommer bag på professor i medievidenskab Stig Hjarvard.
»Det er påfaldende, hvor meget partskilder fylder i dækningen af boligmarkedet. Det peger ikke mindst på den klare egeninteresse, som disse aktører har i at tale boligmarkedet op og efterfølg-ende i at forhindre, at det braser helt sammen,« siger han.
Stig Hjarvard understreger, at der ikke som sådan er noget galt i at bruge partskilder.
»Men man må sige, at partskilderne i et meget stort omfang har fået lov at præge debatten og informationen om boligmarkedets udvikling. Det giver belæg for at sige, at journalisterne skal tænke sig om en ekstra gang, før de lader dem være med til at skabe den nyhed, der bliver skrevet om. Dækningen har været skæv.«
Dårligt håndværk
Lektor på Journalisthøjskolen Roger Buch kalder det »dårligt håndværk«, når medierne ikke i højere grad sørger for at repræsentere modsatrettede synspunkter.
»Medierne skal være mere bevidste om de interesser, som de kommercielle aktører har. Alle aktører på det her område har jo interesser, men de bruges som om, de var objektive eksperter,« siger han og sammenligner med det politiske område:
»Man ville jo aldrig bruge miljøministeren som objektiv ekspert på miljøområdet. Journalisterne glemmer at finde de alternative, uafhængige eksperter, der skal konfrontere de kilder, der har deres særinteresser.«
Egeninteresserne styres også af de kommercielle økonomers ansættelsesforhold, mener Roger Buch:
»Mange af de ansatte i bankerne er ansat på resultatkontrakter, der er bundet op på, hvor godt virksomheden klarer sig. Derfor har de simpelthen en privatøkonomisk interesse i at tale markedet op. På boligmarkedet er det meget gennemskueligt. Vi ved alle, at ejendomsmæglerne lever af at sælge boliger. Men det underlige er, at når vi hører bankfolk udtale det samme, så har vi ikke den samme rynken på brynene. Der foregår et eller andet mystisk, hvor både journalister og borgere lader paraderne falde.«
Konsekvensen for læserne er klar, mener Roger Buch:
»De får jo ikke den journalistik, som de kan forvente at få. Altså kritisk, undersøgende journalistik, som sætter spørgsmålstegn ved kilderne. Journalisterne er i meget ringe omfang kritisk i forhold til de her folk.«
Tankevækkende
Lisbeth Knudsen er ansvarshavende chefredaktør for Berlingske Tidende og koncernchef for Berlingske Media. Dermed er hun øverste ansvarlige for en række af de medier, der har dækket boligmarkedet intensivt i de senere år.
Hun finder det »tankevækkende«, at de uvildige kilder spiller så lille en rolle i dækningen af boligmarkedet og kalder det »relevant« at tage problemstillingen op.
»Jeg tror, at alle aviser må anlægge en grundig, efterkritisk betragtning på, hvor gode de har været til at dække perioden op til den store finanskrise. Jeg tror også, at det over hele medieområdet vil skærpe den kritiske sans over for de ikkeuafhængige eksperter og kommentatorer på det her område,« siger hun. Men hun mener ikke, at der principielt er noget forkert i, at de kommercielle interesser kommer til udtryk i aviserne. Kilderne skal bare ikke stå alene.
»Jeg mener, at énkildehistorier på det her område er farlige og problematiske, fordi der er stærke kommercielle interesser til stede hos stort set alle de kilder, du har nævnt her. Derfor er kritisk sans absolut nødvendig. Men omvendt kan vi ikke komme uden om de kommercielle spillere på det her område. Det vigtige er, at vi konfronterer dem med kritiske spørgsmål til, hvordan det er gået siden sidst, og hvor gode, de har været til at forudsige udviklingen,« slår hun fast.
Hun peger også på, at det i øvrigt er relevant for læserne, hvad en cheføkonom fra fx et realkreditinstitut eller en af de store banker, mener. De sidder nemlig inde med en »dag til dag-viden«, som universitetsøkonomerne ikke nødvendigvis har.
Den holdning deles af erhvervsredaktør på Jyllands-Posten, Steen Rosenbak, der beslægtet fremhæver de kommercielle kilders »her og nu-viden« som en positiv ting.
Synspunktet finder støtte hos lektor ved Københavns Universitet, Nete Nørgaard Kristensen. Hun forsker blandt andet i journalisters kilderelationer og brug af eksperter i medierne.
»De kommercielle kilder har en aktuel, opdateret viden om fx økonomiske nøgletal, som de uvildige eksperter ikke nødvendigvis har adgang til,« fortæller hun.
»På samme måde vil universitetsforskerne også typisk udtale sig med flere forbehold end de kommercielle kilder har brug for, og de vil nødigt fremsætte nogle af de spådomme, som journalisterne i stigende grad afkræver deres kilder.«

