Kritik af USA fra Kuwait



 USA og andre vestlige lande behandler Iran på en provokerende måde, mener parlamentsformanden i Kuwait, der har et tæt forhold til USA.
 USA har nægtet at udelukke militær handling, hvis Iran fortsætter med at berige uran. Parlamentsformand Jassem al-Kharafi siger, at Vesten er dobbeltmoralsk, når det anser det iranske atomprogram som et problem, mens Israel, der menes at have Mellemøstens eneste nukleare arsenal, går fri af kritik. Det sunnimuslimsk-styrede Kuwait, der er en af USA's pålidelige allierede, er hjem for tusindvis af amerikanske tropper, og kritik af USA fra kuwaitiske politikere er sjælden.  

