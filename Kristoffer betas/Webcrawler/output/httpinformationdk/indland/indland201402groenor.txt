Grøn organisation: Videnskab skal ligge til grund for klimamål
Venstre og Dansk Folkeparti siger indtil videre nej tak, mens miljøorganisationen NOAH roser klima- og energiminister Rasmus Helveg Petersen (R) for en ny klimalov, der indebærer et uafhængigt klimaråd og tvinger ministeren til hvert femte år at fremlægge klimamål 


 
	Et nyt klimaråd skal mindst én gang om året komme med forslag til, hvordan den siddende regering skal sætte ind over for klimaforandringerne.

	Det fremgår af en politisk aftale om en ny klimalov, som klima- og energiminister Rasmus Helveg Petersen (R) i går indgik med opbakning fra SF, Enhedslisten og De Konservative.

	Samtidig skal den siddende klimaminister hvert femte år fremsætte klimamålsætninger, der har et sigte frem mod de næste ti år.

	Det står dog ikke klart, om det betyder, at klimaindsatsen skal kobles tættere sammen med, hvad videnskaben siger om, hvordan klimaudfordringerne tackles bedst, mener Palle Bendsen, der er talsperson for miljøorganisationen NOAH.

	»Skal målsætningerne endelig hænges op på videnskab, eller skal det fortsat bare være det, der er billigst og nemmest,« spørger Palle Bendsen og tilføjer, at organisationen vil udfordre det punkt, når aftalen bliver omsat til et lovforslag.

	I den politiske aftale står der da også, at klimarådet skal komme med årlige anbefalinger til klimaindsatsen, »så denne kan indrettes omkostningseffektivt og under hensyn til vækst, konkurrenceevne og beskæftigelse.«

	Men alene det, at den siddende klimaminister hvert femte år skal fremlægge målsætninger er dog positivt, mener NOAH.

	»At man skærer udfordringen op i kortere perioder gør, at man får opgaven tættere på sig selv i den enkelte regering,« siger Palle Bendsen.

	»Det er nødvendigt for, at man ikke skubber opgaven foran sig, som vi og verden har gjort de sidste 20 år. Nu vælger man så fem år, og det er fint nok, selv om vi havde ønsket os en lidt kortere periode, som enhver regering kan forholde sig til.«

	Ud over aftalen om klimaloven mellem regeringen og SF, Enhedslisten og Konservative, blev partierne også enige om en aftale om nationale klimamål frem mod 2020.

	Det betyder, at udledningen af drivhusgasser i 2020 skal skæres med 40 procent i forhold til niveauet i 1990. Det er Venstre imod, siger partiets klimaordfører Lars Christian Lilleholt.

	»Vi mener, at med de 34 procent, som vi opnår med energiaftalen, er Danmark blandt de lande i Europa, som har den højeste CO2-målsætning i 2020. Vi frygter, at det kommer til at koste danske arbejdspladser. Man kan ikke gå fra 34 procent til 40 procent, uden at man skal i gang med tiltag, som kommer til at koste.«

	Mikkel Dencker, der er Dansk Folkepartis klimaordfører, er også imod målsætningen på 40 procent. Men han er – ligesom Venstre – positiv over for ideen om et klimaråd.

	»Det er aldrig skade til at få gode råd fra folk, der har forstand på tingene. Jeg håber bare, at klimarådet får kritiske røster, så det ikke kun er folk, der er enige i den førte klimapolitik,« siger Mikkel Dencker og nævner Bjørn Lomborg som et muligt valg. Rasmus Helveg Petersen sagde i går til Ritzau, at han stadig håber at få Venstre og DF med i de indgåede aftaler.

