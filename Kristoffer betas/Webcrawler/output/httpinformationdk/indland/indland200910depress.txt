Depressioner kan nedbringes markant
200.000 danskere lider af depressioner, men fagkundskaben står klar med en række værk­tøjer, der vil kunne lette problemets omfang betydeligt. Danske Regioner har lyttet og lover besparelser i milliardklassen, hvis indsatsen mod depressioner får højere politisk prioritet



 Omkring 200.000 danskere har en depression, oplyser Psykiatrifonden. Men godt halvdelen af disse vil kunne kureres relativt hurtigt, hvis den rigtige behandling sættes i gang i tide, lyder det fra fagkundskaben. 
Eksperter peger på, at særligt kognitiv terapi har vist sig effektiv, og at der er brug for en langt bedre koordinering af behandlingen generelt.
Størstedelen af de patienter, der i dag henvender sig med en depression hos alment praktiserende læger, kommer aldrig videre i behandlingssystemet.
Lene Agersnap, repræsentant for Praktiserende Lægers Organisation, fortæller, at selv om almen praksis formår at hjælpe mange patienter, har lægerne hårdt brug for assistance.
»Vores arbejdspres er massivt på grund af de her problemer,« fortæller hun og tilføjer: »Vi kan ikke sidde i almen praksis og drive kognitive terapeutiske tilbud i det omfang, de efterspørges.«
Fagkundskaben har derfor et godt øje til det internationalt anerkendte shared
care-koncept. Det går ud på, at alment praktiserende læger, psykiatrien og andre
relevante instanser leverer en koordineret og sammenhængende behandling. På den måde vil der være flere hænder til at sørge for, at den enkelte patient ikke bliver tabt i systemet.
»Det er stensikkert, at hvis du havde nogle flere kvalificerede behandlere, så ville du spare riget for en masse penge i den lange ende,« fortæller Lene Agersnap.
God samtaleterapi virker
Centralt i shared care-konceptet er muligheden for at tilbyde den enkelte patient terapi, hvis han/hun ønsker det. Kvalificeret samtaleterapi, eventuelt kombineret med medicin, har nemlig vist sig at være særdeles effektiv mod depressioner.
I de tidligere Århus og Fyns amter lavede man forsøg med psykologbehandling til depressive i 2005-2006. 
Ifølge en evaluering blev 60 procent af patienterne helt fri for depression i løbet af gennemsnitligt ti konsultationer. Cand.psych. Rita Fjelsted, der var med til at udarbejde evalueringen, fortæller, at terapi også sænker risikoen for tilbagefald:
Spår store besparelser
»Tilbagefaldsprocenten for dem, som kun får medicin, er højere end for dem, som får enten kombinationsbehandling, medicin og terapi, eller kun terapi.«
Danske Regioner vurderer, at depressioner koster det danske samfund cirka 14 milliarder kroner årligt, men at man på sigt vil kunne spare flere af disse milliarder hvert år i udbetaling af sygedagpenge og førtidspensioner, hvis indsatsen øges.
Med udgangspunkt i en analyse af den internationale litteratur om shared care fra september i år, foretaget af bl.a. overlæge dr.med. i psykiatri Morten Birket-Smith, har man derfor blandt andet foreslået, at shared care-konceptet indføres i Danmark. Og at den nuværende psykologordning udvides, sådan at alle med en let til moderat depression i aldersgruppen 18-65 år kan få tilskud til deres psykologregning (der i privat regi koster mellem 600 og 850 kr. pr. konsultation).
Hvis depressive danskere tilbydes optimal behandling, vil der kunne spares en milliard kroner årligt på sygedagpenge alene, lyder det i et notat fra Danske Regioner fra maj i år. Chefrådgiver i Danske Regioner Mikkel Lambach mener derfor, at en udvidelse af psykologordningen er god forretning:
»Det er penge lige ned i statskassen at gøre denne investering.«
Som det ser ud nu, kan danskere i aldersgruppen 18-37 år få et tilskud fra det offentlige på 60 procent til i alt 12 psykologbehandlinger, hvis de diagnosticeres med en depression af let til moderat grad. Ordningen trådte i kraft april 2008. Hvis den udvides til aldersgruppen 18-65 år, mangler der 70 millioner kroner om året, oplyser Danske Regioner.
Ikke råd til det hele
Danske Regioner håber at kunne få deres forslag finansieret via de satspuljemidler, som partierne i Folketinget forhandler om netop nu.
Flere sundhedsordførere i Folketinget udtalte sig positivt om det nye shared care-koncept i en artikel på Altinget.dk den 30. september i år. Men Mikkel Lambach beretter, at det har været en hård kamp at få sat depressioner på Christiansborgs dagsorden:
»Vi har gjort politikerne opmærksomme på det de sidste to år. Vi har aldrig haft en psykisk lidelse, hvor den samfundsøkonomiske effekt af behandlingen har været så dokumenteret.«
Formand for Depressionsforeningen, Karen Margrete Nielsen, savner også handling fra Christiansborg.
»Der mangler politisk vilje. Den er ved at komme. Og den er absolut begyndt at komme i Danske Regioner, men ikke på statsligt plan endnu,« siger hun.
Sundhedsordfører for Venstre, Birgitte Josefsen, afviser ikke Danske Regioners forslag, men gør opmærksom på, at det er lettere sagt end gjort at finansiere dem. Spurgt direkte, om Danske Regioner har udsigt til at få udvidet psykologordningen, svarer hun:
»Der er en fast ramme i satspuljen, og den kan vi ikke overskride, lige meget hvad. Der er mange om buddet og mange, som har gode argumenter. Jeg ved ikke, hvor mange penge Bent Hansen (formand for Danske Regioner, red.) tror, vi har.«
Om depressionsramte danskere har udsigt til bedre behandlingsmuligheder, vil vise sig, når forhandlingerne om satspuljemidlerne afsluttes sidst i oktober.
i dag @information.dk

