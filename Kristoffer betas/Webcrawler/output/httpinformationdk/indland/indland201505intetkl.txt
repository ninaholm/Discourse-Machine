Intet klart svar på klage over Corydon
Var det i orden, at finansminister Bjarne Corydon hemmeligholdt dokumenter om DONG-salget for Folketinget? Det er i sidste ende op til et flertal i Folketinget at vurdere, mener Folketingets formand, Mogens Lykketoft


 Efter at Folketingets Præsidium i går kom med en udtalelse om finansminister Bjarne Corydons (S) betjening af Folketinget Finansudvalg i forbindelse med salget af DONG til investeringsbanken Goldman Sachs, er der opstået uenighed om, hvorvidt udtalelsen skal tages som en kritik.
Nej, siger finansministeren selv. Ja, siger flere borgerlige politikere inklusiv 1. næstformand i præsidiet, Venstres Bertel Haarder.
Manden i spidsen for Præsidiet, Folketingets formand Mogens Lykketoft (S), siger til Information, at svaret afhænger af øjnene, der ser.
»Det er forskellige opfattelser, og derfor ender svaret ved det gamle spørgsmål: ’Hvad har du flertal for?’« siger Mogens Lykketoft.
Udtalelsen fra Præsidiet kommer efter, at Dansk Folkepartis formand og medlem af Finansudvalget, Kristian Thulesen Dahl, har klaget over Finansministeriets hemmeligholdelse af en række dokumenter i forbindelse med salget af DONG. Kristian Thulesen Dahl mener ikke, at Folketingets Finansudvalg har haft mulighed for at gøre sit arbejde ordentligt, fordi medlemmerne ikke har haft lejlighed til at se de øvrige tilbud, der har været på DONG. Udvalget har derfor ikke kunnet bedømme finansministerens udsagn om, at Goldman Sachs’ tilbud rent faktisk var det bedste.
Finansministeriet har begrundet hemmeligholdelsen af de omtalte dokumenter med, at det var i statens økonomiske interesse, »herunder hensynet til statens troværdighed som aktør i fremtidige handler«. Derudover henvises der yderligere til, at ministeriet juridisk har en ret, men ikke en pligt til at videregive den slags oplysninger til Folketinget.
Årsagen til, at videregivelsen af dokumenterne kan skade statens økonomiske interesser, er ifølge ministeriet, at der ville være risiko for, at de blev offentliggjort. Og det ville bryde med den troværdighed, som investorer forventer.
I udtalelsen står der, at »Finansministeriet i tidligere situationer har oplevet, at fortrolige oplysninger, som er videregivet til Folketingets udvalg, er blevet videregivet til pressen på trods af fortroligheden«.
På trods af, at nogle har udlagt Præsidiets udtalelse som kritik, roser finansminister Bjarne Corydon udtalelsen, som han mener er fyldestgørende.
»Jeg synes, at man har lagt et fint snit i forhold til, hvordan forskellige hensyn skal vejes op i mod hinanden i denne type sager,« siger finansministeren til Information.
Tungtvejende grunde?
Selve udtalelsen fra præsidiet giver ikke noget svar på, om Bjarne Corydon har ret i, at der var behov for at tage de nævnte hensyn.
»Præsidiet har ikke mulighed for at gå ind i en nærmere, konkret vurdering af, i hvilket omfang disse hensyn gør sig gældende for de enkelte dokumenter eller oplysninger i sagen,« står der i udtalelsen. Samtidig konstaterer præsidiet, at en minister »bør have det klare udgangspunkt, at oplysningerne videregives«, og at der skal være særligt »tungtvejende grunde« til at afvige fra det udgangspunkt.
Om Finansministeriets argumenter er tungtvejende nok til en hemmeligholdelse, står ikke konkret beskrevet i udtalelsen, og Mogens Lykketoft henviser igen til, at det er flertallets afgørelse.
»Vi har brugt det sprogbrug, som der var enighed om i Præsidiet. Det er flertallets afgørelse, om man vil stille sagen på højkant, for at få oplysningerne frem. Det er ikke vores afdeling,« siger han.
Præsidiet argumenterer i udtalelsen for, at der i visse tilfælde kan arrangeres særlige rammer for videregivelsen af dokumenterne, så risikoen for offentliggørelse mindskes. Blandt andet ved »personligt gennemsyn på en bestemt lokalitet under kontrollerede former«.
Set i bakspejlet mener finansminister Bjarne Corydon dog ikke, at bedre rammer ville have løst miseren, om hvorvidt dokumenterne skulle hemmeligholdes: »Til syvende og sidst er der nogle gange et regulært dilemma mellem hensynet til størst mulig åbenhed og hensynet til skatteborgerne – det kommer man vanskeligt udenom,« siger han og understreger, at det er en afvejning fra gang til gang.
Præsidiet kalder det i udtalelsen »utilfredsstillende«, »hvis« regeringen og forvaltningen »generelt« har en mistro til »folketingsmedlemmers evne eller vilje til at iagttage fortrolighed« og derfor vælger ikke at videregive fortrolige oplysninger.
Hvorvidt der er tale om en sådan»utilfredsstillende« praksis i den konkrete sag om DONG-salget, kan Mogens Lykketoft ikke komme nærmere. Men han understreger, at det aldrig må blive den gængse opfattelse, »at oplysninger, som flertallet mener er afgørende for at bedømme deres sag, tilbageholdes.«

