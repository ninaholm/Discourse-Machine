Høringsparter fastholder kritik af § 24 trods Bødskovs nyformulering
Dansk Industri, Dansk Erhverv, Advokatrådet, Danske Medier, DR, TV2 og Transparency International Danmark afviser alle justitsministerens forslag til nyformulering af paragraffen om ministerrådgivning


 Selv om justitsminister Morten Bødskov med forslaget til en ny offentlighedslov (L 144) mener at have »præciseret« indholdet af den omstridte paragraf 24 om rådgivning af ministrene, falder det ikke i god jord hos en række høringsparter.Således står Dansk Industri fortsat ved de »betænkeligheder«, organisationen gav udtryk for, da Offentlighedskomissionen i 2009 havde fremsat deres bud på en ny offentlighedslov, forklarer chefkonsulent Lars Holm Nielsen fra DI.
Dengang kritiserede DI § 24 for at afskære »virksomheder og organisationer mv. fra at få aktindsigt i dokumenter (f.eks. ved interne notater og breve), når flere myndigheder i centraladministrationen er involveret«.
Ifølge lovforslagets § 24 vil dokumenter, som embedsværket konkret vurderer kan eller vil indgå i rådgivning af en minister, være undtaget fra aktindsigt. Paragraffen vil med et snuptag gøre hele centraladministrationen til én myndighed, hvorved alle dokumenter automatisk bliver til interne og dermed hemmelige dokumenter.
Også Dansk Erhverv fastholder sin tidligere kritik af paragraffen: »Vores grundlæggende betænkeligheder består fortsat,« oplyser erhvervs-juridisk fagchef Sven Petersen fra Dansk Erhverv. I høringssvaret fra 2010 pegede organisationen på, at lovbemærkningerne generelt burde definere rækkevidden af ministerbetjeningen, »således at det ikke fuldt ud overlades til det enkelte departement eller ministerium at definere, hvornår et dokument er et internt arbejdsdokument.«
Ny høring af § 24 afvist
Selv om Morten Bødskov på vegne af de fem partier, der står bag forslaget til ny offentlighedslov, har nyformuleret paragraffen bl.a. ved at indføre ordet ’konkret’, så stiller det heller ikke Advokatrådet tilfreds. Advokaterne ser fortsat gerne, at »anvendelsesområdet« for den omstridte paragraf »kunne overvejes præciseret nærmere«, som rådet skriver til Enhedslisten, der i foråret har gennemført sin egen høring af det nye lovforslag, da Justitsministeriet afviste at gøre det.
Organisationen Transparency International Danmark kritiserer netop i deres svar til Enhedslisten, at justitsministeren ikke har gennemført en fornyet høring af lovforslaget, efter det er rettet til. Justitsministeriets manglende høring stemmer ifølge organisationen dårligt overens med regeringsgrundlagets ambition om »i tæt samarbejde med Folketinget at sikre høj lovkvalitet« bl.a. gennem »rimelige høringsfrister«.
Transparency International Danmark er bekymrede over, at lovforslagets § 24 vil betyde, at det bliver »spindoktorer, der bestemmer, hvad journalister og offentlighed skal tillades indsigt i.«
»Godt nok er paragraffen i det nye lovforslag blevet indsnævret, men som vi ser det, lægges alt for meget fortsat over på embedsmænds og særlige rådgiveres skønsmæssige vurdering.«
Medier skiftede mening
Både DR og TV2 var repræsenteret i Offentlighedskommissionen, hvor de oprindeligt bakkede op bag paragraffen om ministerbetjening. Men på linje med de øvrige repræsentanter i kommissionens mindretal har DR og TV2 i 2011 lagt afstand til dette tidligere standpunkt. Og Morten Bødskovs nyformulering af paragraffen har ikke formildet de to medieinsitutioner.
»Formuleringen ses efter DR’s opfattelse dog ikke at ændre på bestemmelsens rækkevidde og giver ingen nævneværdig præcisering,« skriver DR og fastholder derfor, »at ministerbetjeningsreglen trods ændringerne« fortsat er »en væsentlig indskrænkning i offentlighedens mulighed for at få indsigt i bl.a. grundlaget for politiske beslutninger i den øverste statsmagt.«
TV2 udtaler på samme måde, at »ordlyden af § 24 samt bemærkningerne hertil fortsat er upræcise, hvilket indebærer, at rækkevidden af bestemmelsen fortsat er uklar«.
Også repræsentanter fra organisationen Danske Medier sad med i Offentlighedskommissionen og var en del af mindretallet. De kritiserer nyformuleringen af § 24 for, »at der alene er tale om kosmetiske ændringer«, hvorfor »omfanget af undtagelsen er uændret«.
»Indføjelsen af ordet »konkret« i lovteksten er ikke en reel indskrænkning, idet stort set alle sager – store som små – i princippet fortsat kan havne på ministerens bord på et eller andet tidspunkt og derved undtages med henvisning til, at ministeren kan få behov for embedsværkets rådgivning og bistand.«
Der er stillet i alt 114 spørgsmål til L 144, og de skal ifølge Retsudvalgets vedtagne tidsplan besvares inden den 6. maj.
 

