Holger K. Nielsen efterlyser ideologisk opgør med VKO
SF’s tidligere formand Holger K. Nielsen går nu ind i debatten om regeringens linje. Han sætter spørgsmålstegn ved sammenhængen mellem lavere skat og øget arbejdsudbud og efterlyser et ideologisk opgør med tidligere statsminister Anders Fogh Rasmussens værdikamp


 Efter snart et år ved magten er det på tide, at regeringen begynder at rydde ideologisk op efter 10 års borgerligt styre i Danmark. Begreber som ’danskhed’ og ’værdikamp’ er blevet perverterede og fyldt med misvisende indhold, og SRSF-regeringen skal derfor i højere grad bruge regeringsmagten til at generobre ordene ved at sætte gang i anden halvleg af den kulturkamp, som tidligere statsminister Anders Fogh Rasmussen indledte. Sådan lyder opfordringen fra SF’s tidligere formand Holger K. Nielsen, der i et interviewmed Information i dag for første gang giver udtryk for en kritisk analyse af regeringens hidtidige præstation.
’Ren voodoo’
Holger K. Nielsen understreger, at han ikke er ude på at sætte spørgsmålstegn ved regeringens resultater: »Men jeg savner lidt mere fantasi i forhold til det at have magten, og hvad man kan bruge den til. Man skal passe på med at overse, at kulturkampen er et meget vigtigt område,« siger han og advarer mod, at projektet bliver »for teknokratisk og økonomisk«.
»Det er en fejl, at man ikke har gjort mere ideologisk op med Anders Fogh. Man har gjort det lidt på retspolitik, asylpolitik og starthjælp. Men jeg kunne godt tænke mig en mere sammenhængende vision for, hvor samfundet skal bevæge sig hen,« siger Holger K. Nielsen, der mener, at velfærdsdebatten bør have en bredere dimension, der udover økonomisk fokus rummer begreber som livskvalitet og fællesskab.
SF’s politiske ordfører, Jesper Petersen, kalder Holger K. Nielsens synspunkter for et »kærkomment indspark i debatten«.
»Det er helt nødvendigt med en holdbar økonomisk plan for at kunne lave forbedringer. Men jeg er enig i, at der i al snakken om 2020 er en faldgrube i at fremstå meget teknokratisk, og det, tror jeg sådan set, har været et af regeringens problemer igennem foråret.«
Socialdemokraternes politiske ordfører, Magnus Heunicke, erkender ligeledes, at regeringen har haft stort fokus på økonomi i sit første år: »Men det har vi været nødt til. Orden i økonomien er en forudsætning for, at man kan rykke samfundet og bl.a. uddanne den bedste generation af danskere,« siger han.
Holger K. Nielsen er enig med den tidligere socialdemokratiske formand Mogens Lykketoft, som før sommerferien satte spørgsmålstegn ved, om lavere skat får flere i arbejde. Han kalder sammenhængen for »ren voodoo«.
Den holder regeringen dog fast i, siger Jesper Petersen: »Det er jo omdiskuteret, hvilken effekt der er, og hvor stor den er. Men regeringen lægger til grund, at det øger arbejdsindsatsen, når skatten på arbejde er lavere, og det vil vi fortsat gøre.«

