Moske inviterer til lillejuleaften
I anledning af lillejuleaften afholdes der 'åben moské' i Hvidovre. 'En smuk gestus', mener biskop. Teolog og medstifter af Islamkritisk Netværk kalder dialog mellem islam og kristendom for 'en ulykkelig tendens'


 Selv om muslimer ikke fejrer jul, kan de alligevel godt samles om julens værdier. I hvert fald i Nusrat Djahan Moskeen i Hvidovre. Moskéen inviterer i dag kristne, muslimer og ikke-troende til at kigge ind og mødes om julens værdier. Og endda på lillejuleaften - eller nærmere fordi, det er lillejuleaften:
"Kristne kan bedre forholde sig til religion i julen. De er mere åbne end til hverdag," siger imam i moskéen Naimatullah Basharat, der forventer, at omkring 100 borgere vil dukke op til arrangementet. 
Han ser intet mærkeligt i, at holde 'åben moské' lillejuleaften: 
"Selv om vi ikke fejrer jul, vil vi gerne ønske vores nabo og dem, vi kender, en glædelig jul."
Det er en smuk gestus, mener biskop for Københavns Stift Erik Norman Svendsen. 
"Julen er så stærk en tradition i Danmark, at den kommer man ikke uden om - heller ikke selv om man er muslim," siger han.
Traditionen med at ønske andre troende en god fest, stammer fra Mellemøsten, hvor muslimer og kristne bor side om side, som for eksempel i Syrien:
"Det er et udtryk for gensidig respekt. Men den skik har vi ikke i Danmark. Det er ikke naturligt," siger Erik Norman Svendsen. 
Pseudofællesskab
Formålet med arrangementet er at få viden om andres tro. 
"Vi skal mødes og tale om vores fælles interesse og værdier," lyder det fra imam Naimatullah Basharat. 
Men der eksisterer overhovedet intet fællesskab mellem islam og kristendommen, mener teolog og kommentator Katrine Winkel Holm. Hun kalder arrangementet for 'et pseudofællesskab.'
"Der er en ulykkelig tendens til dialogmani mellem islam og kristendom. Hvis der er konsensus, tager du ikke kristendommen alvorligt. Der skal være kontraster, for det, som vi siger, er sandheden, siger de, er løgn," siger Katrine Winkel Holm, der er medstifter af Islamkritisk Netværk. 
Hun mener, at biskoppen for Københavns Stift er ude på et skråplan, hvis han tror, han har et fællesskab med islam. 
Moskeens imam mener, at islam og kristendommens hovedbudskab er det samme: 
"Vi skal vise kærlighed til Gud og kærlighed til mennesket," siger han og hentyder til næstekærlighed som det vigtigste budskab. 
Det er Erik Norman Svendsen dog ikke helt enig i. 
"Næstekærlighed er ikke det eneste afgørende i julen. Julen er Guds tegn på, at vi er hans børn, og at han elsker os," siger biskoppen og peger på, at næstekærligheden nærmere er underforstået.
"Vi skal elske vores næste, fordi Gud elsker os. Men hovedbudskabet er, han favner os mennesker."
Heller ikke Katrine Winkel Holm mener, at næstekærlighed er kernen i kristendommen - det er Jesus. 
"Vi er uenige om figuren Jesus. Med arrangementet ønsker de at bygge et falsk fællesskab op," siger hun. 
Katrine Winkel Holm mener slet ikke, at islam elsker alle mennesker.
"Koranen elsker kun dem, der udøver Sharia og opfordrer til vold mod de vantro. Hadithen (beretning om Muhammeds liv, red. ) siger, at kvinder, der har været deres mænd utro, skal stenes," siger hun og kalder imamens udlægning af islam 'meget utroværdig.' 


