Fagforeninger skaber ulighed i overenskomster
Sundhedsordningerne i mange overenskomster har nu nået så stort et omfang, at de er med til at øge uligheden i Danmark, vurderer flere professorer. Pensionskasserne, som står for ordningerne, mener, det er en god forretning for samfundet som helhed


 Regeringen afskaffede som noget af det første skattefradraget for private sundhedsforsikringer for at undgå en opdeling af sundhedsvæsenet i A- og B-hold. Men ifølge en række professorer foregår den opdeling stadig – og det endda med fagbevægelsen som primus motor.
På bare seks år er antallet af medlemmer, som gennem deres overenskomst er omfattet af en sundhedsordning i en af landets største pensionskasser, PensionDanmark, vokset fra 50.000 medlemmer i 2006 til 170.000 medlemmer i juni i år.
»Nogle af dem, der er på arbejdsmarkedet, får lettere adgang til behandling, og dermed er der en større sandsynlighed for at opdele Danmark i A- og B-hold,« siger Bent Greve, velfærdsforsker og professor ved Roskilde Universitet.
Sundhedsordningen giver medlemmerne adgang til forebyggende behandlinger hos eksempelvis kiropraktor, fysioterapeut eller massør.
Overtager ansvaret fra det offentlige
»Når man giver privilegier til nogle grupper frem for andre, skaber man ulighed, og det er tilfældet her. Når bløde velfærdselementer begynder at komme ind i overenskomster, overtager de faglige organisationer et ansvar for et område, der tidligere lå hos det offentlige. Det skaber et A- og B-hold i samfundet,« siger Henning Jørgensen, arbejdsmarkedsforsker og professor ved Aalborg Universitet.
Ud over PensionDanmark tilbyder en række af landets øvrige pensionskasser også sundhedsordninger via overenskomsten. PensionDanmark foretager årligt 200.000 behandlinger fordelt på 120 sundhedscentre over hele landet.
Administrerende direktør i PensionDanmark, Torben Möger Pedersen, erkender, at det for pensionskasserne er en god forretning at hjælpe medlemmerne med at blive længst muligt på arbejdsmarkedet.
»For pensionskassen er det en overskudsforretning. De penge, vi bruger på sundhedsordningerne, bliver modsvaret af vores udgifter til supplerende førtidspension, så vi vil hellere bruge penge på forebyggelse end på at udbetale penge til folk, der må forlade arbejdsmarkedet i utide,« siger han.

