FOA-top dumper formandens overenskomstresultat
Hovedbestyrelsen i Danmarks tredjestørste fagforbund, FOA, har vendt tommelfingeren ned til det overenskomstresultat, som formand Dennis Kristensen har forhandlet sig frem til med Kommunernes Landsforening. Arbejdsmarkedsprofessor er overrasket
Forleden afviste hovedbestyrelse den aftale om en overenskomst, som formand for fagforbundet FOA – Fag og Arbejde, Dennis Kristensen, havde forhandlet på plads med KL.


 Med et overvældende flertal på 46 stemmer imod og kun 12 for, mens en undlod at stemme, afviste hovedbestyrelsen i landets tredjestørste fagforbund, FOA, forleden det forhandlingsresultat om en ny overenskomst, som forbundsformand Dennis Kristensen havde forhandlet på plads med Kommunernes Landsforening.
Mens Dennis Kristensen erkender, at han er »blevet underkendt«, er professor ved Aalborg Universitet og arbejdsmarkedsforsker, Henning Jørgensen, »overrasket« over, at den ellers så stærke FOA-formand »ikke har haft føling med sin hovedbestyrelse«.
Den nye overenskomst blev forkastet af hovedbestyrelsen på trods af, at den indeholdt forbedrede muligheder for uddannelse for ufaglærte og højere løn for ufaglærte fra april næste år.
»Vores aftale med KL er blevet underkendt af hovedbestyrelsen, og det er naturligvis en kritik af det forhandlingsresultat, vi har fået forhandlet os frem til,« erkender Dennis Kristensen.
Forud for overenskomstforhandlingerne havde KL meddelt, at arbejdsgiverorganisationen gerne så en forenkling af overenskomstsystemet, så der ikke var så mange forskellige overenskomster, og her er FOA et af de fagforbund, som har flest forskellige overenskomster for medlemmerne.
»Derfor indledte vi forhandlinger med KL, hvor vi gjorde det klart, at vi var parat til at indgå en byttehandel, hvor vi fik færre overenskomster mod til gengæld at få erhvervsuddannelser til vores ufaglærte grupper af medlemmer,« forklarer Dennis Kristensen.
I FOA er der i dag omkring 45.000 medlemmer, som står uden uddannelse, og forhandlingsresultatet endte med, at der blev sat midler af til uddannelse af nyansatte medarbejdere og nuværende ansatte over en periode på 10 år.
Dennis Kristensen afviser, at »der er ballade« mellem sektorerne i FOA, selv om blandt andre repræsentanter for Kost-Servicesektoren og Social- og Sundhedssektoren støttede uddannelsesdelen af den nye overenskomst, og især det pædagogiske område – pædagogiske assistenter, pædagogmedhjælpere, dagplejere og omsorgsmedhjælpere – var kritiske.
»Den pædagogiske sektor mente, at det kostede dem for meget, og derfor ville den øvrige del af hovedbestyrelsen ikke stemme det igennem,« forklarer Dennis Kristensen.
– Men det er trods alt 46 ud af 59 medlemmer, som stemmer nej til det resultat, du har forhandlet dig frem til. Hvad siger det markante nej dig?
»Ja, det er rigtigt, men i selve afstemningen kan man ikke se indlæggene, der har været. Og ingen talte faktisk imod uddannelsesdelen. Den blev rost. Det faldt på, at det pædagogiske område følte, de betalte en for dyr pris,« siger Dennis Kristensen.
Få penge til uddannelse
At FOA’s hovedbestyrelse vælger at forkaste det forhandlingsresultat, som organisationens forbundsformand vælger at fremlægge for dem, overrasker Henning Jørgensen, professor og arbejdsmarkedsforsker ved Aalborg Universitet.
»Dennis Kristensen har tidligere ikke haft nogen intern opposition, så det ser overraskende ud, hvis vi har fået den reelle forklaring på, hvorfor hovedbestyrelsen har stemt, som den har gjort. Dennis Kristensen er nærmest blevet fejret, som ham, der kunne profilere FOA’s medlemmer og som en politisk og faglig kraft, der har brugt medierne til dygtigt at fremme FOA’s sager. Han har haft en meget stor stjerne hos medlemmerne, og derfor er det så meget desto mere overraskende, at han tilsyneladende ikke har haft føling med sin hovedbestyrelse på så vigtigt et område, som overenskomsterne er,« siger Henning Jørgensen.
Ifølge Henning Jørgensen havde FOA fået forhandlet sig frem til, at fagforbundet skulle have næsten 15 millioner kroner ud af de 20 millioner kroner, der samlet var sat af til opkvalificering af ufaglært arbejdskraft.
»Det har helt og aldeles været et ‘Dennis Kristensen-projekt’. Men det må være den samlede ramme, man er utilfreds med, fordi beløbets størrelse jo gør, at det ikke er ret mange af FOA’s medlemmer, der over en treårig periode, som overenskomsten varer, vil kunne gå fra ufaglært til faglært,« siger Henning Jørgensen.
Med forkastelsen af FOA’s særlige del af overenskomstforhandlingerne, må FOA’s medlemmer nøjes med resultatet af det generelle overenskomstforlig for hele det offentlige område. Her har FOA ifølge Dennis Kristensen de seneste dage forhandlet om fordelingen af 0,4 procent af den samlede lønsum.
Resultatet af den forhandling skal FOA’s hovedbestyrelse diskutere på et møde på søndag, før medlemmerne ved en urafstemning skal godkende resultatet.
»Så vi er ved at være færdig. Desværre uden det uddannelsesperspektiv, som ellers ville have været rigtig, rigtig godt,« siger Dennis Kristensen.
Det har ikke været muligt at få en kommentar fra KLs hovedforhandler, Michael Ziegler (K), borgmester i Høje-Taastrup.

