Cekic: Jeg er fuldstændig loyal over for SF's værdier
Det er ikke i overensstemmelse med SF’s politik at tage fra den arbejdsløse for at give til juristen, siger Özlem Cekic, der i går blev frataget sine ordførerskaber for at ville stemme imod regeringen


 »Det har sin pris at stå ved sin holdning, og den pris betaler jeg nu,« konstaterede Özlem Cekic, efter at SF’s folketingsgruppe på et tre timer langt møde i går valgte at fratage hende alle ordførerskaber samt posten som formand for Folketingets socialudvalg, fordi hun vil stemme imod den skatteaftale, som regeringen tidligere på sommeren indgik med Venstre og Konservative. En aftale, der sænker skatten på arbejde og nedregulerer overførselsindkomsterne.
Ifølge Cekic er problemet ikke, at hun går imod SF’s værdier. Tværtimod.
»Jeg mener, at jeg er fuldstændig loyal over for mit partis værdier, og landsledelsen har jo også vedtaget, at mindreregulering af overførselsindkomster for at kunne give skattelettelser til velhavere er ikke SF’s politik,« siger hun. »Jeg er meget skuffet over, at det var en del af regeringens udspil under en SF’er som skatteminister. Helt konkret betyder reformen, når den er indfaset, at en arbejdsløs skal betale 13.000 kr. om året, for at en jurist kan få skattelettelser. Jeg spørger bare: Er det retfærdigt? Ser man virkelig det som udtryk for en rimelig social balance? Det er det ikke i min socialistiske bog.«
Hvis du er loyal over for SF’s værdier, følger vel også, at SF-toppen ikke er det?
»Jeg vil ikke begynde at udpege, hvem der ikke er loyal. Jeg har indtil videre stemt sammen med mit parti hver eneste gang, også når det har været rigtig, rigtig svært, men det her er så principielt, at det kan jeg ikke.«
Men når man sidder i regering, bliver man så ikke nødt til at indgå kompromiser? Er det ikke for let at sætte sig op på den høje hest?
»Det er altså ikke nogen let beslutning at sige, at man vil stemme imod sin regering og imod sit parti. Det har været svært for alle, tror jeg. Men SF har ikke gjort andet end af indgå kompromisser, og på et tidspunkt må man sige: ’Hertil og ikke længere’. Lige præcis denne her skatteaftale, hvor man går ind og tager penge fra de arbejdsløse, efterlønsmodtagere, syge og handicappede borgere og giver skattelettelser til de velhavende, var simpelthen dråben. Jeg tror, det er rigtig vigtigt, at man hele tiden prøver at nå hinanden, men man må bare aldrig ikke glemme sit eget partis grundlag og værdier. Det er ikke altid, man kan få alt, som man vil have det, men man kan i det mindste gøre et forsøg på at forhindre, at det ikke går helt galt.«
Hvis du havde stemt for reformen og var blevet som socialordfører, kunne du så ikke have gjort mere for de dårligst stillede, end du nu vil kunne?
»Det er vigtigt, at man som politiker kan se sig selv og de vælgere i øjnene, som har troet på og stemt på en. Jeg vil aldrig nogensinde kunne forklare eller forsvare, hvorfor den psykisk syge skal betalt for skattelettelser til den velhavende jurist.«
Ifølge Özlem Cekic kom det ikke bag på hende, at hun i går mistede sin post som socialordfører: »På grund af skatteaftalen er jeg uenig i en stor del af socialpolitikken, eftersom jeg ikke går ind for, at man skal lave massive nedskæringer i overførselsindkomsterne for at kunne give skattelettelser. Derfor var mit oplæg, at jeg ikke skulle have socialområdet, men kunne få lov at fortsætte som psykiatri- og ligestillingsordfører. Det ærgrer mig, at jeg ikke fik lov til det. Jeg havde håbet, at straffen ikke var så hård,« siger hun.

