Fair leasing
Socialdemokraternes formand udnytter hul  i loven, som hendes skatteordfører er forarget over
Helle Thorning-Schmidt vil ikke svare på, om hun kendte til sin brug af den fidus, der koster statskassen 183 mio. om året.


 'Fair løsning' er ord, som Socialdemokraterne drysser ud over det danske landskab. Nu viser det sig, at partiet også er leveringsdygtigt i fair leasing. I hvert fald en leasing, der er fair over for Socialdemokraternes partikasse, omend den er til ugunst for statskassen.
Ekstra Bladet kunne i tirsdags afsløre, at Helle Thorning-Schmidt leaser sin mørkeblå Volkswagen Polo Fox 1,4 hos firmaet Fleggaard i Tyskland. Derved undgår partiformanden at betale den dyre danske moms på 25 procent. Hun nøjes med at betale den tyske moms på 19 procent. Derved sparer hun 163 kr. om måneden.
Til gengæld går den danske statskasse hver måned glip af 680 kr., fordi hele momsbeløbet strømmer ind i Tyskland .
Helle Thorning-Schmidt har forklaret, at hendes umiddelbare billeverandør er et firma i Glostrup, som er mellemmand til det tyske Fleggaard. Men kendte Helle Thorning-Schmidt eller folkene omkring hende det sande arrangement? Det har hun hidtil ikke villet oplyse. Skønt intet dog havde været nemmere at sige end: 'Gud! Det anede jeg virkelig intet om. Det standser vi med det samme.' Hvis det altså forholder sig sådan.
Stort grimt hul
Faktisk er det et stort grimt hul i skattelovgivningen, som Socialdemokraternes formand udnytter. Privat billeasing i udlandet har bredt sig voldsomt. Skatteministeriet har beregnet, at den udenlandske billejefidus årligt koster den danske statskasse et beløb på 183 millioner kr.
De beregninger er baggrund for et forslag om at ændre lovreglerne. Socialdemokraterne har været med til at vedtage forslaget. Men det træder først i kraft den 1. januar 2013.
Er det så i orden at udnytte lovhullet indtil da? Nej, nej, slet ikke! Hør blot den højrøstede forargelse, som Socialdemokraternes skatteordfører Nick Hækkerup afleverede til Ekstra Bladet i mandags:
»Langt de fleste almindelige hårdtarbejdende mennesker betaler deres skat og leaser deres bil som tilsigtet. Men der er også en lille del, som har meget, meget ondt og gør alt, hvad de kan, for at smyge sig udenom. Det kan ikke være rigtigt, at de skal grine af os andre hele vejen til banken, bare fordi de sniger sig udenom. Det er jo et solidarisk system, for fanden.«
Dermed har Helle Thorning-Schmidt sin skatteordførers ord for, at hun ikke er et almindeligt hårdtarbejdende menneske, men at hun har meget, meget ondt og er usolidarisk, for fanden.



