Drengene taber til pigerne i gymnasiets karakterræs
De starter i gymnasiet med det samme karaktersnit, men pigerne slutter bedre end drengene


 Danske gymnasiedrenge er dårlige til at sætte sig ned og knokle med lektierne, og de har brug for hjælp til at få bedre studievaner.
Sådan lyder reaktionerne ifølge Jyllands-Posten fra flere eksperter på en analyse fra tænketanken DEA.
Analysen er baseret på samtlige elevers karakterer fra folkeskolen og gymnasiet. Den viser, at drengene sakker bagud i løbet af gymnasiet.
Drenge og piger på gymnasiet har præcis det samme karaktergennemsnit med sig fra folkeskolen, men til studentereksamen har pigerne højere karakterer og dermed bedre muligheder for at komme ind på en videregående uddannelse.
På det almene gymnasium ligger drengene 0,4 point lavere end pigerne, på handelsgymnasiet er forskellen 0,5, og på det tekniske gymnasium sakker drengene 0,8 bagud. Og forskellene er vokset de seneste år. Camilla Hutters, Center for Ungdomsforskning, Aalborg Universitet, har forsket i drenge og pigers læring og mener, at karakterforskellene er et problem.
»Vi bliver nødt til at hjælpe eleverne med at finde en god måde at lave lektier på, og hvordan de bedst lærer det, som de skal. Det vil være en hjælp for mange af de drenge, der i dag får lave karakterer. Karaktererne kan jo få betydning for resten af deres liv,« siger hun til Jyllands-Posten.
De seneste år er andelen af drenge faldet på gymnasierne og på de videregående uddannelser, ifølge eksperter blandt andet fordi uddannelsessystemet passer bedre til piger og kvinder.
Phillip Dimsits, formand for gymnasieeleverne, mener, at det er gymnasiernes ansvar at tilbyde undervisning, der rammer alle elever. Andre peger på, at drengene må tilpasse sig skolens krav.
»Gymnasiet er studieforberedende, og undervisningen er en træning i det, som eleverne møder senere, hvis de læser videre, siger Anne-Birgitte Rasmussen,« formand for landets gymnasierektorer, til Jyllands-Posten.

