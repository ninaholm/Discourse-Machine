Sagen om et håndtryk
Biskoppen i Viborg tager fredag stilling til, om han forsat vil lade mandlige præster afvise at give hånd til kvindelige præsteaspiranter. En sag, der for nogle præster handler om teksttolkning, men for andre om ligestilling


 I Viborg er der storm om en gruppe præster. De mener, som cirka 10 procent af de mandlige præster herhjemme, ikke, at kvinder skal varetage præstegerningen. Det er blevet til en sag om et håndtryk. 
I Det Nye Testamente skriver Paulus med henvisning til ord fra Herren, at der er én kirkelig gerning, der er forbeholdt mænd: Præstegerningen. Derfor ønsker nogle præster ikke at give håndtryk til kvindelige aspiranter ved præstevielsen, den såkaldte ordination. Nogle ønsker sågar ikke at forrette gudstjeneste med en kvindelig præst, da det er dem imod. 
En sag, der måske handler om rummelighed. Skal de mandlige præster kunne rumme, at kvinder også kan blive præster, selv om de principielt er uenige, og skal folkekirken forsat kunne rumme præster, der ikke deler ligestillingstilgangen til præstefaget? 
I Viborg Stift tager biskop Karsten Nissen fredag stilling i en sag om en række mandlige præster, der har erklæret, at de ikke vil give hånd til kvindelige præster ved præstevielsen. 
De mener ikke, det handler om ligestilling, men om udlægningen af Biblens tekst. Paulus accepterer ikke kvindelige præster, og netop derfor har håndtrykket ved den såkaldte ordination (præstevielsen) betydning. 
To betydninger
Ved ordinationen giver både biskop og en række præster hånd til de nye præsteaspiranter. Dette håndtryk symboliserer to ting: For det første kan det opfattes som en kollegial accept. Dernæst er det et håndtryk, der symboliserer, at den nye kommende præst siger ja til sit præsteløfte. Men, for de præster, der ikke vil give hånd til kvinder ved præstevielsen, handler det altså om den del, der symboliserer den kollegiale accept. 
For, som de påpeger, hvordan skal de kunne give hånd, når de principielt er imod, at kvinder kan udføre præstegerningen. 
Formanden for Indre Mission, Anders Dalsgaard, er en af de præster, der samtidig mener, at det kun er en sag for kirken. Til Politiken sagde han mandag: "Man kan ikke spille ligestilling og tro op mod hinanden. Systemet har indtil videre håndhævet vores frihed," siger han med henvisning til at kirkeminister Birthe Rønn Hornbech (V), der indtil videre ikke har villet blande sig i sagen. Anders Dalsgaard mener derfor, at det ikke er relevant at forholde sig til, at præster er statsansatte statsmænd. 
Derfor handler sagen om, hvordan man tolker teksten, og ikke om, hvorvidt præster vil arbejde sammen med kvinder eller ej. Det mener de i Viborg. 
Lisbet Christoffersen, der er kirkeretsekspert har forklaret overfor Politiken: 
"Håndtrykket som ritual har betydning, fordi det spørgsmål, man stiller, er, om man ønsker at være i kirke sammen."
Juridisk set har flere eksperter vurderet, at de viborgske præster har en dårlig sag. 
Claus Haagen Jensen, professor i forvaltningsret, sagde tidligere på ugen, at "ligestilling mellem kønnene i retslig henseende også gælder job i folkekirken." 
På den anden side står der altså en række kirkelige personer, som understreger, at det er kirkens anliggende. Nogle præster vil ikke give hånd ved ordinationen. Andre står blot fast ved, at kvinder ikke principielt bør være præster. Endelig er der præster, der ikke vil forrette gudstjeneste med en kvindelig præst. 
Indtil videre har biskop Karsten Nissen i Viborg valgt at se gennem fingrene med, at nogle mandlige præster kan blive ordineret, selvom de ikke vil give hånd til kvinder. 
Men fredag tager han efter pres fra stiftet stilling. 
Tidligere kirkeminister Bertel Haarder har ifølge Ritzau set med stor skepsis på ordningen i Viborg, og beskæftigelsesminister Claus Hjort Frederiksen har endog krævet de præster, som nægter at give hånd til kvindelige kolleger, fyret. Indtil videre er beslutningen op til biskoppen i Viborg. 


