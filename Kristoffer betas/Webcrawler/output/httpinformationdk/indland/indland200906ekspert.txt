Eksperter: Danmark fejlvurderer irakeres asylsager
Flygtningekonventionen bliver fejlfortolket, når Flygtningenævnet i flere tilfælde kræver, at den enkelte irakiske asylansøger skal være i større risiko for forfølgelse end andre udsatte irakere, siger eksperter i asylret, der spørger sig selv, om regeringen mon har misforstået eller måske bevidst fordrejer UNHCR's anbefalinger


 Udmeldingen er klar fra en af Danmarks førende eksperter i asylret.
"Mange irakere har ikke fået deres beskyttelsesbehov anerkendt i Danmark. Flere af Flygtningenævnets afgørelser ser ud til at være truffet ud fra en forkert forståelse af retsgrundlaget," siger tidligere medlem af Flygtningenævnet Jens Vedsted-Hansen, der er professor, dr. jur. ved Aarhus Universitet.
Og den vurdering er et andet tidligere medlem af Flygtningenævnet enig i.
"Flere af irakerne har krav på anerkendelse som konventionsflygtninge. Men det har de ikke fået her i landet," siger ph.d. Kim U. Kjær, der er lektor i udlændingeret ved Københavns Universitet og har skrevet flere bøger om asylret og menneskerettigheder.
Problemet er ifølge de to jurister, at Flygtningenævnet tilsyneladende har udviklet et særligt sorteringskriterium, der ikke harmonerer med Flygtningekonventionen, som dansk asylret bygger på.
Ifølge Flygtningekonventionen har en asylansøger krav på international beskyttelse, hvis vedkommende er i risiko for forfølgelse på grund af sin race, religion, nationalitet, sit tilhørsforhold til en særlig social gruppe eller sine politiske anskuelser.
Men selv om kriterierne netop refererer til gruppetilhørsforhold, kræver Flygtningenævnet i mange sager, at risikoen for forfølgelse er personspecifik, siger Jens Vedsted-Hansen. Han hæfter sig ved, at der i den offentlige debat bliver stillet en modsætning op mellem Flygtningenævnets individuelle sagsbehandling og FN's Flygtningehøjkommissariat, UNHCR's, vejledning om behandling af irakiske asylansøgere, hvor man anbefaler at give asyl til bestemte befolkningsgrupper.
Falsk modstilling
Da UNHCR i en stærkt kritisk skrivelse til den danske regering dateret den 28. maj i år havde indskærpet, at samtlige irakere fra de fem centrale provinser i Irak risikerer forfølgelse, hvis Danmark vælger at tvangshjemsende dem, sagde integrationsminister Birthe Rønn Hornbech således til Ritzau:
"UNHCR kritiserer altid Danmark. De har åbenbart ikke forstået, at vi i Danmark behandler asylansøgersager individuelt."
Et andet eksempel leverede Udlændinge- og integrationsordfører for Venstre, Karsten Lauritzen, i Politiken den 27. maj.
"Vi lytter til FN, men UNHCR laver generelle og vejledende anbefalinger. Og de anbefaler i øvrigt, at man giver asylansøgerne en individuel vurdering, og det er jo præcis, hvad vi har gjort," sagde han.
Den modstilling er imidlertid falsk, indvender Jens Vedsted-Hansen:
"Jeg ved ikke, om de misforstår UNHCR, eller hvad der sker. Det kunne måske også godt minde lidt om at fordreje argumentationen for at kunne gendrive den
"Men i hvert fald er der ikke nogen modsætning mellem at behandle sagerne individuelt og at følge anbefalinger som UNHCR's om, at bestemte grupper af asylansøgere som hovedregel bør anses for at falde inden for Flygtningekonventionen."
For hvis UNHCR kan sandsynliggøre, at grupper som kristne irakere, enlige kvinder eller personer fra de centrale provinser i Irak er i risiko for forfølgelse af de årsager, som Flygtningekonventionen angiver, så vil de enkelte personer, der falder ind under de respektive grupper, selvsagt alle sammen og hver især være i risiko for forfølgelse, selv om de ikke eri større risiko end andre fra samme gruppe. 
Tumultarisk tilstand
Som Kim U. Kjær siger:
"Mange mennesker kan godt være konkret forfulgt hver for sig og samtidig på én gang. Når UNHCR siger, at alle i det centrale Irak er i risiko for forfølgelse, bunder det jo i, at disse personer efter UNHCR's opfattelse hver især er individuelt forfulgt. Når man lægger dem sammen, så bliver de jo ikke mindre forfulgt af dét."
Alligevel synes flere politikere at bruge modstillingen mellem UNHCR's generelle vejledning og Flygtningenævnets individuelle behandling som en slags argument for, at de generelle anbefalinger fra FN ikke i sig selv er nok, når det kommer til vurderingen af den enkelte asylansøgersag, mener Jens Vedsted-Hansen. Han understreger imidlertid, at Flygtningenkonventionen netop bygger på forfølgelsesårsager, som vedrører store grupper:
"Kan alle fra en bestemt region så anses for at være flygtninge? Ja, det kan de jo faktisk godt. Hvis der er en sådan tumultarisk tilstand af rivaliseringer mellem forskellige grupper, at mennesker fra området er udsat for en ganske stor risiko for forfølgelse, fordi de hører til en bestemt religion eller anden gruppe, der er omfattet af konventionen. På den måde kan f.eks. både sunnier, shiitter og kristne fra en bestemt region være i risiko for forfølgelse på grund af deres religion. Uden at man kan sige, at den enkelte behøver være mere forfulgt end andre med samme religion."
Danmark falder igennem
Sagen om den 64-årige sunnimuslim Makmoud fra Bagdad er et eksempel på Flygtningenævnets praksis. I 2008 skriver nævnet i sit afslag på at genoptage hans sag:
"Flygtningenævnet finder efter en samlet vurdering af oplysningerne i ansøgerens sag sammenholdt med nævnets generelle baggrundsoplysninger om den vanskelige, men generelle, situation i Irak - herunder UNHCR's seneste anbefalinger - ikke, at ansøgeren kan anses for at være i en konkret og individuel risiko for forfølgelse eller overgreb."
Ifølge UNHCR er alle irakere fra Bagdad imidlertid i risiko for forfølgelse og overgreb, fordi den sekteriske vold er så udbredt, at enhver person fra området er udsat. Og medmindre Flygtningenævnet bestrider UNHCR's generelle vurdering af de faktiske forhold, hvilket ikke synes at være tilfældet, ser det for Jens-Vedsted Hansen ud til, at nævnet går imod UNHCR's fortolkning af konventionen og dermed i sidste ende imod Flygtningekonventionens ordlyd og formål.
"Nævnet kræver i en del tilfælde, at de enkelte asylansøgere ikke alene skal være i en vis risiko for forfølgelse af en af de årsager, der nævnes i konventionen. De skal være i en større risiko end andre. Og det bliver især et problem, hvis sammenligningsgrundlaget er ens egen gruppe. Det ville for eksempel heller ikke nytte noget at kræve af en kristen iraker, at han er i større risiko end andre kristne irakere," forklarer han.
Og spørger man Kim U. Kjær, bevæger Danmark sig således på kanten af sine internationale forpligtigelser.
 "UNHCR er blevet tillagt den opgave at overvåge overholdelsen af Flygtningekonventionen. Det er skrevet ind i konventionen. Derfor er der konventionsmæssigtbelæg for retningslinjerne, og derfor er retningslinjerne reelt en del af konventionskomplekset. Og når Danmark har tiltrådt Konventionen, har vi også tiltrådt den bestemmelse i Konventionen, som giver UNHCR det autoritative mandat," siger han og tilføjer:
"En loyal opfyldelse af konventionen ville derfor naturligt indebære en fuld efterlevelse af retningslinjerne. Og dér falder Danmark igennem."


