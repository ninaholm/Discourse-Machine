Ministerium hemmeligholder bidrag til statsløse-redegørelse
Fem gange fik Justitsministeriet mulighed for at bidrage til den redegørelse om statsløsesagen, som førte til Birthe Rønn Hornbechs afskedigelse som integrationsminister. Men Justitsministeriet afviser at fortælle, hvad bidraget består af


 Side efter side efter side med sorte overstregninger...
Det er det konkrete resultat af Informations aktindsigt i Justitsministeriet om bl.a. ministeriets bidrag til den redegørelse om statsløsesagen, som den 8. marts 2011 førte til Birthe Rønn Hornbechs afgang som minister.
I dagene op til redegørelsens færdiggørelse blev Justitsministeriets Statsretskontor inddraget, selv om redegørelsen hidtil er blevet præsenteret i offentligheden alene som 'Rønns redegørelse'.
Justitsministeriet har ikke ønsket at lade medarbejdere stille op til interview, ligesom justitsminister Lars Barfoed (K) har afvist at svare på spørgsmål. I stedet skriver ministeriet i en mail til Information:
»Det er en normal opgave for Justitsministeriet at rådgive andre ministerier i sager, der rejser generelle juridiske spørgsmål. Det er derfor helt naturligt, at Justitsministeriet har rådgivet Integrationsministeriet i forbindelse med udarbejdelsen af Integrationsministeriets redegørelse i den omhandlede sag.«
Hensyn til undersøgelsen
Hvad juristerne har sagt til kollegerne i Integrationsministeriet, hvornår de har sagt det, og hvilke ændringer i den færdige redegørelse Justitsministeriets kommentarer har medført, ønsker ministeriet ikke at løfte sløret for.
Ministeriet begrunder hemmelighedskræmmeriet med, at »de pågældende dokumenter vil indgå i den kommende kommissionsundersøgelse i sagen om de statsløse personer«, og »bl.a. af hensyn til den nævnte undersøgelse« har ministeriet overstreget såvel enkelte afsnit som hele sider i de forskellige versioner, som Integrationsministeriet løbende har fremsendt til Justitsministeriet.
Det er Justitsministeriet selv, der skal sammensætte og nedsætte undersøgelseskommissionen på tre medlemmer, og ministeriet ved derfor, at kommissionen ikke var nedsat, da ministeriet begrænsede Informations akt-indsigt med henvisning til kommissionen.
Travle tuschpenne
Informations gennemgang af de overstregede dokumenter viser, at det især er i redegørelsens afsnit med overskrifterne 'Sammenfatning' eller 'Konklusion', at Justitsministeriet har haft travlt med tuschpennene. Efterhånden som afsnittene version for version er blevet udbygget og rettet til, stiger antallet af overstregede sider.
I den første version, som Justitsministeriet modtog, fyldte det overstregede afsluttende afsnit således knap en side. I den anden er ca. fire sider til sidst overstreget, mens det i den tredje er ca. fem sider. Så daler behovet for overstregninger: I den fjerde version er knap en side til sidst overstreget, ligeledes i den femte version er knap en halv side gjort ulæselig af sorte overstregninger.
Justitsministeriet vil heller ikke oplyse, hvornår de forskellige versioner af redegørelsen er modtaget fra Integrationsministeriet. Nogle skulle ifølge ministeriet være overbragt direkte med bud, andre skulle være fremsendt med mail, og det er ifølge ministeriet sket i dagene op til afleveringen af redegørelsen til statsminister Lars Løkke Rasmussen (V).
Men uheldigvis er de mail, hvormed Integrationsministeriet har fremsendt versionerne, ifølge Justitsministeriet aldrig blevet journaliseret, og ministeriet fastholder, at de ikke kan fremskaffes. Derfor kan Information ikke få aktindsigt i dem og dermed hverken se en dato, eller hvilke bemærkninger Integrationsministeriet har valgt at give tidlige versioner af redegørelsen med på vejen.
Det er heller ikke muligt at få indblik i, hvad Justitsministeriet måtte have haft af kommentarer til de forskellige versioner fra Integrationsministeriet. De er nemlig blevet afleveret mundtligt på møder direkte mellem embedsmænd i de to ministerier og indgår derfor ifølge Justitsministeriet ikke i et skriftligt materiale, som der kan begæres aktindsigt i.

