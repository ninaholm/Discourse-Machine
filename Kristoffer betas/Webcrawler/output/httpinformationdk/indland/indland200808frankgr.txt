Frank Grevil klager over afsoning
Den tidligere FE-officer har klaget til Ombudsmanden over, at Kriminalforsorgen nægter at tage hensyn til hans rolle som eneforsørger af 15-årig datter


 Den tidligere efterretningsofficer Frank Grevil klager nu til Ombudsmanden over Kriminalforsorgens manglende hensyntagen til hans rolle som eneforsørger for en 15-årig datter. Grevil, der i øjeblikket afsoner en fire måneders fængselsdom for at have udleveret en række hemmeligstemplede Irak-vurderinger til pressen, mener, at han er offer for en negativ forskelsbehandling fra Kriminalforsorgens side. 
Trods flere ansøgninger og visitationsbesøg på familieorienterede fængsels-pensioner i nærheden af København, har Kriminalforsorgen insisteret på, at den tidligere FE-analytiker med speciale i masseødelæggelsesvåben, afsoner sin straf i Horserød Statsfængsel uden for Helsingør, hvor han ikke kan have daglig kontakt med sin datter. 
"Hvis det stod til Direktoratet for Kriminalforsorgen, var jeg blevet sat til at afsone i Midtjyllands Statsfængsel i Nørre Snede - fire timer fra vores hjem. Det har direktoratet krævet flere gange, men efter protester er jeg endt i Horserød. Det er selvfølgelig bedre, men det bedste ville have været afsoning på en fængselspension, hvor jeg ville have haft mulighed for at være sammen med min datter dagligt. Som situationen er nu, har Direktoratet med fuldt overlæg berøvet en 15-årig hendes eneste forælder," siger Frank Grevil, der er enkemand, og fortæller, hvordan hans datter kun havde en nabo at søge trøst hos, da hendes morfar pludselig døde tidligere på ugen. 
"Selv fik jeg først besked om dødsfaldet dagen efter og kunne derfor ikke være hos hende, da hun havde brug for mig," siger han og mener, at "det ligner et politisk diktat," der skal sikre, at han får maksimal straf. 
Usaglig behandling
Kriminalforsorgen ønsker ikke at udtale sig i en konkret sag, med mindre der foreligger en skriftlig accept fra den indsatte.
Generelt kan den ansvarlige kontorchef, Tina Issing, kun sige, at "det altid beror på en konkret vurdering, hvilke hensyn der skal tages til afsonere med ansvar for mindreårige børn."
Ifølge fængselsinspektør Arne Ougaard har indsatte med ansvar for mindreårige børn typisk udgang hver anden weekend afhængigt af de familiære forhold. Derudover har fængslet bevilget Frank Grevil en række såkaldte § 31 udgange, der giver ham mulighed for at være sammen med datteren i otte timer ad gangen. Men det rokker ikke ved, at datteren generelt må klare sig uden daglig forældrekontakt, understreger Grevil.
Hans advokat, Bjørn Elmquist, kalder behandlingen af Frank Grevil "meget atypisk".
"Jeg kan ikke dokumentere det, men det virker som hans ansøgninger både om benådning, udsættelse og afsoning på familiepension er blevet behandlet på en usaglig måde," siger han og understreger, at selv om Grevils datter er 15 år, "har en pige i puberteten også brug for forældreomsorg". 
Elmquist erkender, at det er for sent at ændre på afsoningsforholdene nu, eftersom den 47-årige tidligere efterretningsofficer ventes løsladt medio september.
"Formålet med klagen er snarere at finde ud af, om han er blevet retfærdigt behandlet eller ej", siger Elmquist. 
Frank Grevil, der er udannet civilingeniør og major af reserven, var ansat i Forsvarets Efterretningstjeneste i perioden 2001-2004, hvor han valgte at bryde sin tavshedspligt og overlade en række af FE's såkaldte trusselsvurderinger til Berlingske Tidende. Vurderingerne viste, at FE var væsentlig mere usikker på Iraks besiddelse af masseødelæggelsesvåben end den danske regering.
Ved en efterfølgende retssag blev journalisterne Michael Bjerre og Jesper Larsen samt daværende chefredaktør Niels Lunde frikendt for at have gjort noget strafbart, da de videreformidlede FE's vurderinger af den irakiske trussel. I modsætning til Grevil havde de tjent offentlighedens interesse, bestemte Københavns Byret.


