Lodser frygter for miljøkatastrofer
Op mod 4.000 gange har lodsen Ib Henriksen guidet skibe op gennem Øresund. Nu advarer lodserne om, at liberalisering af markedet kan føre til, at mindre erfarne kræfter tager over
Udsigten fra broen på skibet Nirefs, hvor lods Ib Henriksen havde ansvaret for, at det 225 meter lange skib kom sikkert gennem Øresund.


 
	Lods Ib Henriksen står med den ene fod på stævnen af den lille røde lodsbåd Stella Polaris. Den anden fod hænger et splitsekund ud over Øresund, men lander så på et trin på den rebstige, der leder otte meter op til dækket af det 225 meter lange skib Nirefs. Ib Henriksen er gået om bord på det, der skal være hans arbejdsplads i de næste fire timer.

	Han er en af de godt 200 danske lodser, hvis arbejde er at føre skibe gennem de smalle danske stræder og sikre, at de ikke går på grund og kommer til at sprede forurenende last ud i havet.

	Ib Henriksen forcerer nemt rebstigen, og få minutter efter står han oppe på skibets bro. Efter at have hilst på kaptajnen overtager han kontrollen med skibet: »Give me slow ahead, captain,« instruerer han.

LÆS: Fri konkurrence om lodsning møder kritik

	De danske lodser rykker ud året rundt. Hovedparten af dem arbejder i det statsejede selskab DanPilot, der har pligt til med kort varsel at betjene skibe, der har brug for en lods. Erhvervs- og Vækstministeriet vurderer dog, at lodstjenesten er for dyr og ineffektiv, og derfor skal lodsmarkedet liberaliseres, så private firmaer fra ind- og udland kan byde ind på tjenesten.

	Det farlige Øresund

	Broen på skibet Nirefs har kun lige, hvad der er brug for. To radarer, der kører på den samme teknik som i 1930’erne; et søkort af papir, hvor kursen er lagt med blyantstreger; og et lille rat, der styrer det enorme skib. På en bærbar computer har Ib Henriksen medbragt sit eget digitale og opdaterede søkort, som han kobler på skibets system.

	Hans første opgave er at styre skibet 13 kilometer ned gennem Drogden, der er en 300 meter bred og otte meter dyb sejlrende. 300 meter lyder måske af meget, men når skibet har en bremselængde på fem kilometer, er der ikke plads til unøjagtigheder. Størrelserne er enorme, og fejlmarginen er minimal. Udfordringen bliver ikke nemmere af, at der i Øresund løber en lumsk strøm, der skifter retning undervejs og bringer mange skibe på grund ude på den forkerte side af bøjerne, der markerer sejlrenden: »Den røde bøje derude,« siger Ib Henriksen og peger mod bagbord: »Det er den, som oftest sejles ned i hele Danmark.«

	Netop på grund af de svære lokalforhold er Ib Henriksen blevet bedt om at komme om bord på skibet. Han har sejlet turen som lods gennem Øresund op mod 4.000 gange. Ib Henriksen styrer derfor skibet med en erfaring, som kaptajnen ikke har.

	Én oliekatastrofe er rigeligt

	Lodserne koster ikke staten noget, da det er en public service, der finansieres af brugerne. Det er dog frivilligt for skibene, om de vil tage lods med, og tanken bag forslaget om at liberalisere markedet er, at konkurrencen skal give lavere priser og få flere skibe til at tage en lods med om bord, så sejladssikkerheden styrkes.

	FN’s International Maritime Organisation (IMO) anbefaler skibe med en vis dybdegang at tage lods, når de skal i gennem Storebælt eller Øresund, og 96 procent af skibene følger anbefalingen. De coastere der oftest går på grund i Danmark, ligger langt uden for anbefalingerne, og hos foreningen Danske Lodser undrer man sig over, hvilke ekstra skibe ministeriet vil have til at bruge lods.

	Foreningens formand, Bjarne Cæsar, frygter miljøkatastrofer, hvis regeringen får indført den nye lov: »Én oliekatastrofe er jo mere end rigeligt. Risikoen er, at vi som lodser bliver presset til at gå på kompromis med sikkerheden, og det kommer man til. Det er der ingen tvivl om,« siger han.

	Om bord på Nirefs beder Ib Henriksen med instruksen »000, please« styrmanden om at sætte kursen stik nord. Knap har han sagt ordene, før »000« lyder som et bekræftende ekko fra den asiatiske styrmand.

	Ib Henriksen oplever tit, når han kommer om bord, at kaptajnerne har lagt en usikker og risikabel kurs, mens de i andre tilfælde har lavet regulære navigationsfejl, der kan få fatale konsekvenser.

	Det koster Nirefs 13.136 kroner at tage Ib Henriksen med om bord som lods op gennem Øresund. En opgørelse fra EU viser, at de danske lodspriser ligger i midten af prisskalaen. De er dyrere end i de Sydeuropæiske lande, men billigere end i vores nabolande. En analyse fra Erhvervs- og Vækstministeriet konkluderer alligevel, at der er en besparelse på ni procent at komme efter med den nye lov.

	De seneste to år er tre skibe gået på grund ud for Anholt, da de ikke har taget lods med på hele den anbefalede rute mellem Gedser og Skagen. Erhvervs- og Vækstministeriet håber på at kunne få disse skibe til at tage lods med hele vejen. Samtidig skal de lavere priser motivere skibe, der befinder sig uden for anbefalingerne, til også at tage lods med.

	Bjarne Cæsar mener dog, at der skal meget til, før flere skibe vil tage lods med.

	»Jeg tror ikke på det, medmindre det bliver afsindigt billigt. Og hvem er det så, der skal udføre lodsninger, fordi så er det ikke danskere med den baggrund som seniorofficerer, som vi har,« siger han

	Gået galt i andre lande

	I Øresund har tusmørket sænket sig. Der er mørkt på broen, og Ib Henriksens ansigt lyses kun op af det grønne skær fra radaren. Han peger ud i tusmørket: »Lige herude var der et containerskib, der stod på grund, efter kaptajnen havde holdt en lille fest,« fortæller han.

	Skibet var 150 meter langt og vejede 20.000 ton. Det havde ikke taget lods med.

	Det er de færreste lande, der har helt fri konkurrence på lodsmarkedet, sådan som Erhvervs- og Vækstministeriet ønsker. I dele af USA, Canada og Australien har man forsøgt sig med en liberalisering, men har i de fleste tilfælde rullet det tilbage. Undersøgelser fra landene har konkluderet, at der på det frie marked blev gået på kompromis med både professionalitet og sikkerhed. Bjarne Cæsar frygter, at en liberalisering i Danmark vil føre til lignende tilstande:

	»Lodserne er motiveret af, at jo hurtigere de lodser, og jo længere de lodser, jo flere penge tjener de. Den slags systemer vil også opstå her,« advarer han.

	Det er dog ikke kun selve lodsningens kvalitet, der kan kompromitteres. Udover at føre Nirefs sikkert gennem Øresund skal Ib Henriksen også holde opsyn med uregelmæssigheder og forhold, der har betydning for den generelle sejladssikkerhed på skibet og indrapportere dem til myndighederne. På Nirefs er der ikke noget at bemærke, men det oplever Ib Henriksen på andre skibe, og lodstjenesten er den eneste mulighed, Danmark har for at lave en kontrol i danske farvande.

	Lovforslaget bibeholder indberetningspligten, men de danske lodser frygter, at de i deres rolle som kontrollanter bliver sat under pres i en konkurrencesituation, fordi store kunder har mulighed for at true med at skifte lodseri, hvis de bliver indrapporteret.

	Turen med Nirefs nærmer sig sin afslutning for Ib Henriksen. Han giver kaptajnen et par instrukser om, hvilken kurs han bør holde videre. Så siger han farvel og bevæger sig ud på dækket, hvorfra han tager rebstigen ned til en ny lodsbåd, der skal sejle ham til et skib, som han skal føre den modsatte vej tilbage gennem Øresund. Han er bekymret for, at han skal ud og finde sig et nyt job i fremtiden, men han gruer også for sikkerheden til søs:

	»Jeg er bange for, at det går ud over de danske farvande,« siger han.

