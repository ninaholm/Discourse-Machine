S: Staten skal hjælpe København med de socialt udsatte
Sociale organisationer er bekymret over velfærdsministeriets ny model for finansiering. Mette Frederiksen (S) vil derfor i belastede områder have åbnet statskassen for private sociale projekter, selv om de lapper over med det kommunale ansvarsfelt 


 Når Velfærdsministeriet fra næste år indfører strammere spilleregler for fordeling af satspuljemidler til private organisationer med frivillig arbejdskraft, frygter blandt andre Mødrehjælpen, Projekt Udenfor og Bedre Psykiatri, at der bliver lagt sten i de frivilliges sko. 
Driftsprægede projekter, som for eksempel uddeling af gratis varm mad til hjemløse københavnere, skal så vidt muligt overgå til kommunalt regi. Men de sociale ngo'er mener, at det kan betyde et farvel til det frivillige sociale arbejde, som ikke uden videre lader sig overflytte til kommunerne - hvis disse da overhovedet har budget til at overtage projekterne. 
Preben Brandt, der er formand for Rådet for Socialt Udsatte, foreslår, at man i stedet flytter en række projekter til finansloven, sådan som det for eksempel er sket med Kofoeds Skole.
"Frivillige kan noget, som professionelle ikke kan. De frivillige er ikke 'forurenet' af metoder, og de fungerer i et vist omfang som kritikere af vante fremgangsmåder, selv om nogle kommuner måske helst ville undvære denne brod," siger Preben Brandt, der ønsker at sikre dette arbejde, uanset at det bevæger sig inden for den såkaldte kommunale forsyningspligt.
Venstre ønsker faglighed
Socialordfører for Venstre, Ellen Trane Nørby, er ikke enig i, at den nye model for tildeling af støtte fra satspuljen truer det frivillige arbejde. Hun fremhæver, at den nye model vil skabe mere klarhed over, hvem der har behov for støtte. 
"Hvor der tidligere var en vis tilfældighed forbundet med tildelingen, og de store og velkendte aktører tæt på Christiansborg havde lettere ved at få bevillinger igennem, vil der nu i Velfærdsministeriet komme en faglig vurdering af projekterne, før partierne tager politisk stilling," siger Ellen Trane Nørby og afviser, at modellen vil true de driftsprægede projekter. 
"Projekter, der ikke er forankret i en bestemt kommune, vil fortsat kunne få driftsstøtte. Vi vil arbejde seriøst for, at ingen falder mellem stolene," siger Ellen Trane Nørby. Hun gør opmærksom på, at der også er indbygget overgangsordninger.
Geografisk forbehold
Socialdemokraternes socialordfører, Mette Frederiksen, synes som Venstre, at der skal være større gennemsigtighed i tildelingerne fra den statslige satspulje. En knast i den fremlagte model må dog files bort i de aktuelle forhandlinger.
"Kommunerne skal selvfølgelig fastholdes som hovedansvarlige for det sociale arbejde. Men der er et vigtigt forbehold, nemlig geografiske forskelle. I hovedstaden findes en koncentration af sociale problemer med stofmisbrug, prostitution og hjemløshed - mere end hvad en kommune kan håndtere for egne midler. Her bør den statslige satspulje kunne træde til," siger Mette Frederiksen.


