SF vil forpligte kommunerne til at tage praktikanter
Regeringspartiet vil øge optaget på de mellemlange uddannelser og forpligte kommunerne til at tage imod flere praktikanter, så der kan blive uddannet flere skolelærere, pædagoger og socialrådgivere


 Hvis professionshøjskolerne skal optage flere studerende, kræver det flere praktikpladser, og det vil SF nu sørge for.
Uddannelsesordfører, Annette Vilhelmsen, peger på, at der bliver brug for flere unge med en mellemlang uddannelse, og at kommunerne derfor er nødt til at ansætte flere praktikanter, end de gør i dag.
»Man kan stille nogle krav til kommunerne om, at de stiller nogle praktikpladser på skolerne til rådighed og på den måde laver en forpligtende aftale med dem,« siger hun.
SF's forslag bliver hilst velkomment af Stefan Hermann, som er rektor ved Professionshøjskolen Metropol, der blandt andet uddanner fysioterapeuter, socialrådgivere, skolelærere, jordemødre og sygeplejersker.
»På socialrådgiverområdet er der lige nu et historisk problem med mangel på praktikpladser, og derfor er det vigtigt, at professionshøjskolerne samarbejder med kommunerne og regionerne i endnu højere grad,« siger han.
Manglen på praktikpladser til de studerende på professionsskolerne er ikke så stor som den, erhvervsskolerne oplever, men Enhedslistens uddannelsesordfører, Pernille Skipper, er også klar til indføre nogle regler på området, hvis det bliver nødvendigt.
Så langt vil uddannelsesminister, Morten Østergaard (R), dog ikke gå. Han vurderer, at kommunerne er indstillet på at tage praktikanter, fordi de har en forventning om, at der bliver uddannet tilstrækkeligt med personale til at besætte de kommunale stillinger.
»Så spørgsmålet er, om man behøver at true med bål og brand. Jeg vil ikke lægge mig fast på nogle redskaber endnu, men det er noget, vi må løse hen ad vejen,« siger han.
Morten Østergaard er enig i, at der skal flere unge ind på professionsskolerne, men det skal ikke ske på bekostning af de længere uddannelser, fastslår han.
»Når målsætningen er, at der skal uddannes 60 procent i alt, og 25 procent af dem skal have en lang videregående uddannelse, så siger det sig selv, at der er 35 procent der skal noget andet,« siger han.
Bedre kvalitet
SF's Annette Vilhelmsen er ikke i tvivl om, at det primært er de unge med en mellemlang uddannelse, der bliver brug for.
»Det gælder især pædagoger, lærere og socialrådgivere — og der vil også være behov for at se på, om man kan lave nogle nye former for uddannelser, så man kan udvide feltet for de mellemlange uddannelser — det kan eksempelvis være en mellemting mellem en diætist og en pædagog,« siger hun.
Enhedslistens uddannelsesordfører, Pernille Skipper, er enig i den vurdering, og derfor mener hun, at uddannelsesniveauet på professionshøjskolerne skal løftes.
»Vi så gerne, at der bliver indført et minimums timetal på professionsuddannelser, så de studerende minimum får 20 timer om ugen. Det er nødvendigt, hvis vi skal have nogle ordentlige uddannelser ud af det,« siger hun og tilføjer:
»Det gælder især, hvis der skal flere igennem uddannelserne«.
 

