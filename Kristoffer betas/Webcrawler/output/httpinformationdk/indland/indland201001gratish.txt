Gratis heroin klar til danske narkomaner
De svageste narkomaner kan nu få lægeordineret og statsbetalt heroin efter politisk debat om emnet i årevis. Odense og København bliver de to første byer


 De svageste danske narkomaner får nu gratis heroin af staten. De første stofmisbrugere kan fra midten af februar få den statsbetalte, lægeordinerede heroin i Odense og København.
Det sker efter årelange diskussioner, hvor eksperter og politikere har diskuteret fordele og ulemper.
Til marts følger de københavnske omegnskommuner efter, og til sommer får narkomaner i Esbjerg også muligheden. I alt vil cirka 230 narkomaner på sigt være omfattet af ordningen.
»Det har været 15 år undervejs, og der har været meget for og imod. Det er der stadig, men jeg tror, at vi får nogle brugere, som stopper med at begå vold og kriminalitet, så der i sidste ende er god samfundsøkonomi i det,« siger Birthe Vorsum, der er leder af Rusmiddelcenter Odense.
Loven blev vedtaget i 2008, og der er afsat omkring 70 millioner kroner årligt til ordningen. Afdelingslæge i Sundhedsstyrelsen Helle Petersen kalder det »forventeligt«, at det har taget noget tid for kommunerne at komme i gang.
»Det er også det, vi har set i udlandet, når der skal findes lokaler og skaffes personale på et område, hvor det ikke er nemt at rekruttere læger og sygeplejersker,« siger hun.
Der bliver stillet en række krav til narkomanerne, for at de kan komme i betragtning til den gratis heroin.
Blandt andet skal de møde op en til to gange dagligt hele året rundt. Og det vil afskrække nogen, vurderer Vivian Kjær fra Københavns Amts Behandlingscenter for Stofbrugere i Glostrup.
»De høje krav betyder, at nogle ikke orker det. Og samtidig er det også et tabu blandt misbrugerne at stikke sig med stofferne, og derfor mener nogle, at ordningen er en falliterklæring,« siger hun.
Zombietilværelse
Brugerforeningen for aktive stofbrugere er enig i Vivian Kjærs bekymring. Også selvom formand Jørgen Kjær glæder sig over, at tilbuddet kommer.
»Vi klapper over, at det nu endelige bliver til noget, men at skulle møde op to gange om dagen bliver en zombietilværelse. Meningen skulle vel være, at folk bliver raske og kan finde sig et arbejde, drive hobby eller studere,« siger han.
Samtidig ærgrer han sig over, at tilbuddet kræver, at heroinen skal fixes.
»Mange af de ældre stofmisbrugere har simpelthen ikke nogen brugbare vener tilbage, og der findes adskillige alternativer. Det kan både sniffes, ryges eller fås som piller eller stikpiller,« siger Jørgen Kjær.
Ud over de fire behandlingscentre, der er med i ordningen, vil politikerne i Århus inden for en måned formentlig beslutte, om byens stofmisbrugere også skal have tilbudt den gratis heroin eller ej.

