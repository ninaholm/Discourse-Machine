Rønn: Asylansøgeres usikkerhed er selvskabt
Integrationsministeren beskyldte flygtninge-advokater for at forværre situationen, da hun i går var i samråd om psykisk syge ansøgere, der får humanitært ophold. Regeringen svigter, mener radikale


"De har fået afslag og kan rejse hjem frivilligt. Usikkerheden er selvskabt." Integrationsminister Birthe Rønn Hornbech (V) var klar i mælet, da hun i går skulle forholde sig til det faktum, at 245 afviste asylansøgere i løbet af det sidste halvandet år er blevet så psykisk syge, at de har fået humanitært ophold i Danmark. Ministeren fastholder, at afslag på asyl er truffet på et juridisk grundlag, og afviser derfor yderligere tiltag på baggrund af historien om de psykisk syge asylansøgere, som Information bragte for tre uger siden."Det er nok ikke gået nogen forbi, at jeg ikke anser pressesager for en retskilde i den forbindelse," sagde hun.Ministeren uddelte desuden en bredside til en række flygtningeadvokater, som ifølge Rønn Hornbech trækker deres klienter gennem retssager, der ikke er nogen udsigt til at vinde."Det er vanvittigt stødende," bedyrede ministeren, som henviste til den usikkerhed, hun selv oplevede i forbindelse med den ni måneder lange retssag mod DF's Jesper Langballe, der havde anklaget hende for at fordreje citater om islam som en pest over Europa. Sagen faldt ud til Rønn Hornbechs fordel:"Og vi er da heldigvis gode venner stadigvæk," lød det fra ministeren, som modtog et nik og et smil fra DF'eren.Rifle AssociationSamrådet var indkaldt af den radikale integrationsordfører Morten Østergaard, som efterlyste ministerens holdning til den sammenhæng mellem sundhedstilstand og lang opholdstid i centrene, som også Udlændingeservice har fastslået. Men at man bliver syg af at sidde længe i et asylcenter, er der ikke tilstrækkeligt med statistisk bevis for, mente ministeren.Det fik Ny Alliances Jørgen Poulsen til at røre på sig:"Det minder om den statistik, som Rifle Association bruger for at bevise, at der ikke er en sammenhæng mellem våben og skydeulykker," sagde han.Birthe Rønn Hornbech benyttede lejligheden til at slå fast, at såvel børn som voksne asylansøgere - også de afviste - får samme lægebehandling som syge danskere. Nogle får sågar gratis tandlægehjælp. Og det giver ifølge ministeren anledning til misundelse rundt omkring i Danmark:"Hvis man er til møde i forsamlingshusene, hører man ofte, at man skulle have været asylansøger," sagde ministeren, som dog selv lægger afstand til den udlægning:"Jeg siger bare, hvad jeg hører."Efter mødet måtte Morten Østergaard erkende, at regeringen ikke har planer om yderligere tiltag for at hindre, at afviste asylansøgere bliver syge nok til at få humanitært ophold."Regeringen vender fuldstændig det blinde øje til den sundhedstilstand, der er i asylcentrene. Det er ærgerligt, at ministeren ikke engang vil erkende, at der er et problem, når man hver anden dag må give folk opholdstilladelse med henvisning til psykiske lidelser."
