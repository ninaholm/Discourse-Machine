Skal statsborgerskab være afhængigt af politiske holdninger?
Integrationsminister Inger Støjberg forsømmer sjældent en lejlighed til at være moster skrap i forhold til udlændinge. Senest har hun antydet, at en ansøgers politiske anskuelser bør have betydning for, om vedkommende får statsborgerskab


 Inger Støjberg (V) var veloplagt, da Folketingets Indfødsretsudvalg forleden havde kaldt integrationsministeren i samråd.
Ifølge Johanne Schmidt-Nielsen (EL) havde ministeren med åbne øjne trodset et flertal i udvalget og dermed Folketinget, da hun den 2. september med et brev – i øvrigt efter at Politiken havde bragt nyheden – meddelte udvalget, at hun og regeringen ville genfremlægge ca. 2.995 sager for udvalget, hvor ansøgerne tidligere havde fået dispensation fra de gældende krav til at opnå statsborgerskab for eksempel om danskprøve eller selvforsørgelse.
Med brevet gik Støjberg med åbne øjne stik imod et flertal i udvalget, der to uger tidligere meget klart havde meddelt ministeren, at de netop ikke ønskede dispensationssagerne forelagt på ny. Da tildeling af statsborgerskab ifølge grundloven alene er Folketingets opgave, er den normale fremgangsmåde, at den til enhver tid siddende minister retter sig efter ønskerne hos udvalgets flertal.
Men hvis nogen havde troet, at en kritik af den kaliber ville få Støjberg til at føle sig bare en smule brødebetynget under samrådet, tog de grundigt fejl.
»Jeg kan godt have en anden holdning,« forsvarede Støjberg sig med, selv om hun måtte medgive, at hun på forhånd havde været klar over udvalgets tidligere stillingtagen. Det eneste, ministeren ville strække sig til af selvkritik, var en formel beklagelse af, at udvalget ikke var blevet orienteret på et tidligere tidspunkt. Det fik Johanne Schmidt-Nielsen til at kritisere Støjberg for at være arrogant over for Folketinget.
Afslag grundet holdninger?
Samrådets virkelige overraskelse havde udvalgsmedlemmerne dog endnu til gode.
Støjberg fastslog nemlig, at stod det til hende, skulle en bestemt ansøger, som tidligere havde fået dispensation, ikke have dansk statsborgerskab.
Ministerens begrundelse var – som hun også fem dage tidligere havde gjort opmærksom på med et opslag på sin facebookprofil – at den pågældende ansøger, som ministeren derefter navngav, var »islamist og antidemokrat«.
Den pågældende mand, der er født og opvokset i Danmark og har arabisk baggrund, har i øvrigt som kristen konvertit tidligere været lokalformand for Dansk Folkepartis ungdomsafdeling i Roskilde amt. Nu som 25-årig er han blevet muslim igen og tror ifølge et aktuelt interview i Berlingske på et verdensomspændende muslimsk kalifat.
»Ikke noget med vold og drab a la Islamisk Stat. Samtale og målrettet missionering er vejen til at overbevise os andre vantro om, at kalifatet er den eneste rette samfundsform,« som Berlingske gengiver hans holdninger.
Det opsigtsvækkende er, at ministeren ikke begrundede sit ønske om at give afslag på statsborgerskabet med ansøgerens eventuelle manglende sproglige færdigheder eller manglende selvforsørgelse, men derimod entydigt med hans politiske holdninger, som ministeren ikke deler:
»Det er forkert at give en mand, der i klare vendinger tager fuldstændig afstand fra danske værdier og gerne gør det i offentligheden også, dansk statsborgerskab,« sagde hun.
Dermed mere end antydede Støjberg, at hvis udvalget havde fået lejligheden til at genbehandle mandens sag, havde det ifølge hende været i orden at give afslag på grundlag af politisk uenighed.
»Helt ærligt, jeg synes ikke, man skal være statsborger, hvis man har en så fuldstændig forskruet holdning til det danske samfund. Når han søger dispensation, vil man altid sige kunne nej til ham. Det er ikke et spørgsmål om nødvendigvis hans politiske holdning,« som ministeren udtrykte sig.
Endnu mere tydelig og direkte blev integrationsministeren, da hun henviste til den såkaldte loyalitetserklæring, som alle ansøgere om statsborgerskab skriver under på som en del af ansøgningsskemaet. Erklæringen lyder i alt korthed:
»Jeg lover troskab og loyalitet over for Danmark og det danske samfund og erklærer at ville overholde dansk lovgivning og respektere grundlæggende danske retsprincipper.«
Som Støjberg sagde: »Han har skrevet under på en loyalitetserklæring, og så er den ikke meget længere (…) For mig er det såre simpelt. Sådan en mand som ham burde ikke være dansk statsborger.«
Netop i disse dage har integrationsministeren indbudt ordførerne til drøftelser af, om og hvordan kravene kan strammes i forhold til ansøgere, der ønsker dansk statsborgerskab i fremtiden. Med de nye signaler fra integrationsministeren synes vejen åben for, at tildeling af statsborgerskab kan gøres afhængig af ansøgernes politiske holdninger frem for objektive krav.

