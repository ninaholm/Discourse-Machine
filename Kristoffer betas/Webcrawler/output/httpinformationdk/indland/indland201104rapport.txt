Rapport: optjening modvirker integration
En ny embedsmandsrapport påpeger, at regeringens ønske om at begrænse indvandreres adgang til dansk velfærd i flere tilfælde står i direkte modstrid med regeringens egen integrationsindsats


 Øgede krav til optjening af velfærdsydelser kan skade indvandreres muligheder for at få en uddannelse og et arbejde i Danmark. Det fastslår en ny tværministeriel embedsmandsrapport, som kom i går. Dermed står regeringens ønske om at begrænse indvandreres adgang til dansk velfærd i flere tilfælde i direkte modstrid med regeringens egne forslag til, hvordan indvandrere bliver bedre integreret i det danske samfund.
»Hvis der f.eks. indføres et bopælskrav for adgangen til sygedagpenge, vil det medføre øgede omkostninger for arbejdsgiverne i de tilfælde, hvor ydelserne udbetales som refusion til arbejdsgiverne. Det kan skabe en barriere for, at arbejdsgiverne ansætter nydanskere og dermed en barriere for integrationen, som bedst sker på arbejdspladserne,« konkluderer rapporten.
Et andet problematisk område er integrationen af indvandrerbørn:
»Tilsvarende vil et opholdskrav for retten til tilskud til en daginstitution kunne være i modstrid med integrationshensynet, idet der er et politisk ønske om, at børn af indvandrere er i daginstitution bl.a. for at lære at tale dansk,« skriver udvalget bag rapporten.
Rapporten om optjening af retten til velfærd blev bestilt med finanslovsaftalen for 2011 og har været ventet siden slutningen af marts måned. Det var meningen, at den skulle bane vejen for at stille nye krav til udlændinge, der kommer til Danmark, men indtil videre har rapporten kun skabt splid mellem Venstre, Konservative og Dansk Folkeparti.
Dyrt og besværligt
Ifølge Berlingskes oplysninger skulle rapporten i første omgang have indeholdt 28 konkrete forslag, blandt andet et opholdskrav for at få SU og støtte til daginstitutioner, men de forslag holder regeringen i første omgang for sig selv.
Rapporten blev offentliggjort på beskæftigelsesministeriets hjemmeside, men beskæftigelsesminister Inger Støjberg (V) ønskede i går ikke at kommentere konkrete eksempler fra rapporten.
Men flere eksperter bekræfter, at optjeningsprincipperne kan komme i direkte modstrid med regeringens egen integrationspolitik.
I januar i år ville regeringen piske indvandrere i arbejde med en ny særlig lav sats for kontanthjælp for indvandrere, der ikke har opholdt sig i Danmark i mindst syv år.
Men hvis det bliver dyrere og mere besværligt for arbejdsgiverne at have indvandrere ansat, kan det forværre den forskelsbehandling, der allerede er tilstede i dag, siger ph.d. Tina Jensen, der er integrationsforsker ved SFI, Det Nationale Forskningscenter for Velfærd.
Dårligere integration
»Når man skal ansætte en person med etnisk minoritetsbaggrund, særligt unge der har svært ved at komme i arbejde, vil man ofte overveje, om det bliver mere besværligt, og i det samlede billede kan det godt være, at arbejdsgiverne også fremover vil være mindre villige til at gøre det,« siger hun.
På samme måde blev det i forbindelse med regeringens ghettoplan i efteråret betegnet som et problem, når indvandrere ikke sender deres børn i danske børnehaver, så de kunne lære dansk. Men den tendens kan direkte blive forstærket, hvis man fjerner tilskuddet til børnehavepladser for nytilkomne udlændinge, siger Tina Jensen.
»I forvejen sender etniske minoriteter i mindre grad end etniske danskere deres børn i daginstitution, blandt andet fordi de ikke har råd til det,« siger hun.
Ifølge integrationskonsulent Katina Ali Rasmussen er det især de svageste grupper af indvandrere, der vil blive ramt af optjeningskravet.
»Generelt bliver integrationen dårligere, hvis man holder børnene ude af institutionerne. Derudover får de et dårligere sprog, og det har betydning for, hvordan de klarer sig i skolen, og på lang sigt deres muligheder for at få arbejde,« siger hun.
Der er i forvejen indført optjeningsprincipper for folkepension og børnecheck. Man skal opholde sige 40 år i Danmark for at få fuld folkepension og to år for at få fuld børnecheck.



