'Vi må finde os i terrormistanken'
En ny dokumentarfilm om danske Christa Møllgaard-Hansen giver et indblik i, hvor let det er at ende på en international terrorliste, selv om man intet har haft at gøre med terror.  Det må vi lære at leve med, lyder det fra politikerne
Christa Møllgaard-Hansen havnede på CIA's liste over folk, der er mistænkt for at være terrorister, fordi hun købte seks kjoler af en designer i Pakistan.


 I 2008 ender danske Christa Møllgaard-Hansen på CIA's liste over folk, der er mistænkt for at være terrorister. Det sker, fordi den danske butiksejer fra Lolland har købt seks kjoler af en designer i Pakistan. Amerikanerne mistænker Christa Møll- gaard-Hansens pengeoverførsel for at være terrorstøtte, og de fastfryser hendes konto.
»Jeg er mistænkt for at være terrorist. Men jeg kan hverken få renset mit navn eller få en dom. Jeg er havnet i ingenmandsland,« siger Christa Møllgaard-Hansen i en ny dokumentarfilm.
Men den slags situationer må vi lære at leve med. Det mener flere danske politikere - heriblandt Socialdemokraternes retsordfører, Karen Hækkerup.
»Der er mange bivirkninger ved terrorisme, og det her er en af dem. Der er ikke nogen anden udvej. Verden har ændret sig, og vi må tage det besvær med, som det medfører,« siger hun.
Det er Venstres Karsten Nonbo enig i.
»Det er den risiko, der er. Sådan er det. Det kan ikke være anderledes, hvis vi vil bekæmpe terror,« siger han.
Kontrol giver ensretning
Men for Christa Møllgaard-Hansen er det frustrerende at vide, at hun muligvis er nævnt på flere forskellige terrorlister, og derfor forsøger hun at komme af listerne igen. Men det viser sig at være tæt på umuligt. I dag ved hun stadig ikke med sikkerhed, om hun befinder sig på en eller flere terrorlister. Men ifølge Karsten Nonbo vil den tvivl blive forældet.
»Tiden læger alle sår. På et tidspunkt dør mistanken ud igen,« siger han.
Karen Hækkerup er overbevist om, at en fejl, som den, der er blevet begået i Christa Møllgaard-Hansens tilfælde, vil blive rettet.
»Jeg ved, at der ryger folk af og på den liste hver dag. Derfor har jeg også stor tiltro til, at fejlene bliver rettet,« siger hun.
Men for Christa Møll- gaard-Hansen handler sagen ikke kun om de forhindringer, hun selv støder ind i. Hun rejser også spørgsmålet om, hvilke konsekvenser den nuværende terrorlovgivning har.
»Kontrol skaber ensretning. Når vi ved, at vi bliver holdt øje med, ændrer vi vores adfærd. Vi bliver bange for at påkalde os uheldig opmærksomhed, bange for at træde ved siden af. Vi retter ind (...) Vi undlader at handle med lande som Pakistan. For en sikkerheds skyld,« skriver Christa Møllgaard-Hansen i en kronik i Politiken.
Men den konsekvens af lovgivningen kan Karen Hækkerup ikke genkende.
»Jeg føler mig bestemt ikke begrænset af loven. Jeg har også søgt på 'forbudte ord',« siger hun.
Film sat på spidsen
Ifølge Karsten Nonbo sætter en dokumentarfilm altid ting på spidsen, og derfor tvivler han på, at Christa Møllgaard-Hansens situation i virkeligheden er så problematisk, som hun giver udtryk for.
»Hun har sat sagen på spidsen. Og det er blevet hendes livsværk mere, end det er blevet et reelt problem for hende. Hun har skabt et problem, som havde været mindre, hvis hun bare havde glemt det«.
- Kan du ikke forstå hendes frustration?
»Jo, men man kan bruge resten af livet på at være frustreret og retfærdiggøre sig selv. Hvis man gider at bruge tid på det, skal man være velkommen«.
- Har Christa Møllgaard-Hansen gjort et for stort nummer ud af sagen ved at medvirke i en dokumentarfilm?
»Nogle gange gør man ting til et livsværk, hvis man er rigtig forarget. Jeg kan godt følge hende lidt ad vejen. Men vi mistænker alle sammen hinanden for alt muligt. Det gør den almindelige befolkning også.«
- Er risikoen for terror så stor, at vi må finde os i at komme på terrorlister?
»Ja, det er den. Vi ved jo, at vi har forhindret terror, og at der er mennesker, der er blevet dømt for terror. Risikoen er til stede. Men den almindelige danske holdning er, at der ikke sker noget - indtil den dag, der sker noget. Når der så sker noget, så er vi bagkloge og spørger, hvorfor der ikke blev grebet ind noget før«.
Dokumentarfilmen 'Christas mareridt' bliver vist på TV 2 i aften kl. 20.35

