Mørklægning af PET’s underretninger til regeringen
Selv om justitsminister Mette Frederiksen lægger stor vægt på, at regeringen har fået forkerte oplysninger fra PET om bevogtningen af synagogen i København, er konkrete oplysninger om tjenestens underretninger til regeringen udeladt af Rigspolitiets redegørelse


 Det er en grundig redegørelse på 143 tætskrevne sider, som Rigspolitiet har afleveret til Mette Frederiksen (S) om politiet og Politiets Efterretningstjenestes (PET) dispositioner i forbindelse med terrorhandlingerne i København tidligere i år. Men selv om justitsminister Mette Frederiksen ved onsdagens pressemøde om redegørelsen forsikrede, at intet er udeladt eller overstreget, glimrer ét aspekt ved sit fravær i redegørelsen: PET’s underretninger til regeringen om forløbet.
I forbindelse med offentliggørelsen af redegørelsen har Justitsministeriet ellers netop kritiseret PET for at have givet regeringen forkerte oplysninger. Reelt gik der ifølge redegørelsen næsten fire timer, fra deltagerne i et debatarrangement på Østerbro blev angrebet af Omar El-Hussein, til der blev »etableret fast politibevogtning ved synagogen«, hvor der som bekendt blev afholdt en jødisk konfirmationsfest. Og som Mette Frederiksen sagde ved pressemødet: »Den tidslinje svarer ikke til det billede, som vi fik i dagene efter angrebet. Det er selvsagt ikke tilfredsstillende.«
Ministeriet med på en læser
Justitsministeren antydede desuden kraftigt, at de forkerte oplysninger til regeringen er årsagen til, at PET-chef Jens Madsen få timer før offentliggørelsen af redegørelsen måtte annoncere, at han stopper som chef for efterretningstjenesten. Man må forstå justitsministeren sådan, at det var på baggrund af de fejlagtige oplysninger fra PET, at statsminister Helle Thorning-Schmidt (S) har hævdet, at politiet »øjeblikkeligt« efter terrorhandlingen mod debatarrangementet øgede beskyttelsen af synagogen. Med andre ord er PET skyld i, at statsministeren har fejlinformeret offentligheden.
Når dette svigt tillægges så meget vægt af justitsministeren, er det iøjnefaldende, at der ikke i den ellers grundige redegørelse er oplysninger om det nærmere forløb omkring PET’s angiveligt fejlagtige underretninger til regeringen. Et af fokuspunkterne for redegørelsen var vel at mærke ifølge rigspolitichefen at evaluere »det myndighedssamarbejde, der har fundet sted i relation til gerningsmanden og hændelserne i forbindelse med terrorangrebet«.
Man kan indvende, at redegørelsen jo er skrevet af politiet og ikke af Justitsministeriet, der altså har valgt at slå ned på de fejlagtige underretninger fra PET. Men med sådanne redegørelser er modus operandi typisk, at teksten sendes forbi embedsmænd i ministeriet i adskillige udkast, og at ministeriet har alle muligheder for at påvirke den endelige version.
Heller ikke ved pressemødet om redegørelsen ønskede justitsminister Mette Frederiksen at levere yderligere detaljer om det forkerte »billede«, som er blevet tegnet af PET over for regeringen. Det er meget muligt, at tavsheden om de fejlagtige oplysninger fra PET skyldes et hensyn til Jens Madsen. Men så længe de nærmere omstændigheder er uklare, vil regeringen blive mistænkeliggjort for at forsøge at mørklægge den proces, der endte med, at statsministeren gik ud med forkerte oplysninger om bevogtningen af synagogen.
Ulden udtalelse
Flere spørgsmål trænger sig således på. Eksempelvis er det nærliggende at spørge, om PET’s underretninger virkelig gav grundlag for den skråsikre påstand om, at overvågningen af synagogen blev igangsat »øjeblikkeligt« efter angrebet mod debatarrangementet. Ellers om der snarere var tale om, at oplysningerne fra PET til regeringen var mangelfulde eller upræcise – og måske ikke blev eftergået godt nok af regeringens embedsmænd. Mette Frederiksens lettere uldne udtalelse om, at beskrivelsen i den nye redegørelse ikke svarer til »det billede, som vi fik i dagene efter angrebet«, kunne tyde på, at sidstnævnte er tilfældet.
Venstre-formand Lars Løkke Rasmussen og DF’s retsordfører, Peter Skaarup, har beskyldt regeringen for at gøre Jens Madsen til syndebuk, og de borgerlige partier har indkaldt både statsministeren og justitsministeren til samråd i Folketingets Retsudvalg. Det synes allerede klart, at regeringen må levere flere og mere detaljerede oplysninger om PET’s fejlagtige underretninger, hvis den vil lukke ned for sagen.

