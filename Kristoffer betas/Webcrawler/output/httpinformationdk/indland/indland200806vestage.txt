Vestager i stormvejr efter kritik af dansk udenrigspolitik
Margrethe Vestager er under voldsom beskydning efter sine udtalelser om Danmarks udenrigspolitik. Timingen var elendig, siger kritikerne. Tonen er blevet for skinger, siger andre
Kan man diskutere principperne i en aktivistisk dansk udenrigspolitik, når der netop er blevet udført et dødbringende anslag mod den danske ambassade i Pakistan? Margrethe Vestager må i hvert fald konstatere, at debatten nemt kan komme til at handle om timing istedet for principper.


 Partierne på Christiansborg er røget i totterne på hinan-den og især på Margrethe Vestager, efter at den radikale partileder i forgårs kort efter bombesprængningen i Islamabad satte sine første spørgsmålstegn ved rege-ringens aktivistiske uden-rigspolitik. 
Fuldstændig som Ritt Bjerregaard, der i 2005 fik massiv ballade for at kritisere det danske engagement i Irak, så står de borgerlige partier i kø for at vælte brænde ned over Vestager.
Venstres politiske ordfører Inger Støjberg beskylder på sin blog den radikale leder for at være "blød i knæene" og for at "give op over for terroristerne". Dansk Folkepartis Pia Kjærsgaard kaldte den radikale udmelding for "sølle", statsminister Anders Fogh Rasmussen (V) erklærede sig for "bestyrtet" og Ny Alliances formand Naser Khader benyttede lejligheden til at glæde sig over, at Vestager ikke er udenrigsminister - fordi hun udviser manglende forståelse for "hvilke mørke kræfter vi er oppe i mod".
Til sidst udsendte Margrethe Vestager så en længere pressemeddelelse, hvor hun uddybede sine synspunkter. I dag undrer hun sig over den voldsomhed, som partierne reagerede med.
"Det er virkelig paradoksalt, at de som mener, at vi skal stå skulder ved skulder bruger anledningen til at sige, at jeg går terroristernes ærinde," siger hun.
- Var det dårlig timing?
"Jo, men nogle gange væl-ger man ikke sin timing selv. Søren Espersen sagde, at Danmark er i samme situation som USA og Israel. Det er tankevækkende og giver anledning til spørge, om det er det, vi gerne vil være. Radikale har været med i arkitektgruppen bag den aktivistiske udenrigspolitik, og vi har en pligt til at drøfte, om Danmark måske er blevet for aggressiv."
- Men var det i bagklogska-bens klare lys en fejl at ville rejse debatten nu?
"Det svar kræver, at der er noget afstand og den er der ikke nu."
Skinger tone
Men Vestager henviser til, at en DIIS rapport har konkluderet, at udenrigspolitik-ken ikke bliver drøftet i det omfang, den kunne blive det.
"Når den rapport forsat ligger på mit bord, er det fordi, jeg gerne vil gøre noget ved det," siger R-formanden.
Hvor hele regeringsfløjen og også Socialdemokrater-nes Helle Thorning Schmidt gik til angreb på Margrethe Vestager, er tonen en anden fra de to venstrefløjspartier. Trods måneders kold luft mellem SF og de radikale, lød der rosende ord fra SFs udenrigsordfører Holger K. Nielsen. For ham er det blevet umuligt at føre en nuanceret debat om den danske udenrigspolitik.
"Det er forstemmende med den skingre tone, debatten har antaget," siger han.
Han mener, at Christians-borg-politikernes automat-reaktioner skyldes, at der grundlæggende ikke er den store interesse for debatten.
"Få i den borgerlige lejr prioriterer debatten, som ofte bliver gjort til en indenrigspolitisk diskussion. Vest-ager siger noget helt åbenlyst, og så bruger man anledningen til at hakke til hende og positionere sig," siger Holger K. Nielsen.
Udenrigsordfører og tidli-gere udenrigsminister Mo-gens Lykketoft (S) betoner lige som sin partiformand det helt håbløse i timingen på Vestagers udmelding. Men han er enig i, at Danmark har lagt sig betænkeligt tæt op af USA.
"Det, vi ser nu, er et argu-ment for de tiltag, vi har været enige med regeringen om, eksempelvis Det Arabiske Initiativ. Der er brug for dialog," siger Lykketoft.
Mislykket dagsorden
Politisk kommentator og tidligere konservativ partiformand Hans Engell kalder Margrethe Vestagers ud-melding for en "politisk dumhed". Diskussionen om grænserne for den aktivisti-ske udenrigs- og sikker-hedspolitik er fuldstændig legitim - men Vestagers timing var katastofal, siger han. 
"Når hun kommer med sådan en melding, mens am-bassadens folk stadig fejer glasskår op, så ryger alle de politiske parader hos parti-erne op med det samme. Det er det, vi har set," siger Hans Engell.
Han synes, at den radikale leder burde have ventet til senere på sommeren - hvor en mulig afstemning om det danske forsvarsforbehold formentlig vil blive debatteret.
"Margrethe Vestager har fået endnu et minus i karak-terbogen. Hun er i gang med at bygge sig selv op og prøve at etablere en radikal dagsorden. Dét er mislykkedes for hende," siger Hans Engell.


