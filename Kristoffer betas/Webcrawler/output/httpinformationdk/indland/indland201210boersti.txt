Børsting: Fagbevægelsen har tiden med sig
De unge er i dag mere forstående over for fagbevægelsens rolle og vigtighed i samfundet, vurderer LO’s formand, Harald Børsting. Derfor håber han også, at fagbevægelsen kan bremse medlemstilbagegangen
I dag er op mod en tredjedel af danskerne på arbejdsmarkedet ikke organiseret i en fagforening. Det er især den yngre generation, som ikke melder sig ind i en fagforening. Men Harald Børsting tror på, at LO-forbundene kan lykkes med at vende den udvikling


 Ja, fagbevægelsen er ikke så stærk som tidligere, men den er langt fra på vej i graven.Sådan lyder vurderingen fra LO’s formand Harald Børsting, når han bliver bedt om at tage temperaturen på den klassiske røde LO-fagbevægelse anno 2012.
Men Harald Børsting underkender på ingen måder, at fagbevægelsen står over for nogle hårde udfordringer i de kommende år, hvis den vil bevare sin position.
Især den vigende organisationsgrad udgør et stadig stigende problem for fagbevægelsens legitimitet som aftalepartner, vurderer LO-formanden.
»Det er en kæmpe udfordring for os, at vi mister medlemmer, for der er en sammenhæng mellem organisationsgrad og gennemslagskraft. Jeg siger ikke, at vi er i en situation, hvor vi er slået omkuld. Men hvis man ser den samme udvikling i yderligere ti år, hvor medlemstabet fortsætter med uformindsket styrke, så vil vores legitimitet komme til at lide et knæk på et tidspunkt, hvis organisationsgraden bliver alt for vag. Derfor skal vi have vendt medlemstabet,« fastslår Harald Børsting.
Medlemmerne er gennem de seneste mange år forsvundet fra fagbevægelsen. Enten har folk meldt sig ud for at melde sig ind i en af de såkaldte »gule fagforeninger«, eller også er de forblevet uorganiserede.
I dag er op mod en tredjedel af danskerne på arbejdsmarkedet ikke organiseret i en fagforening. Det er især den yngre generation, som ikke melder sig ind i en fagforening. Men Harald Børsting tror på, at LO-forbundene kan lykkes med at vende den udvikling. Han tror på, at fagbevægelsen har tiden med sig.
»Jeg er naiv nok til at tro på, at vi faktisk kan vende udviklingen. Vi kan se, at tilbagegangen bremser en lille smule op. Tidligere var folk opvokset med, at man skulle betale sin sygekasse og sin fagforening. Det er de ikke længere. Men jeg er fortrøstningsfuld, fordi jeg fornemmer en klar forskel på de unge, der kommer ud af uddannelsessystemet nu, og så dem, der kom ud i slutningen af 90’erne og begyndelsen af 00’erne,« siger Harald Børsting.
Ifølge ham var de unge den gang »i udpræget grad drevet af »jeg er min egen lykkes smed«-tankegang.«
»I dag synes jeg, der er langt flere nuancer og accept af fællesskabet hos de unge. Det tror jeg også gælder i de unges opfattelse af arbejdsmarkedet. Og det er lige præcis der, at det unikke tilbud, vi har i kraft af overenskomsterne, er svaret. Det skal forstås som fællesskabets trampolin, hvor det er afsættet for, at man kan skabe sin egen karriere. Derfor vil det være lettere at trænge igennem med de budskaber og de værdier, som fagbevægelsen står for,« håber Harald Børsting.
Ind til kernen
At den klassiske fagbevægelse skulle have mistet politisk indflydelse, anerkender Harald Børsting ikke. Det ærgrer ham »dybt«, at forårets trepartsforhandlinger kollapsede, men fagbevægelsen er ifølge LO-formanden fortsat en vigtig politisk aktør. Fagbevægelsen skal bare vælge sine politiske kampe med omhu, mener Harald Børsting.»Vi skal bruge kræfterne på det, der direkte har eller er tæt på at have en betydning for vores medlemmers arbejdsliv. Vi skal ikke mene alt muligt om al ting i det her samfund,« siger Harald Børsting og nævner uddannelses- og beskæftigelsespolitik samt økonomisk politik som områder, hvor LO bør have holdninger.
»Vi skal lægge vægten på afgrænsede politikområder, og det mener jeg, vi er blevet bedre og bedre til de senere år. Så kan man fundere over, om det er fordi, vi er blevet klogere, eller det er fordi, vi har fået færre ressourcer. Det er ligegyldigt, fordi vi er blevet væsentligt bedre,« mener LO-formanden.
– Har I spredt jer for meget før?
»Det er der eksempler i historien på, at vi har gjort. For eksempel har vi bedrevet ferier med Dansk Folkeferie, og det ligger langt ud over, hvad jeg mener, man skal kunne som fagforening. Nu skal vi fokusere ressourcerne, så vi får langt mere ud af dem. Og så skal vi ind til kernen af vores opgave – nemlig aftalesystemet,« siger Harald Børsting.

