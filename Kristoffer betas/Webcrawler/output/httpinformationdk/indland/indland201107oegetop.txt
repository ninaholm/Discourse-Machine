Øget optag koster universiteterne dyrt
Et rekordstort antal unge ventes at søge ind på universitetsuddannelserne i år, men universiteterne risikerer selv at skulle betale regningen. De seneste års øgede optag kommer til at koste universiteterne godt 730 mio. kr. Rektorerne ønsker en garanti for, at regeringen vil betale for det øgede optag


 Antallet af ansøgere kommer til at stige med 10-20 procent i år, forudser flere universiteter. Sidste år måtte universiteterne afvise omkring 8.000 ansøgere, hvilket fik videnskabsminister til at indgå en aftale med universiteterne om at øge optaget.
Det øgede optag koster imidlertid universiteterne, da de i år og de kommende tre år selv må finansiere en del af udgifter til de mange ekstra studerende ved at spare på forskning og øvrige formål.
De seneste år har universiteterne optaget 45 procent flere studerende. Det øgede antal unge i uddannelse betød imidlertid, at der ikke var nok penge på Finansministeriets budget.
I årets finanslov skal universiteterne derfor spare 733 mio. kr. på blandt andet forskning, museer og biblioteker, for at der kan blive råd til de ekstra studerende.
Aalborg Universitet (AAU) skal for eksempel spare godt 35 mio. kr. i år og næste år, hvor af de 27 mio. kr. bliver taget fra forskningen, viser en ny beregning fra AAU.
»Det bryder med logikken i, at universiteterne som selvejende institutioner har en kontrakt med staten om, at vi uddanner et vist antal kandidater og får betaling for det, når vi selv skal betale for en del af de seneste års meroptag ved at skære i forskningen eller øvrige formål, som museer og biblioteker,« siger universitetsdirektør på AAU Peter Plenge med henvisning til, at universiteter traditionelt får tildelt midler efter, hvor mange studerende, der består eksamener  også kaldet STÅ-bevilling.
Formand for Danske Universiteter Jens Oddershede mener, at den manglende betaling for det øgede antal studerende gør, at universiteterne mister incitamentet til at øge optaget.
»Regeringen har lavet et absolut selvmål ved at sige til universiteterne, at de ønsker, at vi optager flere studerende, når de samtidig ikke vil betale for det,« siger Jens Oddershede. Formanden for rektorerne håber på, at universiteternes egenbetaling for det øgede optag, er et engangstilfælde, men frygter, at den økonomiske krise kan gøre tiltaget permanent.
Universiteterne vil dog alligevel forsøge at optage endnu flere ansøgere i år for at leve op til målsætningen om, at 50 procent af en ungdomsårgang skal have en videregående uddannelse, vurderer Oddershede:
»Men det er klart, at vi sidder med en overvejelse om, at hvis vi optager flere, risikerer vi selv at skulle betale for det, derfor er vi nu i en situation, hvor vi vil bede regeringen om at bekræfte, at universiteterne vil få betaling for de kandidater, vi uddanner, for ellers er vi i gang med at forringe uddannelserne.«
Venstres videnskabsordfører Per Bisgaard mener, at de 733 mio. kr. skal betegnes som rationalisering af universiteternes udgifter.
»Men jeg kan da godt se, at det kan ses som en besparelse, når der kommer flere studerende ind, men universiteterne ikke får flere penge,« siger Per Bisgaard og understreger, at besparelsen er en engangsforeteelse.
Efter 2014 forventer regeringen, at merudgifterne til det øgede antal studerende er i balance igen.
»Vi kan aldrig komme med garantier, men vi forventer ikke, at der skal ske yderligere besparelser på baggrund af, at flere kommer i uddannelse. Vi har de penge, som der er stillet til rådighed, og så må vi se, hvordan det er gået i 2014,« siger Venstres videnskabsordfører, der ikke er nervøs for, at optaget udhuler universiteternes økonomi.
»Nogle af de ekstra studerende kommer jo bare til at betyde større hold, men det er en balancegang, og hvis det øgede optag overskrider det, der er rimeligt, så vil vi se på det, for ingen kan være tilfredse med, at uddannelserne bliver dårligere,« siger Per Bisgaard.
Videnskabsminister Charlotte Sahl-Madsen understreger, at universiteterne får fem mia. kr. mere om året, end da regeringen tiltrådte. Desuden er der afsat en reserve på 2,3 mia. kr. til forskning, innovation og uddannelse, der skal fordeles om to år.
»Når universiteterne er bekymrede for udviklingen, så er det, fordi de ikke kender fordelingen af pengene fra reserven eller de kommende finanslove, og det er helt naturligt, men vi har en målsætning om, at 50 procent skal have en uddannelse  og en stor del af dem på universitetet, så er det klart, at det skal finansieres,« siger Charlotte Sahl-Madsen.


