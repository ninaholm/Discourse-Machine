Fremtidens energisystem står i et drivhus ved Vejle Fjord
I et drivhus ved Vejle Fjord står et apparat, der kan hjælpe med at tøjle den globale opvarmning. Det såkaldte pyrolyse-apparat er stadig under udvikling, men en ekspert vurderer, at teknikken om 50 år vil kunne lagre, hvad der svarer til mere end en fjerdedel af den nuværende årlige menneskeskabte CO2-udledning
Et anlæg som det i Thomas Harttungs drivhus vil kunne producere strøm og varme svarende til forbruget i 40 danske husholdninger.


 Det ser ikke ud af meget: Et blikrør, en motor i en grøn kasse og en rusten skorsten i et drivhus på en mark bag herregården Barritskov.
»Her er uhyret,« siger bondemand og iværksætter Thomas Harttung, da han åbner glasdøren ind til maskinen, der kan lave organisk materiale til såkaldt biochar.
En form for koks, der opsamler og lagrer kulstof fra plantemateriale og samtidig ser ud til at forbedre jordens kvalitet, så sandede jorde i fremtiden kan blive frugtbare marker. Skal man tro ledende forskere på området, så tegner udviklingen for uhyret i drivhuset ved Vejle Fjord lovende.
»Hvis vi virkelig vil det her, så gætter jeg på, at vi om 50 år kan opsamle op mod otte milliarder ton CO2 årligt på globalt plan,« siger Claus Felby, professor ved Skov og Landskab.
Otte milliarder ton svarer til mere end en fjerdedel af de nuværende årlige menneskeskabte udledninger på omkring 30 milliarder ton.
»Med biochar har vi et effektivt redskab til at gå imod klimaforandringerne,« siger Claus Felby.
Og det kan lade sig gøre på en bæredygtig måde, uden at man opdyrker ny jord eller tager fra den nuværende produktion. Men vores landbrugssystem og skovbrug er ikke gearet til det og derfor skal der udvikles nye dyrkningssystemer, hvis det skal lade sig gøre, forklarer Claus Felby.
Derfor understreger han, at de otte milliarder CO2 nærmer sig science fiction, fordi det kræver, at vi begynder at indsamle al vores organiske affald i landbrugs- og skovproduktionen, og at vi i stor stil udvikler nye afgrøder såsom halm, der eksempelvis har længere strå end de nuværende, for at vi på den måde forøger det biologiske input til at lave biochar.
»Vi ved, at det kan lade sig gøre, og det er den vej, vi skal,« siger Claus Felby.
Og teknikken er grundlæggende meget simpel: Man brænder biologisk materiale i et kammer uden ilt. Teknikken har været kendt i tusindvis af år, selv om forskningsverdenen først er ved at forstå dens jordforbedrende kvaliteter i disse år.
Miljøhelt
Thomas Harttung er økologisk bondemand og medstifter af firmaet Aarstiderne, der leverer økologisk frugt og grønt til døren. I september blev han hædret af Time Magazine som 'hero of the environment' (miljøhelt) for sit iværksætteri og opfindsomhed. Og maskinen i drivhuset - pyrolysesneglen som den kaldes - er det nyeste skud på stammen.
»Det er fremtidens energisystem,« siger Thomas Harttung.
Han står ved siden af det tykke blikrør, pyrolysesneglen, hvor træflisen varmes op, uden at der kommer ilt til, hvilket producerer både en brændbar gas og biochar.
Det er hverken højteknologisk eller særlig indviklet, men en form for bioenergiproduktion, hvor der laves strøm og varme, samtidig med at restproduktet, biochar, kan spredes i jorden og derefter holder på det organiske materiales kulstof i rigtig mange år.
»Det bliver formentlig i jorden i mange tusinde år,« siger en af de førende forskere på området herhjemme, lektor Sander Bruun, Institut for Jordbrug og Økologi ved Københavns Universitet.
Apparatet er et af de første af sin slags herhjemme, og det er skabt i samarbejde mellem Thomas Harttung, DTU og firmaet Stirling, med støtte fra Fødevareministeriet.
Apparatet er stadig på udviklingsstadiet, og selv om det fungerer og allerede har lavet træflis om til biochar, er der endnu problemer med at få anlægget til at køre af sig selv ved hjælp af den gas, der udvindes. Når anlægget er færdigt, skal det ud over at drive selve pyrolyseprocessen også gøre gården og firmaet Aarstiderne selvforsynende med strøm og varme.
Thomas Harttung fortæller, at hans anlæg vil producere strøm og varme svarende til forbruget i 40 danske husholdninger, og når det er færdigudviklet, vil det koste omkring 1,5 million kroner, vurderer han. Med den danske støtte til strøm fra gas betyder det, at anlægget tjener sig hjem på ti år.
Fra sand til frugtbar jord
Thomas Harttung dykker hænderne ned i en spand med biochar. Det støver, og han løfter hænderne med et sort fint materiale.
»En teskefuld biochar har en ligeså stor overflade som en tennisbane. Det har en fantastisk infrastruktur. Nogen kalder det et femstjernet hotel for mikroorganismer,« smiler Thomas Harttung.
Forskere har de seneste år fundet ud af, at biochar forbedrer jordens evne til at holde på næringsstoffer og vand.
Det viser sig, at de jorde, man kender fra Brasilien og som har gået under navnet Terra Preta - den mørke jord - er skabt for mere end 2.500 år siden af indianere, der spredte biochar på deres marker. På trods af at disse marker ligger i områder med jord af ringe kvalitet, er de stadig meget frugtbare den dag i dag.
»De forsøg man har, viser, at biochar virker rigtig godt på dårlige jorde,« siger Sander Bruun, Institut for Jordbrug og Økologi.
Derfor vil teknikken kunne have god indvirkning i Danmark på de sandede jorde i Vestjylland. Den frugtbare jord i Danmark risikerer desuden at blive udpint, da der i øjeblikket fjernes en del halm for at lave bioenergi. Hvis man bliver ved med at fjerne organisk materiale fra jorden, vil den på længere sigt udpines. Lektor Sander Bruun vurderer, at det kan blive et problem i Danmark om 50-100 år. Her kan biochar spille en væsentlig rolle i at bibeholde de gode jordes frugtbarhed.
Biochar vil kunne spille en endnu større rolle i de dele af verden, hvor jorden er dårlig. Det gælder f.eks. store dele af Afrika og de tropiske egne, hvor regnskovens jorde ligger udpinte tilbage, få år efter de er blevet ryddet. Her kan biochar betyde, at man ikke behøver at rydde mere skov, fordi ens jorde ikke udpines.
Biochar i klimaaftaler
Når produktionen af biochar vurderes som meget lovende og med kæmpe potentiale både for opsamling af CO2 og for landbrugsproduktionen, kan det undre, at der ikke er mere fokus på at udvikle teknikken. En af årsagerne er, at biochar stadig er relativt dyrt.
»Lige nu koster det kassen, men det bliver bedre og billigere« siger Claus Felby, Skov og Landskab.
En af de ting, der kan hjælpe med udviklingen af biochar er, at prisen for at udlede CO2 stiger, og at det omvendt bliver mere rentabelt at holde på CO2. Derfor bliver det vigtigt for udviklingen af biochar, hvorvidt en kommende klimaaftale kommer til at anerkende teknikkens evne til at binde CO2. Det er endnu usikkert, og biochar nævnes ikke i den nuværende aftaletekst, men det skyldes primært, at specifikke teknikker slet ikke nævnes i aftaleteksten, forklarer den danske forhandler på området Peter Iversen.
Først efter København bliver det forhandlet, hvordan man konkret skal forstå principperne og detaljerne i en mulig aftale, og her kan man ifølge Peter Iversen godt forestille sig, at biochar vil blive accepteret som en måde at imødegå klimaforandringerne på.
I USA indeholder forslaget til den klimalov, som i øjeblikket behandles i senatet, muligheden for, at man i stedet for selv at mindske sine udledninger kan betale sig til CO2-reduktion via biochar-projekter.
Enkelte miljøorganisationer advarer dog om, at man i fremtiden risikerer at se skove og marker konverteret til biochar, og at behovet for at lagre CO2 vil betyde yderligere pres på de naturlige ressourcer, på samme måde som man har set med biobrændstof. Men den risiko bør ikke stå i vejen for udviklingen af biochar, mener Claus Felby.
»Udgangspunktet er, at vi ikke skal bruge en kvadratmeter mere landbrug eller skov på biochar. Tværtimod vil vi kunne øge produktiviteten af vores landbrugsjord, og det vil give mere plads til skove og natur,« siger Claus Felby.
Den konklusion bakker Thomas Harttung op.
»Det gode ved anlægget er jo netop, at det er så robust. Det kan tage alt fra halm og majskolber til kokosskaller og træpaller,« siger Thomas Harttung, der regner med at fodre anlægget med de ødelagte trækasser og paller, som han bruger i udbringningen af frugt og grøntsager.


