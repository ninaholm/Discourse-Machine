Finalen om finansloven
Hvordan kunne det mislykkes for SRSF-regeringen og Enhedslisten at blive enige om en finanslov, der kun drejede sig om at dele penge ud og ikke kræve nogen ind?
Mandag valgte regeringens forhandlere, Holger K. Nielsen (SF), Bjarne Corydon (S) og Margrethe Vestager (R) at gøre et sidste forsøg på at presse Enhedslisten ved på et pressemøde klokken 16:00 at fremlægge regeringens foreslåede såkaldte aftaleskitse. Men forgæves.


 
	Vil I høre noget sjovt?« Finansministeren havde stadig humøret i behold, da han mandag aften indledte, hvad som skulle blive det næstsidste forhandlingsmøde med Enhedslisten om næste års finanslov.

	»Det mest sindssyge komplot, jeg har hørt om det her, er, at Johanne og jeg har aftalt det her forløb for at narre jeres hovedbestyrelse,« forklarede Bjarne Corydon (S). En henvisning til Enhedslistens magtfulde hovedbestyrelse som var på standby for at godkende en eventuel aftale om finansloven og sikre, at partiets politiske ordfører, Johanne Schmidt-Nielsen (EL), og de to andre finanslovforhandlere ikke solgte ud af det socialistiske arvegods.

	Da det kom til stykket blev det dog aldrig nødvendigt at indkalde Enhedslistens hovedbestyrelse. Blot et døgn efter finansministerens sjove historie, trådte han ud af den berømte glasdør i Finansministeriet sammen med Venstre og Konservatives formænd for at præsentere en finanslovaftale.

	Bagefter er der ikke rigtig nogen af parterne som helt forstår, hvorfor det ikke blev til noget. Hvordan det mislykkes for SRSF-regeringen og Enhedslisten at blive enige om en finanslov, der kun drejede sig om at dele penge ud og ikke kræve nogen ind.

	Fra starten planlagde Bjarne Corydon nemlig at lave et roligt og ikke mindst kontrolleret forhandlingsforløb med Enhedslisten, efter at støttepartiet sidste år blev væk fra det »fælles« pressemøde om finanslovaftalen i protest mod indholdet.

	Selv om Venstre i august roste finanslovforslaget ’Vækst og balance’ for at være et »stramt finanslovforslag«, blev der aldrig under hånden taget kontakt til det tidligere regeringsparti for at høre, om det reelt var muligt at lave en aftale (før Lars Løkke Rasmussens bilagssag svækkede Venstres forhandlingsposition, troede regeringen heller ikke på muligheden).

	Hulemøderne

	I stedet holdt Bjarne Corydon en række officielle og uofficielle møder – de såkaldte hulemøder – med Enhedslistens tre finanslovforhandlere, Johanne Schmidt-Nielsen, finansordfører Frank Aaen og gruppeformand Stine Brix.

	Møder, som finansministeren havde håbet, ville resultere i en aftale inden søndag den 24. november, så Folketinget kunne nå at behandle loven inden juleferien.

	Enhedslistens tre finanslovforhandlere var dog allerede gået hjem da finansministeren dagen forinden, lørdag, klokken 21:12 mailede dem et udkast til en aftale og en invitation om at komme til forhandlinger søndag formiddag.

	Da Johanne Schmidt-Nielsen, Frank Aaen og Stine Brix mødtes om morgen på Christiansborg, stod det dem klart, at parterne stadig ikke var kommet hinanden nærmere i, hvad der efterhånden var blevet de to afgørende spørgsmål i forhandlingerne: Ældres ret til et bad to gange om ugen samt obligatoriske arbejsklausuler og kædeansvar for ikke bare staten, men også kommuner og regioner.

	Først efter at Enhedslisten og finansministeren havde mailet frem og tilbage lykkedes det dem at blive enige om at mødes klokken 17:00. Et møde, som blev det tætteste, parterne kom på en finanslovaftale.

	Efter at Bjarne Corydon havde understreget, at »I har røde linjer, og vi har også røde linjer«, snakkede han pludselig om både om obligatoriske arbejdsklausuler og rettigheder til de ældre. Alligevel ønskede finansministeren ikke at skrive rettighederne ind i den såkaldte servicelov.

	»Omvendt. Nogle af de nøglehensyn I har, at det skal være alle borgere – i alle kommuner – det kan vi godt leve op til,« lød det fra Bjarne Corydon.

	Formuleringen fik Enhedslisten til at tro, at han havde fundet en model, som gjorde, at kommunerne ikke kunne undslå sig for at leve op til kravet.

	Da parterne kortvarigt skiltes om aftenen for at diskutere de to spørgsmål decentralt – med henholdvis socialminister Annette Vilhelmsen (SF) og beskæftigelsesminister Mette Frederiksen (S) for bordenden – troede Enhedslisten, at den var hjemme.

	Da Enhedslistens forhandlere spurgte Annette Vilhelmsens embedsmænd, om de kunne garantere, at alle ældre så kunne komme i bad to gange om ugen, var svaret imidlertid nej. Og mødet med Mette Frederiksen afslørede nok, at »der bør bruges arbejdsklausuler« – men at en arbejdsgruppe skulle udrede det.

	Da Enhedslisten derfor mødtes igen med Bjarne Corydon klokken 22:00, var stemningen mildest talt dårligt. Ikke bare støttepartiet, men finansministeren havde troet på et gennembrud i forhandlingerne. Bjarne Corydon mente, at parterne kunne forsvare at tale om en garanti – velvidende at hvis han gav sig, ville Enhedslisten også kræve nagelfaste garantier om arbejdsklausuler og kædeansvar.

	Da Johanne Schmidt-Nielsen henviste til, at Socialministeriets embedsmænd havde været klare i deres afvisning, svarede han:

	»Det kan jo bare stå i vores aftaletekst.«

	’Take it or leave it’

	Dagen efter, om mandagen, ventede Enhedslisten da også forgæves på at blive indkaldt til nye forhandlinger, mens Bjarne Corydon, økonomi- og indenrigsminister Margrethe Vestager (R) i stedet valgte at gøre et sidste forsøg på at presse Enhedslisten ved på et pressemøde klokken 16:00 at fremlægge regeringens foreslåede såkaldte aftaleskitse.

	Regeringen havde nået et punkt, hvor den mente at have givet nok. Nu var det ikke længere et spørgsmål om principper, men en magtkamp. Og Enhedslisten måtte bøje sig.

	Inden parterne den aften så hinanden for næstsidste gang, nåede Johanne Schmidt-Nielsen at sige, at Enhedslisten er klar til at tage et folketingsvalg på spørgsmålet, hvis det kommer så vidt.

	Sidste gang, Bjarne Corydon og Enhedslisten mødtes, var kortvarigt tirsdag klokken 11:00, hvor finansministeren gør det klart, at det var take it or leave it.

	Derefter indkaldte Bjarne Corydon klokken 14:30 Venstre – og senere også Konservative – til de forhandlinger, som syv timer senere endte med en aftale. Forinden mailede Enhedslisten klokken 15:18 Bjarne Corydon, Margrethe Vestager og Holger K. Nielsen et kompromisforslag om at indfase de ældres retskrav. Finansministeren svarede aldrig, så Johanne Schmidt-Nielsen SMS’er ham for at høre, om han havde fået mailen. Hun venter stadig på svar.

