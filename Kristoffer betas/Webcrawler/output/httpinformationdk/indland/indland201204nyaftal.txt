Ny aftale om øget databeskyttelse gælder ikke danske fly
Europa-Parlamentet har godkendt en aftale mellem EU og USA, som giver europæere bedre beskyttelse, når passageroplysninger udleveres til USA. Men på grund af retsforbeholdet har aftalen ingen betydning for passagerer på SAS-fly fra Danmark
Rejsende med SAS fra Københavns Lufthavn Kastrup er ikke omfattet af ny aftale, som EU har indgået med USA på grund af det danske retsforbehold. Aftalen giver EU-borgere en bedre beskyttelse af deres personlige oplysninger, men dette gælder altså ikke, når man forlader Danmark.


 Onsdag godkendte et flertal i Europa-Parlamentet en ny aftale om udveksling af oplysninger om passagerer (de såkaldte PNR-oplysninger), der flyver mellem EU og USA. Den nye aftale forpligter USA til at behandle oplysningerne »på betryggende vis«, som det hedder i en pressemeddelelse fra Justitsministeriet.
Det betyder bl.a., at passagerer får ret til indsigt i egne oplysninger, at personfølsomme oplysninger slettes efter 30 dage, og desuden forpligter USA sig til at sikre databeskyttelse af oplysningerne.
Socialdemokraternes medlem af Europa-Parlamentet Christel Schaldemose har tidligere kritiseret den eksisterende aftale fra 2007, som ingen garantier indeholder, men onsdag stemte hun ligesom resten af den socialdemokratiske gruppe i parlamentet for den nye aftale.
»Jeg er stadig kritisk over for aftalen, men vi er bedre stillet nu, end vi var før. Min begrundelse for at støtte er mere en bekymring for, hvad der ville ske, hvis vi ikke fik en aftale. Så skulle USA forhandle med de enkelte lande, og så ville vi risikere at have en endnu værre beskyttelse for Europas borgere.«
Det danske retsforbehold betyder imidlertid, at de garantier, USA har stillet i den nye aftale, ikke gælder »danskbaserede« flyselskaber. USA er derfor ikke forpligtet til at behandle PNR-oplysningerne »på betryggende vis«, hvis der er tale om passagerer, som flyver med SAS (det eneste danskbaserede flyselskab) fra Danmark. Det gælder såvel danske statsborgere som andre EU-borgere.
Det ser Christel Schaldemose dog ikke noget større problem i.
»Jeg tror, USA vil acceptere en aftale med Danmark, der er magen til EU-aftalen. Vi er en god allieret, så det tror jeg ikke, de vil stille sig i vejen for.«
– Hvad så i mellemtiden?
»Det har jeg faktisk ikke tænkt over. Jeg vil skyde på, at man vil fortsætte den brug, der er i dag.«
– Tror du, USA vil være opmærksomme på det, indtil vi får en aftale?
»Jeg tror ikke, de vil udnytte den mulighed. Men skulle der opstå en konkret sag, tror jeg ikke, de ville tøve med at udnytte det.«
Enhedslistens retsordfører, Pernille Skipper, er modsat Christel Schaldemose stærkt kritisk over for såvel den nye som den gamle aftale om udveksling af PNR-oplysninger.
»Det er stadig nogle ekstremt personlige oplysninger, man udleverer, som USA må opbevare i 10-15 år, og de må samkøres med andre registre og udveksles med andre lande. Det betyder, at man i USA har meget svært ved at holde styr på, hvor oplysningerne ender henne, og vi har ikke nogen garanti for, hvad de lande, de evt. udveksler med, så vil bruge oplysningerne til.«
Selv om det for det meste er banale oplysninger om navn, sædenummer, rejseplan, eller hvor meget bagage man har med, der udveksles, mener Pernille Skipper alligevel, de kan karakteriseres som personfølsomme.
»Det kan godt virke som noget, det ikke gør noget, at en regering opbevarer. Men det er noget, USA vil bruge til at samkøre med andre oplysninger, fordi de vil tegne et billede af den typiske terrorist. Og så kan oplysninger, som virker banale, blive personfølsomme, fordi de kan bruges til at inkriminere folk, som ikke har gjort noget.«
Af med retsforbeholdet
Justitsminister Morten Bødskov (S) var tirsdag og onsdag i Bruxelles som formand for Rådet for Retlige og Indre anliggender for at debattere den nye aftale forud for afstemningen. Han medgiver, at aftalen ikke er en forbedring for passagerer på danskbaserede fly.
»Det er jo resultatet af, at Danmark har et retsforbehold, som fremstår stadig tydeligere som en hæmsko for danskerne. Her betyder det helt konkret, at passagerer om bord på et danskbaseret fly er ringere stillet f.eks. i forhold til at få indsigt i de informationer, USA i forvejen har.«
– Hvordan vil du kompensere for det?
»I første omgang vil vi vurdere, hvilken betydning aftalen får, og hvilken betydning det har, at vi ikke er med i aftalen, og om der på det grundlag kan være en mulighed for, at vi kan lave en aftale med USA. Det er klart, at øverst på min dagsorden står, at jeg vil gøre alt, hvad jeg kan for, at danskerne får den samme beskyttelse som de øvrige europæiske borgere. Men indtil vi har vurderet det og truffet en beslutning, er virkeligheden jo den, at danske flypassagerer er dårligere stillet end f.eks. tyske og franske.«
Hvor lang tid det vil tage at vurdere aftalen og indgå en aftale med USA, kan ministeren ikke sige. Regeringen har i sit regeringsgrundlagt lovet, at retsforbeholdet skal til afstemning i denne regeringsperiode, men Morten Bødskov ikke vil oplyse, hvornår en folkeafstemning skal afholdes.

