Den grønne revolution: 'Vi må gøre det selv'
Heller ikke erhvervslivets grønne ledere tror længere på, at FN kan levere de globale rammer, der baner vej for omstilling til en økonomi fri af kul, olie og gas. Virksomhederne, kommunerne, regeringerne og borgerne må selv skabe det nye, lyder dette års budskab fra Bella Center
Ted Nordhaus nærmest hånede forestllingen om, at det kunne være lykkedes at nå en global klima-aftale under COP15 sidste år, da han tidligere på ugen talte på World Climate Solutions 2010 i Bella Center.


 Der mangler noget i Bella Center. Den store vindmølle snurrer stadig udenfor, og det er samme rammer og samme professionelle set-up som i maj sidste år, da Mandag Morgen afholdt sit World Business Summit om klimaudfordringen. Og som i december, da kongrescentret lagde lokaler til COP15, selve det globale klimatopmøde.
»Der er den behagelige forskel, at jeg kan komme ind i Bella Center,« noterer en af de 100 indbudte talere, Alice Madden, klimarådgiver for staten Colorado.
Madden henviser til, at  hun ligesom tusinder andre måtte vente ude i decemberkulden i timer, da kongrescentret under COP15 blev oversvømmet af forhandlere, lobbyister, ngo'er og mediefolk, der ville være del af dramaet om den globale klima-aftale.
Men det er ikke fraværet af køer eller kulde, der gør forskellen. Det er heller ikke forsamlingen, der som i maj sidste år udgøres af mere end 1.000 ledende aktører fra det globale og hjemlige erhvervsliv og fra klimaprogressive stater og kommuner rundt om i verden. Og emnet er sådan set også det samme som sidst: Hvordan redder vi planeten fra klimakatastrofer?
Dette er World Climate Solutions 2010, international erhvervskonference arrangeret af Mandag Morgen, Nidab Networking, Københavns Kommune og Nordisk Ministerråd, og dét, der mangler, er politisk drama.
Her er fyldt med revolutionære grønne erhvervsfolk, men her er ikke samme intense atmosfære, som da man samledes sidste år. For den internationale politiske forhandlingsproces, som man dengang byggede op til og søgte at påvirke, er paralyseret, måske døende, og håbet om en global aftale forsvundet. Traumerne fra COP15 sidder i væggene, men den storpolitiske dynamik er sivet ud af  mødelokalerne.
Pilgrimsrejsen
Arrangørerne har valgt at invitere en kontroversiel amerikansk skikkelse som hovedtaler, der nærmest håner forestillingen fra sidste år om, at det faktisk kunne være lykkedes at nå en global klima-aftale.
»Da mange tusind diplomater, aktivister og journalister ankom til København i december, var dét, man havde set frem til som afslutningen på 20 års anstrengelser  for at sikre en bindende global begrænsning af CO2-udledningerne, forvandlet til en slags postmoderne spirituel pilgrimsrejse,« siger Ted Nordhaus.
»Med det mener jeg det fænomen, at man går i kirke, fremsiger sin trosbekendelse og nogle gange endda beder til Gud, endskønt man ikke længere tror på, at Gud vil gøre noget som helst for én.«
»Snarere end at bringe verden sammen har København drevet os længere fra hinanden. Verdens ledere rejste fra København uden en aftale og mere splittede end nogensinde omkring, hvordan man skal reducere de globale CO2-udledninger. I dag står vi midt i ruinerne,« siger hovedtaleren fra Bella Centers store scene.
Ted Nordhaus er medstifter af det amerikanske Breakthrough Institute, i 2008 udnævnt som en af Time Magazines årlige 'Miljøets helte', men trods det en meget lidt elsket person blandt miljøorganisationerne i USA, fordi han i flere år før COP15 - og ikke ulig Bjørn Lomborg - talte dunder mod den internationale forhandlingsproces som værende udsigts- og meningsløs. Ligesom han talte - og stadig taler - dunder mod CO2-kvotesystemer, lovregler, støtteordninger og markedsmekanismer som redskaber til at redde klimaet.
Hvor Lomborg siger, at vi bare skal forske massivt i nye energiteknologier og vente nogle årtier på fremkomsten af billige løsninger, siger Nordhaus, at det offentlige blot skal påtage sig at investere massivt i de nye grønne teknologier.
Når Mandag Morgens grønne ildsjæl Erik Rasmussen alligevel har inviteret Ted Nordhaus som key note speaker, må det være for at få slået fast i dette forum af erhvervsfolk, at den ny grønne revolution ikke skal vente hjælp fra FN-processen.
Det bliver også sagt tydeligt af andre. Da DONG Energys administrerende direktør, Anders Eldrup, bliver spurgt fra salen, om han tror på en bindende global klima-aftale, svarer han:
»Nej, jeg tror ikke, det vil ske. Det er for ambitiøst for den verden, vi har. Hvordan skulle den kunne implementeres i denne komplicerede verden?«
Han sekunderes af Andreas Goss, der er CEO for Siemens i Storbritannien og Nordvesteuropa:
»Det er meget usandsynligt med dagens politiske mekanik. Vi har jo fået anskuelsesundervisning i dette rum.«
Vendepunktet
I fraværet af global politisk dynamik og forpligtende klimamål leveret af FN er der kun ét at gøre for folk som de her forsamlede. Som Eldrup formulerer det:
»Vi er nødt til at gøre det selv.«
'Vi' er de grønne erhvervsledere i samarbejde med de kommuner, nationer og civilsamfundsgrupper rundt om i verden, som er besluttede på at stille om til grøn teknologi og fossilfri, klimavenlig energiforsyning. Det er dét, World Climate Council handler om i år.
»Man mærker her på konferencen et meget stærkt signal om, at der er ved at ske en transformation af økonomien,« siger Jules Kortenhorst, chef for den indflydelsesrige grønne fond European Climate Foundation.
»Man kan høre det fra scenen, hvor store selskaber fortæller os, hvor travlt de er optaget af at skabe morgendagens klimavenlige økonomi, og man kan se det på udstillingen,« siger Kortenhorst med henvisning til Bella Centers store udstillingshal, hvor bl.a. diverse skinnende elbiler er linet op.
Den aktuelle rapport fra Klimakommissionen om et fossilfrit Danmark fylder en del på konferencen og synes at markere et afgørende psykologisk vendepunkt. At morgendagens samfund og økonomi skal køre 100 pct. på vedvarende energi virker pludselig som en given ting.
»Vores selskab er enig i stort set alt i rapporten,« siger DONG's Anders Eldrup til Klimakommissionens formand Katherine Richardson.
Nu handler det blot om at komme i gang og komme først.
Energiselskabets direktør beskriver, hvordan DONG i perioden 2008-13 vil halvere forbruget af kul på selskabets danske kraftværker og fordoble forbruget af biomasse.
»Det svarer til, at vi reducerer de totale danske CO2-udledninger med 10 pct.,« påpeger han.
»Jeg har ikke mødt noget andet elselskab i verden med så ambitiøse mål.«
Presset fra øst
I fraværet af incitamenter og pres fra FN-processen er det tydeligt, at dynamikken skal komme af et samarbejde mellem progressive virksomheder og myndigheder med grønne visioner. Guvernør Bill Ritter fra den amerikanske stat Colorado fortæller, hvordan han siden 2006 har arbejdet intenst på at stille den traditionelle olie- og gas-stat om til en 'New energy economy' med 20 pct. CO2-reduktion og 30 pct. vedvarende energi i elforsyningen i 2020 som delmål.
»Indtil nu har vi fået vedtaget 57 stykker lovgivning, der fremmer omstillingen,« siger Ritter.
Man har også fået danske Vestas til at åbne tre og planlægge en fjerde vindmøllefabrik i Colorado med i alt 2.500 arbejdspladser.
Fra San Fransisco fortæller Sean Randolph, chef for Bay Area Council Economic Institute, om Californiens tilsvarende grønne strategi, der bl.a. har sat 33 pct. el fra vedvarende energi som mål for 2020. Og  fra København beretter både overborgmester Frank Jensen (S) og teknik- og miljøborgmester Bo Asmus Kjeldgaard (SF) om kommunens plan om at blive CO2-neutral i 2025.
Hurtigst ude østpå.
»Vort parlament har vedtaget en lov om klimavenlig grøn vækst. Den rummer 30 konkrete køreplaner og er ved at blive implementeret,« fortæller Soogil Young, formand for den sydkoreanske præsidents komité for grøn vækst.
Planen for grøn omstilling omfatter bl.a. en grøn stimuluspakke på over 450 mia. kr., verdens første nationale intelligente elsystem, et højhastighedstognet for hele Sydkorea samt ambitionen om at blive verdens fjerdestørste marked for elbiler.
»'Grøn vækst' er i dag mantraet for udviklingsstrategierne i lande som Sydkorea og Kina,« siger Jules Kortenhorst, der betegner Kina som nu verdens førende på en række af den grønne energis områder.
»Det går så stærkt, at vi i Europa har svært ved at følge med. Dem, vi ser på scenen her i Bella Center, er morgendagens vindere, fordi de har set mulighederne og indretter deres aktiviteter efter dem. Men der er også selskaber og andre, der viser modstand og lobbyer aggressivt mod forandringen. De bliver tabere,« siger Kortenhorst.
Han vil ikke udelukke, at Europa kan gå hen og blive den ny energirevolutions dinosaur, hvis ikke man formår at iværksætte politik og programmer, der accelererer  EU's grønne omstilling.
Det fossilfri samfund er blevet det ny fælles mål. Hvem der kommer først derhen, og om hastigheden bliver tilstrækkelig til at afværge klimakatastroferne, afhænger nu af virksomhederne, de lokale og regionale myndigheder samt de grupper i civilsamfundet, der i FN's fravær kan skabe politisk pres.
»Det kommer an på folk, det kommer an på os,« siger en af de grønne pionerer i Bella Center, markedschef Michael Rasmussen fra Velux.

