Lars Barfoed skal forklare statsløse-kommissorium
Justitsministeren skal blandt andet svare Folketinget på, hvorfor Statsministeriets rolle i sagen om de statsløse ikke skal undersøges. Oppositionen forventer at få indflydelse på det endelige kommissorium


 Justitsminister Lars Barfoed (K) skal nu svare på spørgsmål fra Folketinget om sit ministeriums udkast til kommissoriet for den kommission, der skal undersøge statsløsesagen.
Blandt andet skal ministeren forklare, hvorfor kommissionen ifølge hans foreløbige udkast ikke skal undersøge Statsministeriets eventuelle rolle i sagen.
Og hvorfor kommissionen ikke skal pålægges at undersøge perioden fra januar 2010 til januar 2011, hvor Integrationsministeriet forsømte at orientere de statsløse om deres ret til statsborgerskab.
Lars Barfoed har formelt set ret til selv at udarbejde kommissoriet, fordi undersøgelseskommissionen er nedsat af regeringen og ikke Folketinget. Men han har i en skrivelse til Folketingets Udvalg for Forretningsordenen gjort det klart, at hvis udvalget »måtte ønske en drøftelse af udkastet til kommissorium, er jeg naturligvis indstillet på dette«.
Udvalget har svaret, at det ønsker en sådan drøftelse af kommissoriet, og den er nu blevet sat på dagsordenen ved et udvalgsmøde den 7. april.
Desuden har udvalgsformand Thor Pedersen (V), sendt en række spørgsmål til Lars Barfoed, som udvalget beder om »er besvaret, inden drøftelsen finder sted«.
Til bunds i sagen
Det er SF's medlem af Udvalget for Forretningsordenen Ole Sohn og Enhedslistens medlem Line Barfod, der har stillet spørgsmålene til Lars Barfoed.
De har klare forventninger om, at de vil kunne påvirke det endelige kommissorium.
»Hvis regeringen har en oprigtig interesse i at få afdækket sagen fuldstændig, så vil de også lytte og efterkomme de ønsker, vi har til, hvordan kommissionsarbejdet kan kvalificeres mest muligt,« siger Ole Sohn og tilføjer:
»Det er blandt andet afgørende at få undersøgt Statsministeriets og hele regeringens rolle i denne sag.«
Også Line Barfod lægger vægt på, at Statsministeriet bør inddrages i undersøgelsen.
»Det nytter ikke noget at nedsætte en undersøgelseskommission og så kun gøre arbejdet halvt færdig. Jeg går stærkt ud fra, at justitsministeren vil lytte til os og justere kommissoriet, så undersøgelsen når helt til bunds,« siger hun.
Det var i går ikke muligt at få en kommentar fra justitsminister Lars Barfoed.

