Opråb fra venstrefløjen: S-SF svigter ved at frede boligskatten
S-SF har svoret ikke at ville tage fra husejerne. Men centrum-venstretænketanken Cevea, Arbejderbevægelsens Erhvervsråd og en tidligere S-skatteminister har samme budskab til oppositionspartierne som et væld af eksperter: Drop skattestoppet på ejendomsværdiskatten


 S-SF svigter venstrefløjens principper, når de ikke vil røre boligskatten. Det mener en række markante stemmer på venstrefløjen .
»Ved at afvise boligbeskatning som økonomisk redskab svigter politikerne. Særligt S-SF burde kunne tage et opgør med den politik,« siger Jens Jonatan Steen, direktør for centrumvenstretænketanken Cevea.
Siden 2001 har ejendomsværdiskatten ligget på et fast kronebeløb, og i takt med at boligernes værdi er steget, har skattestoppet derfor udhulet indtægterne fra ejendomsværdiskatten.
Også Arbejderbevægelsens Erhvervsråd mener, at man burde lade ejendomsværdiskatten følge huspriserne.
»Reelt er boligskatten blevet halveret siden 2001. Derfor er det paradoksalt, at man vælger at sænke den hvert år. Men den er bare blevet en hellig ko efterhånden,« siger chefanalytiker Jonas Schytz Juul.
Attraktiv vælgergruppe
Frode Sørensen (S) var skatteminister i SR-regeringens sidste år fra 2000-2001. Han mener, det ville være »rimeligt«, at lade ejendomsværdiskatten følge den almindelige prisudvikling. Når S-SF vægrer sig ved at skrue på boligskatten, skyldes det hensyntagen til en betydningsfuld vælgergruppe, mener han.
»Antallet af folk, der ejer egen bolig er så stor og attraktiv en vælgermasse, at der ikke er nogen, der har mod på at følge vismændenes råd få måneder før et valg. Derfor er debatten så ophidset, som vi ser den med Ole Sohn (SF), der hidser sig op,« siger Frode Sørensen med henvisning til debatten mellem Ole Sohn og Claus Hjort Frederiksen (V) på TV 2 News for nylig.
Halsløs gerning
Socialdemokraternes næstformand og skatteordfører, Nick Hækkerup, mener, det vil være halsløs gerning at pille ved boligskatten nu.
»Vi har en meget stor gruppe boligejere, som er teknisk insolvente. Hvis man hæver boligskatterne, så de må gå fra hus og hjem, vil det være ekstremt uhensigtsmæssigt.«

