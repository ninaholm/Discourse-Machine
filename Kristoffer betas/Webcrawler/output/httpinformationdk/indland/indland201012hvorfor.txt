Hvorfor administrerer vi så meget på universiteterne?
Universiteterne står over for fyringer, og forskerne risikerer dermed at få endnu flere opgaver, der ikke handler om forskning, uddannelse og vidensformidling. Derfor lyder spørgsmålet til universiteternes ledelse og politikerne: Hvad det er for arbejdsopgaver, som universiteterne ikke behøver at løse som følge af personalereduktion?


 Mange danske universiteter ser en tid i møde med afskedigelser. Grundene er flere, og de ansættelseskategorier, som rammes, er også varierende. Men en medarbejderkategori, som med sikkerhed rammes de fleste steder, er de såkaldte TAP-medarbejdere, altså det teknisk-administrative personale.
Dette er en medarbejderkategori, som er vokset kraftigt i de seneste år, og måske er administrationen nogle steder også blevet for tung, som forskellige undersøgelser peger på. Mit ærinde her er dog ikke at forholde mig til, om der er for mange eller for få TAP'er på universiteterne, men derimod at fremsætte det synspunkt, at nogen vil komme til at lave det arbejde, som de fyrede TAP-medarbejdere lavede, medmindre man også fjerner de arbejdsopgaver, som TAP'erne har bestridt. Min bekymring er, at det formentlig er det modsatte scenario, vi (forskere) kan frygte, nemlig at der ikke bliver færre, men nok snarere flere, arbejds- opgaver på fremtidens universitet, som egentlig burde løses netop af TAP-medarbejdere.
Skal løses af andre
Man skal ikke være hverken organisationsteoretiker,  leder eller deslige for at vide - eller kunne regne ud - at en medarbejder i en virksomhed gerne vil have et arbejde at udføre. Stress-studier  peger da også på, at stress  ikke kun forekommer, når en medarbejder har for mange opgaver, men også blandt medarbejdere, som mangler arbejdsopgaver. Så hvis vi antager, at væksten i TAP-området på universiteterne både skyldes et New Public Management-regime, der har kastet en række arbejdsopgaver og dermed nye stillinger af sig, og vi antager, at TAP-medarbejderne har gjort deres for ikke at få stress, dvs. sørget for at få skabt sig nogle arbejdsopgaver, også i de (måske kun få) tilfælde, hvor arbejdsopgaverne ikke hang på træerne, ja, så må antagelsen være, at fyringerne vil betyde, at der er arbejdsopgaver, som nu skal løses af andre.
Bekymrende
Og så er det, at man som forsker bliver bekymret, for vi er en del, der synes, at vi  i forvejen har nok arbejds- opgaver, der ikke først og fremmest handler om forskning, uddannelse og videns- formidling. Og vi er også en del, der synes, at vi ikke behøver flere administrative opgaver. Så kunne universiteternes ledelse og politikere, der jo i høj grad sætter vilkårene for universiteternes ledelse, ikke gøre sig den umage at tydeliggøre, hvad det er for arbejdsopgaver, der skal fjernes som følge af personalereduktion.
I den ideelle verden fyrer man folk, enten fordi der ikke er brug for deres arbejdsudførelse, eller fordi økonomien tilsiger det (og i denne sidste situation justerer man så arbejdsopgaverne efter afskedigelserne). Men verden er ikke altid ideel. I dag varsler man fyringer også i situationer, hvor der både synes at være arbejde nok, og hvor økonomien heller ikke lader til at være et problem. Eller man fyrer pga. økonomisk trængte kår, men uden at overveje, hvilke arbejdsopgaver der dermed også efterfølgende må fjernes.
Hvis fordelingen mellem VIP (videnskabeligt personale) og TAP er blevet skævvredet på de danske universiteter med en for stor andel af TAP-medarbejdere i forhold til VIP-medarbejdere, som nogle undersøgelser peger på, så må det første skridt være at undersøge, hvilke (nyopfundne) teknisk-administrative opgaver, der i første omgang forårsagede væksten i TAP-kategorien på universiteterne, og som er unødvendige og derfor må fjernes igen. Det første skridt er ikke at fyre det teknisk-administrative personale og så lade deres arbejdsopgaver langsomt sive hen til de tilbageværende TAP'ere og VIP'ere.

Nanna Mik-Meyer er lektor i sociologi på Copenhagen Business School

