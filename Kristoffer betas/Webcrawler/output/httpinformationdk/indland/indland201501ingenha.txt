Ingen håndsrækning fra Mette Frederiksen til afviste unge
Justitsministeren afviser at ændre på reglerne, så 194 afviste unge kan få glæde af regeringens løfte om automatisk statsborgerskab til unge, der er født i Danmark og har opført sig ordentligt
Martin Van Tran fra Viborg er en af de 194 unge, der ikke får glæde af regeringens løfte om automatisk statsborgerskab.


 Fordi der fra september vil være adgang til dobbelt statsborgerskab, vil justitsminister Mette Frederiksen (S) ikke »på nuværende tidspunkt« ændre reglerne for, hvem der kan få glæde af regeringens løfte om automatisk statsborgerskab til unge, der er født og opvokset i Danmark og opfører sig ordentligt. Det sker, selv om Justitsministeriet erkender, at det beskedne antal unge, der hidtil har fået gavn af regeringens løfte, »er betydeligt lavere, end Justitsministeriet på forhånd havde forventet«.
Ministerens afvisning af at ændre reglerne fremgår af en orientering, som justitsministeren har sendt til Folketingets Indfødsretsudvalg. Ministerens nej betyder, som Information tidligere har beskrevet, at mindst 194 unge ikke kan få dansk statsborgerskab med en såkaldt erklæring, selv om de er født i Danmark, alle har bestået folkeskolens afgangsprøve med mindst 02 og har en ren straffeattest. De opfylder alle sammen de krav, som regeringen meldte ud, dels i regeringsgrundlaget fra 2011, dels da forslaget om en automatisk adgang til statsborgerskab sidste år blev debatteret i Folketinget.
Fælles for de 194 afviste unge er, at de ikke kan blive løst fra det statsborgerskab, som de har arvet fra deres forældre. Af orienteringen til Indfødsretsudvalget fremgår det, at det er kommet bag på Justitsministeriet, at så mange er blevet afvist i de knap syv måneder, hvor ordningen har eksisteret.
Siden ordningen for unge mellem 18 og 19 år blev indført i juli sidste år, har Statsforvaltningen frem til midten af januar modtaget ca. 468 erklæringer, hvoraf foreløbig 194 er afvist på grund af manglende løsningsattest fra forældrenes statsborgerskab. Det er hidtil kun lykkedes for 13 unge at få dansk statsborgerskab med erklæring, selv om den automatiske adgang var en af grundpillerne i regeringens løfte om at bruge reglerne om statsborgerskab »aktivt til at fremme integration«, som det hed i regeringsgrundlaget.
»Det er i den forbindelse Justitsministeriets vurdering, at det lave antal i det væsentlige skyldes, at problemerne med tilvejebringelsen af dokumentation for løsning fra hidtidige statsborgerskaber har været betydeligt større end forventet«, skriver ministeriet til Indfødsretsudvalget.
Foreslår overgangsordning
Information har derfor bedt ministeriet uddybe, hvad ministeriet havde forventet, men ministeriet ønsker ikke at være særlig konkret. Ministeriet skriver således i en mail til Information, at det »er velkendt, at det kan være meget svært at blive løst fra sit statsborgerskab fra lande som eksempelvis Irak og Vietnam. Det var også forventningen i forbindelse med den nye erklæringsadgang«.
»Desværre har det vist sig, at visse lande, hvorfra løsning normalt er uproblematisk, har problemer med at udstede den nødvendige dokumentation til brug for en erklæring om statsborgerskab. Problemet vil være løst med indførelsen af adgang til dobbelt statsborgerskab den 1. september 2015. De unge, som ikke kan blive løst, og som fylder 19 år inden den 1. september 2015, vil som hidtil kunne søge om statsborgerskab på almindelig vis,« tilføjer Justitsministeriet.
Siden Justitsministeriet via Statsforvaltningen efter sommerferien blev gjort opmærksom på, at adskillige unge fik problemer med at blive løst fra deres forældres statsborgerskab, har ministeriet været i kontakt med den tyrkiske ambassade. I forhold til unge med tyrkisk baggrund har ministeriet udarbejdet, hvad der beskrives som »en model«, som foreløbig kun kan bruges af unge med tyrkisk baggrund. Tyrkiet har dog, bemærker ministeriet, netop oplyst, at det kan tage op til seks måneder at få udstedt en løsningsattest fra de tyrkiske myndigheder. Derefter har Statsforvaltningen sendt brev ud til 119 unge under 19 år og orienteret om modellen, og derudover har ministeriet været i skriftlig kontakt med 24 lande vedrørende løsningsproblematikken. Indtil videre har ministeriet kun fået svar fra otte, og der er ingen oplysninger om, at kontakten har ført til nye løsningsmodeller.
At der ville opstå problemer med løsningsattester for de unge har været gammel viden for Justitsministeriet, der tidligere erfaringsmæssigt har kendt til over 60 lande, hvor der kan være problemer med at blive løst fra et statsborgerskab.
Eva Ersbøll fra Institut for Menneskerettigheder finder, at der bør gives en håndsrækning til alle de unge, som uforskyldt er forhindret i at få gavn af regeringens automatiske statsborgerskab.
»Under alle omstændigheder vil de unge kunne få statsborgerskab ved naturalisation, men da det jo let tager omkring halvandet år i sagsbehandling, vil det være rimeligt at tage særligt hensyn til alle de unge, som ikke selv kan gøre for, at de ikke kan blive løst fra deres fremmede statsborgerskab.«
Eva Ersbøll opfordrer derfor til, at der indføres en overgangsord- ning:
»I hvert fald når dobbelt statsborgerskab indføres fra september, kan man lave en overgangsordning, så alle de unge, der kun er blevet forhindret i at få statsborgerskab ved erklæring, fordi de ikke har kunne skaffe en løsningsattest, får lov til at bruge erklæringsadgangen, selv om de i mellemtiden er blevet 19 år,« lyder hendes forslag.

