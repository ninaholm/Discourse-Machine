Israels blokade af Gaza kaldes for en 'forbrydelse mod menneskeheden'
FN's menneskerets-rapportør mener, at Israel bør indbringes for international domstol


 BEIRUT: Med begrundelsen, at Gaza er "et arnested for terrorister", fastholder Israel den næsten totale blokade af landstriben i strid med den fjerde Geneve-konvention, ifølge hvilken kollektiv afstraffelse er en krigsforbrydelse. 
Presset af øget international opmærksomhed på de 1,5 mio. Gaza-indbyggeres situation tillod Israel tirsdag og onsdag passage af 13 last-biler med nødhjælpsforsyninger til FN-hjælpeorganisationen UNWRA, der bespiser ca. 750.000 flygtninge, hvoraf langt over halvdelen er børn. 
"Men det er ikke nær nok," siger en UNWRA-talsmand, Christopher Gunness, i telefon fra Jerusalem.
"For at holde trit med behovet skal vi have 15 lastbiler ind hver dag. Og siden den 4. november har Israel tilladt i alt 50 lastbiler ud af et samlet behov på 600. Det eneste, vi kan gøre, er at anmode de israelske myndigheder om at lukke op, men Israel afgør suverænt, om det sker."
Gunness fortæller, at Israel har tilbageholdt overførsel af 93.000 dollar, som UNWRA skulle bruge til sundhedstjeneste, vedligeholdelse af skolebygninger, computerindkøb og undervisningsmateriale. 
"Selv blyanter, blæk og papir er omfattet af blokaden", siger han og tilføjer:
"Vi har jo selvsagt en anden definition af 'humanitær hjælp' end Israel, som udelukkende definerer den som mel."
I går besluttede Israels forsvarsminister - efter "indtrængende anmodning" fra det palæstinensiske selvstyres premierminister, Salam Fayyad - at overføre 100 mio. shekel (ca. 150 mio. kr.) til Gaza-banker. Beløbet er ikke tilstrækkeligt, da der ifølge nationalbankchef Jihad al-Wazir kræves et input på mindst 250 mio. shekel for at klarelikviditetskrisen. 
Middelhavets Singapore 
I forbindelse med en session i FN's Råd for Menneskerettigheder i Geneve i går sagde den særlige FN-rapportør for menneskerettigheder i de palæstinensiske områder, Richard Falk, en amerikansk-jødisk juraprofessor, at den kollektive afstraffelse af Gaza "svarer til en forbrydelse mod menneskeheden", og at "ICC (den internationale domstol, red.) bør tage sagen op."
FN-rådet, etableret i 2006 med deltagelse af 47 medlemslande, sluttede to dages debat om Israel med at sende regeringen i Jerusalem i alt 99 anbefalinger.
Israels FN-ambassadør i Geneve, Aharon Leshno Yaar, kaldte ifølge Reuters debatten for "positiv og produktiv", og sagde, at "Israel er forpligtet på at styrke områder, hvor vi gør det godt, og udvikle de områder, der kræver forbedring".
Knap så diplomatisk var Dore Gold, tidligere israelsk FN-ambassadør og talsmand for Ariel Sharon, da han udtalte sig til tv-kanalen al-Jazeera: 
"Menneskeret er først af alt retten til liv," sagde han.
"Hamas sender raketter mod os, og vi har ret til selvforsvar."
Gold gjorde gældende, at Gaza "ikke er besat, men har friheden til blive Middel-havets Singapore med både badestrande og gasforekomster".
Foreholdt, at Israel har aflåst Gaza til lands og til vands, og at det næppe kan kaldes "frihed", svarede Gold, at Hamas bærer ansvaret for Israels inddæmning af Gaza. 
Hamas er problemet
Hamas' voldelige overtagelse af Gaza i juni, angiveligt for at hindre et planlagt Fatah-militærkup, er grunden til - eller undskyldningen for - at EU intet foretager i anledning af Israels blokade. Efter "dybtgående debat" på EU-udenrigsministermødet i mandags - forud for EU-topmødet i dag og i morgen - vedtog udenrigsministrene "principielt at styrke relationerne mellem EU og Israel, specielt vedrørende politisk dialog".
Det hedder videre, at Ministerrådet "insisterer på, at en uddybning af relationerne (skal) opmuntre israelske myndigheder til at gøre mere for at bedre vilkårene på landjorden (øjeblikkelig frysning af bosættelser, og åbning af trafik til Gaza)".
Det uldne ordvalg afspejler ifølge menneskerettighedsfolk uenighed i EU-kredsen om, hvorvidt bissen skal skrues på over for Israels systematiske krænkelser af international lov, eller om man skal forsøge at påvirke den jødiske stat via "dialog".
Storbritannien og Frankrig er stemt for en stramning af tonen, bl.a. ved øget kontrol med Israels ulovlige eksport af frugt fra de besatte områders bosættelser. EU-medlemmer som Tyskland, Tjekkiet og Danmark er tilhængere af en blødere linje, som ikke straffer Israel, endsige forpligter landet til at opføre sig ordentligt. 
Under debatten simrer forholdet til USA og det faktum, at Hamas er på såvel EU's som USA's terrorlister. Så længe Hamas har indflydelse i Gaza - og i de palæstinensiske områder i det hele taget - vil Israel have en "fri hånd" over for den palæstinensiske civilbefolkning, vurderer iagttagere.


