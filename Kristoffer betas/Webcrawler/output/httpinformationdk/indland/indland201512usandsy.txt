Simon Emil Ammitzbøll - den usandsynlige strammer
Liberal Alliance har succes med en politisk formel, som hedder åbne grænser, lukkede kasser og strengere straffe. Bag partiets udlændinge- og retspolitik står en usandsynlig bagmand: De Radikales tidligere indfødsrets- og retsordfører, Simon Emil Ammitzbøll
’Jeg tror, at vi i De Radikale var for fokuserede på Pia Kjærsgaard og for lidt på integrationen,’ siger Simon Emil Ammitzbøll.


 »Har du set vores flag,« spørger Simon Emil Ammitzbøll på vej ind på sit kontor.
Det er svært at undgå.
Den meterhøje flagstang, som er stillet op i anledning af en fødselsdag, læner sig truende ind over de passerende på partiets gang på den del af Christiansborg, som kaldes Ridebanen.
Ganske vist er både træflagstang og silkeflag, med det håndbroderede partinavn, skænket af et betænksomt partimedlem. Men da jeg senest portrætterede Simon Emil Ammitzbøll tilbage i sommeren 2008, var den eneste pyntegenstand på den daværende radikale indfødsrets- og retsordførers kontor en lille bordflagstang med Dannebrog. Ikke fordi der dengang var nogle, som havde fødselsdag. Men fordi Dansk Folkeparti ikke skulle have patent på det at være dansk. En beslutning, Simon Emil Ammitzbøll tog, efter at han i 2005 forgæves havde prøvet at få den daværende radikale gruppeformand, Marianne Jelved, med på ideen om det år at fylde partiets landsmødesal i Nyborg op med de rød-hvide farver.
Politisk køretur
Få måneder efter interviewet den sommer forlod Simon Emil Ammitzbøll imidlertid De Radikale efter at have kritiseret partiet og gruppeformanden, Margrethe Vestager, for at have opgivet modstanden mod 24-års-reglen og tilknytningskravet.
Læs også: Lær at skelne blå fra sort
»Jeg vil hellere gøre rent end arbejde for Margrethe Vestager,« lød det fra Simon Emil Ammitzbøll, inden han begav sig ud på en politisk køretur, som efter et pitstop i det nydannede Borgerligt Centrum kort efter endte i Liberal Alliance.
Simon Emil Ammitzbøll havde ellers forsvoret endnu et partiskifte med henvisning til uenigheden med Liberal Alliances »udlændingepolitik, euro-modstand samt den ultra-liberalistiske økonomiske politik«.
Men Simon Emil Ammitzbøll og Liberal Alliances formand, Anders Samuelsen, indgik et kompromis: Ammitzbøll købte Liberal Alliances maksimumbeskatning på 40 procent, til gengæld for at partiet købte modstanden mod 24-års-reglen. Ammitzbølls tredje kritikpunkt, euro-forbeholdet som Liberal Alliance var, og er, imod at afskaffe, fik det nye partimedlem lov til at have sin egen holdning til, inden han efterfølgende ændrede holdning og også selv blev euro-modstander.
Hvor Anders Samuelsen er den, som maler med de brede penselstrøg, er Simon Emil Ammitzbøll detaljens mester i de politiske forhandlinger. Gruppeformanden har tidligere kaldt det et »fantastisk cadeu«, at han i meningsmålinger er lige så hadet som Pia Kjærsgaard. Hellere hadet af to tredjedele af danskerne, end at ingen ved, hvem han er.
Læs også: LA: Liberal politik er ikke kun for dem, der tjener mest
Simon Emil Ammitzbøll erkender, at partiskiftet til Liberal Alliance kostede ham »stort set« hele hans troværdighed. Når Simon Emil Ammitzbøll i dag ikke mindst kritiseres for at have skiftet holdning i rets- og udlændingepolitikken, svarer han, som den britiske økonom John Maynard Keynes gjorde, da han blev kritiseret for skiftende meninger: Nemlig, at når fakta ændrer sig, er det fornuftigt at skifte holdning.
»Det er de færreste ting, man erkender i enkeltbidder, de fleste erkender man løbende. Man taler om kærlighed ved første blik, men sådan er det jo ikke for mange. Så det er ikke sådan, at jeg husker, at der har været en aha oplevelse,« siger Simon Emil Ammitzbøll.
Mødet med virkeligheden
Simon Emil Ammitzbøll giver tiden som De Radikales retsordfører æren for, at han i dag går ind for strengere straffe for de mest alvorlige forbrydelser. Mødet med virkeligheden fik ham til at indse, at retssystemet ikke er indrettet på, at der er mennesker, som ganske enkelt slet ikke respekterer samfundets regler og love og derfor lever i et parallelsamfund. Ammitzbøll mener stadig, at det virker mod hensigten at bure folk, og ikke mindst unge, inde for mindre lovovertrædelser. Men når det gælder vold, voldtægt, trusler og overgreb mod børn, handler det ikke længere om resocialisering. Så handler det om at beskytte samfundet og potentielle ofre ved at holde gerningsmændene bag lås og slå i en længere periode. Det gælder ikke mindst for rockere og bandemedlemmer.
»Det er lidt specielt i forbindelse med retssager mod rocker- og bandemedlemmer, at man forinden kan læse de lange generalieblade for ting, disse allerede er dømt for, hvilket får én til at tænke: Hvordan fanden kan de så være lukket ud? Derfor mener vi, at man i hvert fald til at starte med på rocker- og bandedelen burde indføre en akkumulering af deres straffe – ikke absolut som i USA, så de kan få flere gange livstid, men op til et loft på 20 år, så man dropper strafrabatterne. Hvis man skal være lidt kynisk, kan man sige, at hvis en rocker sidder inde i 20 år, så er han om ikke andet blevet så gammel, at han nok er blevet mere fredelig med alderen.«
Læs også: Liberal Alliance – ligesom Glistrup, nu også med udlændingepolitik
Tilsvarende peger Ammitzbøll på, at det økonomiske opsving i 00’erne afslørede, at selv i opgangstider kommer nogle grupper af flygtninge og indvandrere ikke i arbejde.
»De Radikale tog udgangspunkt i normalsituationen, nemlig at folk ikke ligger samfundet til last, mens de er her. Hvorimod Liberal Alliance tænker på at sikre dette på forhånd. Da jeg var radikal, ville jeg formulere det sådan: Du kan gifte dig med hvem du vil og tage vedkommende med til Danmark. Hvorimod jeg i dag formulerer det sådan: Du kan gifte dig med hvem du vil og tage vedkommende med til Danmark – hvis I kan forsørge jer selv, ikke begår kriminalitet og ikke modarbejder folkestyret.«
Nok er nok
Ligesom Simon Emil Ammitzbøll har Liberal Alliance også taget en politisk højredrejning, siden partiet – som dengang hed Ny Alliance – kom til verden på sloganet »nok er nok«. En henvisning til, at såkaldt anstændige, eller venstreorienterede om man vil, borgerlige vælgere var trætte af Dansk Folkepartis store indflydelse i dansk politik.
Efter at Gitte Seeberg og Naser Khader havde forladt partiet – som nu havde skiftet navn – gjorde den tilbageværende af stifterne, Anders Samuelsen, det først i 2010 klart, at udlændingepolitikken ikke havde hans interesse (i hvert fald ville han kun kæmpe for fire ting: mere vækst, lavere skatter, en mere effektiv offentlig sektor og større personlig frihed). Og siden, i 2012, overhalede Liberal Alliance så nærmest Dansk Folkeparti højre om i rets- og udlændingepolitikken.
Frygten var dengang, om der nu også var politiske varer nok på hylderne, hvis Liberal Alliance skulle nå det erklærede mål om at gå fra de daværende ni mandater og til 18 ved det næste folketingsvalg.
Læs også: ’Vi er det nye sort – på mere end én måde’
Selv med den nye rets- og udlændingepolitik var der ikke helt så mange mandater. Men ved det seneste folketingsvalg var der alligevel 13 af slagsen, og det er endegyldigt lykkedes Liberal Alliance at slippe af med imaget som liberalistiske nej-sigere a la det oprindelige Fremskridtsparti.
»Jeg tror, at vi i De Radikale var for fokuserede på Pia Kjærsgaard og for lidt på integrationen. Nu vil Liberal Alliance så fokusere mere på integration og mindre på hende. Men det er vigtigt at sige, at det er ud fra et liberalt princip og ikke et nationalkonservativt princip.«
– Er resultatet ikke det samme for den enkelte flygtning eller indvandrer?
»Nej, vi synes, at det skal være lettere for folk, der kan klare sig selv, at komme til Danmark. Det mener Dansk Folkeparti jo ikke. Vi er ligeglade med nationaliteten.«
Hvide Porscher
Efter et par dage og flere aflysninger lykkes det efterfølgende endelig at få en aftale med Simon Emil Ammitzbøll om en fotografering. Fotografen tager ham med hen til Folketingets såkaldte samtaleværelse på første sal, hvor portrætter af rigsdagsmænd – og de var alle mænd – trænges om pladsen. Her falder det almindelige lys ind ad vinduerne ud til Christiansborgs indre slotsgård.
»Du siger bare, hvad jeg skal,« siger Simon Emil Ammitzbøll, som den dag allerede en gang har fået taget et billede: et pasbillede.
»Så får man taget ét billede og tænker: Hold da op, det ser bedre ud, dét som var på valgplakaterne«.
Gruppeformanden er i et mørkeblåt jakkesæt, slipset er stribet, skjorten hvid, og det samme er manchetknapperne. Det er to hvide miniature-Porscher, som han henholdsvis lader køre op eller ned ad manchetten afhængig af temperaturen på Liberal Alliances politiske termometer. I dag kører de opad.

