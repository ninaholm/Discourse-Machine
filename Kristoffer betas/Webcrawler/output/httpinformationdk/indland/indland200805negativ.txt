Negativ omtale rammer indsamling
Danskerne er mådeholdende med donationer til Myanmar, fordi juntaen har spændt ben for nødhjælpsarbejdet. Send flere penge, siger organisationer


 Historierne om Myanmars militær, der scorer nødhjælpsrationer, smitter af på danskernes gavmildhed.
- Hos vores trofaste støtter kan vi se, at de er afventende. De er utrygge over, om nødhjælpen når frem til de rigtige, siger indsamlingschef hos Unicef Danmark, Gitte Jeppesen. 
Det samme oplever Dansk Røde Kors, forklarer pressechef Hans Beck Gregersen. 
- Vi får mange telefonopkald, og folk skriver på vores blog for at høre, hvordan det går. Det lyder jo absurd, at hjælpen bliver bremset, men vi skal ikke vende ryggen til, siger han og fortæller, at Dansk Røde Kors indtil videre har indsamlet 1,85 mio. kr.    
I samme periode har Unicef indsamlet 1,6 mio. kr. til ofrene i Myanmar, mens Folkekirkens Nødhjælp har rejst 616.500 kr. 
Der er ingen opgørelse over, hvor mange penge den negative omtale om tilbageholdt nødhjælp har kostet ofrene. Men når bidragydere dagligt ringer eller mailer til Unicef for få klarhed over situationen, bliver de mødt med det samme svar:
- Nødhjælpen kommer ind i landet. Vi er vant til at arbejde i landet og gør det stadig rimelig uforstyrret. Selvfølgelig vil vi gerne have, at det gik hurtigere. Det er vigtigt, at danskerne fortsætter med at donere, for genopretningsarbejdet bliver langstrakt, uddyber Gitte Jeppesen.
/ritzau

