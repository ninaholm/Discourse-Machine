DR: Corydon afviste ren dansk salgsaftale for DONG-aktier
ATP var klar til at matche den aftale om aktiekøb, som i stedet endte hos Goldman Sachs. Nu ender den ledsagende værditilvækst i skattely, hvor en del af den kunne være endt i statskassen. Vi har lavet den samlet set bedste aftale, fastholder finansministeren
Finansminister Bjarne Corydon og regeringen kunne godt have solgt DONG-aktierne til rent danske investorer, men valgte Goldman Sachs


 Finansminister Bjarne Corydon (S) og regeringen kunne godt have solgt de meget omtalte DONG-aktier til rent danske investorer på vilkår, der matchede dem, som den faktiske køber, investeringsbanken Goldman Sachs, endte med at få.
Regeringen kunne dermed have opnået, at hele den forventede værdistigning på DONG Energys aktier forblev i Danmark og ikke som nu delvis vil blive ført ud af landet via de skattely, som Goldman Sachs betjener sig af.
Det er budskabet i DR-dokumentaren DONG – bag lukkede døre, som sendes på DR1 i aften.
Det var pensionsselskabet ATP, som ifølge DR’s kilder lagde et matchende tilbud på bordet før forhandlingernes afslutning i efteråret 2013, et tilbud som Finansministeriet afviste.
I et parløb med pensionsselskabet PFA var ATP på banen fra forhandlingernes start og endte da også med at købe en aktiepost på 2,2 mia. kr., mens PFA købte for 800 mio. kr. Hovedinvestoren blev Goldman Sachs, der købte DONG-aktier for otte mia. kr. og dermed sikrede sig 17,9 pct. af aktierne.
Det oplyses imidlertid i DR-dokumentaren, at ATP på et tidspunkt i processen besluttede sig for at afgive et mere ambitiøst købsbud. Med kendskab til de vilkår, Finansministeriet ville tilbyde den amerikanske investor, mente pensionsselskabet at kunne leve op til det samme og afgav derfor angiveligt et mere omfattende, matchende tilbud.
ATP’s forhandler, underdirektør Claus Wiinblad, har som andre aktører i DONG-processen fra start underskrevet en fortrolighedsaftale og kan derfor ikke kommentere oplysningen om et særligt købstilbud fra ATP. Af en aktindsigt i listen over møder og dokumenter i hele DONG-sagen, som Information tidligere har opnået, fremgår det imidlertid, at ATP og PFA i starten kommunikerede i fællesskab med Finansministeriet og DONG, indtil der i begyndelsen af september begyndte at optræde særskilte møder med ATP samt dokumenter til og fra ATP. Herunder f.eks. den 12. september 2013 en ’draft proposal’ fra ATP, et foreløbigt forslag, som blev fulgt op med et særligt møde mellem ATP og DONG’s ledelse den 14. september.
Information har tidligere afsløret, at også PensionDanmark tidligt – i juni 2013 – var inde i processen med et tilbud, hvor man ville betale mere pr. DONG-aktie end Goldman Sachs, men til gengæld påtage sig en mindre risiko. Den model ønskede Finansministeriet ikke at arbejde videre med, fik pensionskassen at vide, og selv om man tilbød ministeriet at diskutere vilkårene, vendte ministeriet aldrig tilbage til PensionDanmark. Da pensionskassen senere erfarede, hvordan aftalen med Goldman Sachs var skruet sammen, tilbød man at indtræde i DONG på helt de samme vilkår. Det er for sent, lød meldingen fra Finansministeriet.
En ’misforståelse’
Finansminister Bjarne Corydon vil over for Information hverken be- eller afkræfte, at der på et tidspunkt lå et købstilbud fra ATP, som matchede Goldman Sachs’ bud, og som staten kunne have valgt i stedet.
»Der var en meget lang og struktureret proces, og der var mange aktører inde over, men det tilbud, vi endte med at vælge på skatteydernes vegne, var den samlet set bedste løsning, når man sammenholdt alle de forhold, vi skulle kigge på,« siger finansministeren.
– Men er det rigtigt, at der var et andet og større tilbud fra ATP, som matchede Goldman Sachs’ tilbud?
»Der var en lang proces, hvor en lang række selskaber – ikke bare ATP – havde forskellige tilkendegivelser på bordet, og hvor der var åbent for alle. Vi fulgte spillereglerne omkring den slags forløb og stod til sidst tilbage med det, der samlet set var den bedste løsning for staten.«
– Du svarer ikke på, om der var et ATP-tilbud, der matchede Goldman Sachs?
»Jeg siger, at vi har taget det samlet set bedste, vi kunne få, når vi lagde vægt på alle de hensyn, man skal tage. Vi har afsøgt alle mulige løsninger og fulgt reglerne,« siger Bjarne Corydon.
Hvis hele den udbudte aktiepost i DONG var gået til et eller flere danske pensionsselskaber, var den formodede gevinst ved en kommende børsnotering af DONG forblevet i Danmark. Det meste i de deltagende pensionsselskabers kasser til glæde for deres pensionskunder, men 15 pct. af deres gevinst ville ryge i statskassen i form af skat af pensionsafkastet, til glæde for skatteyderne.
I stedet vil Goldman Sachs nu via et skuffeselskab i Luxembourg sende sin indtjening fra DONG til skattely i Delaware i USA og på Cayman Islands, hvor investeringsbankens anonyme kunder – de egentlige ejere af DONG-aktieposten – kan slippe for at betale skat.
Under de ophedede diskussioner i januar i år om Goldman Sachs-salget sagde Socialdemokraternes finansordfører Jesper Petersen, at »Goldman Sachs har tilkendegivet, at de forventer at betale udbytteskat i Danmark«.
Udtalelsen faldt den 22. januar, blot for at måtte dementeres dagen efter af Jesper Petersen selv, fordi skatteeksperter havde påvist, at Goldman Sachs via sine selskabskonstruktioner faktisk slipper for dansk udbytteskat.
»Det er så enkelt, at det er en information, som jeg har misforstået. Det må jeg beklage, at jeg har viderebragt noget, jeg har misforstået,« sagde ordføreren til Information.
Nu viser DR’s aktindsigt, at Jesper Petersen med sit første udsagn støttede sig meget nøje til et notat fra Finansministeriet, dateret 22. januar. Notatet, der er skrevet af embedsmændene i jeg-form, siger, at »jeg skal da også bemærke, at Goldman Sachs over for Finansministeriet har tilkendegivet, at de forudsætter, at de skal svare udbytteskat i Danmark«.
Det var altså ikke finansordføreren, der havde misforstået noget, men ministeriet der gav forkerte oplysninger.
»Der er en faktuel fejl i det notat fra Finansministeriet, som Jesper Petersen får og bruger. Den bliver rettet, da vi opdager, at det er forkert,« siger Bjarne Corydon.
 

