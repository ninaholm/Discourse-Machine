Justitsministeriet i ny rapport: Strengere straf har ingen effekt
Alternativer til fængselsstraf, såsom samfundstjeneste og afsoning i fodlænke, er det mest effektive middel til at forebygge ny kriminalitet. Strenge fængselsstraffe har i bedste fald ingen virkning og i værste fald en negativ effekt, viser ny rapport fra Justitsministeriet


 Det har ingen effekt på risikoen for ny kriminalitet, når politikere indfører strengere straffe. Det konkluderer Justitsministeriets forskningskontor i en ny rapport, der sammenfatter resultaterne af den nyeste internationale forskning på området. Rapporten henviser blandt andet til undersøgelser, der viser, at det hverken gør nogen forskel at hæve eller sænke straffen. Enkelte undersøgelser antyder, at strengere straffe ligefrem kan medføre en øget risiko for, at den dømte begår ny kriminalitet, mens enkelte andre tegner det modsatte billede.
»Rapporten viser, at de mere indgribende straffe ikke har en større præventiv effekt end alternativerne. Flere studier viser, at det faktisk er bedre at bruge samfundstjeneste og fodlænke end afsoning i fængsler,« siger forskningschef i Justitsministeriet Britta Kyvsgaard.
Rapporten viser desuden, at resocialiserende tiltag som uddannelse og behandling har en positiv indvirkning på risikoen for tilbagefald.
Rapporten er ikke blevet bestilt af ministeriet. Forskningskontoret har på eget initiativ besluttet at opdatere en ældre undersøgelse med den nyeste forskning.
Britta Kyvsgaard afviser, at undersøgelsen er en replik til tidens politiske diskurs om strengere straffe.
»Vi synes, det har været relevant at opdatere vores viden om, hvad der virker, og hvad der ikke virker på området. Der kommer så meget ny forskning, man kan lade sig inspirere af. Og vi håber da, at folk ude i praksis kan bruge rapporten,« siger forskningschefen.
Meget strenge sanktioner
Justitsminister Mette Frederiksen (S) udtaler i en pressemeddelelse, at rapporten viser, hvor vigtigt det er med resocialiserende tiltag, der kan forebygge ny kriminalitet.
»Men det er vigtigt, at understrege, at straf også handler om retsfølelse og om, at vi som samfund skal markere afstandtagen over for forbrydelser. Når der bliver begået alvorlig kriminalitet, skal vi have mulighed for at anvende meget strenge sanktioner,« tilføjer ministeren i pressemeddelelsen.
Socialdemokraternes retsordfører Trine Bramsen mener, at rapportens konklusioner stemmer godt overens med regeringens hidtidige politik, som ifølge hende har haft forebyggelse og resocialisering i højsædet. Regeringen har dog også indført en række strafskærpelser, blandt andet i forhold til bandekriminalitet og doping. Trine Bramsen mener ikke, det på nuværende tidspunkt er relevant at lempe på strafudmålingen generelt. »Men vi har jo lempet i den forstand, at vi bruger fodlænke i langt højere grad end tidligere, ligesom vi har udvidet brugen af pensioner i forhold til overgangen mellem fængsel og samfund,« siger hun.
Det rene anarki
Udmålingen af straf har til alle tider været et tovtrækkeri mellem de tiltag, der forhindrer ny kriminalitet, og tilfredsstillelsen af det, der populært kaldes retsfølelsen. Men i virkeligheden er der et tredje hensyn, som er mindst lige så væsentligt. Det mener lektor i strafferet ved Københavns Universitet Trine Baumbach.
»Selvfølgelig skal vi tage hensyn til, hvad der virker, og hvad der ikke virker. Men uanset hvad er der også et hensyn til offeret, der skal varetages. Offeret er blevet krænket, og den krænkelse skal adresseres strafferetsligt ved, at der er proportionalitet mellem forbrydelsen og straffen,« siger Trine Baumbach. En grov forbrydelse skal altså udløse en hård straf, og en mild forbrydelse en mildere straf, forklarer lektoren. Hensynet til retsfølelsen handler ifølge hende mere om, at vi som samfund oplever, at »retfærdigheden sker fyldest«, når nogen forbryder sig mod samfundets fælles normer.
»Lovlydige borgere skal vide, at de lever i en retsstat, hvor der bliver reageret mod folk, der begår forbrydelser. Så det ikke bliver det rene anarki,« siger hun. Trine Baumbach hæfter sig desuden ved, at der ifølge Justitsministeriets rapport faktisk ikke rigtig er særligt mange tiltag, der har nogen overvældende evne til at nedbringe risikoen for ny kriminalitet. De fleste har enten en meget lille eller tæt på ingen effekt.

