Terma mister milliarder, hvis Danmark dropper JSF-fly
Succesfirmaet Terma, der leverer otte forskellige dele til USA’s nye kampfly Joint Strike Fighter, står til at miste milliardordrer, hvis Danmark vælger det forkerte kampfly


 For den succesrige forsvarsvirksomhed Terma uden for Aarhus er det danske kampflykøb ekstremt vigtigt. Og her der ingen tvivl om, hvilket fly Danmark helst skal vælge. Det skal selvfølgelig være det amerikanske Joint Strike Fighter-fly, som Danmark har bidraget økonomisk til udviklingen af siden 1997.
Den amerikanske flyproducent Lockheed Martin, der producerer JSF, er allerede i dag Termas største kunde.
»Afhængig af hvor mange fly, Lockheed Martin skal producere, har vi ordrer i hus i forbindelse med JSF i størrelsesordenen 1,4 mia. kr.,« siger Jørn Henrik Levy Rasmussen til Information.
»Og det vil formentlig vokse yderligere, hvis Danmark vælger JSF.«
Sofie Amalie Klougart
Alt afhænger af flyvalg
Terma producerer i øjeblikket otte forskellige dele til det nye amerikanske kampfly og har ordrer, der strækker sig i øjeblikket frem til 2019. Og det har ifølge Dansk Metal ført til oprettelsen af flere hundrede nye arbejdspladser.
Efter 2019 afhænger alt imidlertid af, hvilket kampfly Danmark vælger. Og bliver det en af de tre andre kandidater, vil Terma blive hårdt ramt. Det erkender Jørn Henrik Levy Rasmussen.
»De nuværende kontrakter er sikret, men derefter vil der sandsynligvis være et stigende pres fra de øvrige JSF-partnerlande på Lockheed Martin for i stedet at placere opgaver hos dem,« siger han.
Det bekræfter professor Trevor Tayler fra den britiske tænketank Royal United Services Institute for Defense and Security Studies, der er specialist i forsvarsindustri og modkøbsaftaler. Han slår fast, at der ikke er mange muligheder for, at Terma beholder sine lukrative ordrer, hvis Danmark vælger et andet fly. Og det uanset, at den danske stat har postet omkring 2,8 milliarder kroner i udviklingen af Lockheed Martins nye fly.
»Det er helt normalt at miste ordrerne, hvis kontrakten går til et andet firma« siger Trevor Tayler.
»Men det afhænger selvfølgelig af, om Lockheed Martin kan finde en anden og billigere leverandør.«
Godbidder
De ordrer, der er uddelt før kampflykøbet er besluttet, skal blot opfattes som godbidder, der skal lokke Danmark til at vælge JSF, når dagen kommer, understreger den britiske professor.
At det er præcis sådan, Lockheed Martins ordrer hos Terma skal opfattes, bekræfter Lockheed Martins internationale salgschef Yung Le, der netop har været på besøg i Danmark.
»Ordrerne til Terma er et af de midler, vi benytter for at vinde kampflykonkurrencen,« siger han til Information.
Om det så også betyder, at Terma mister ordrerne, hvis Danmark vælger »det forkerte fly«, ønsker han ikke at svare direkte på.
»Når jeg taler med politikerne, ved de udmærket, at JSF er det bedste valg for Danmark,« lyder det diplomatiske svar. De tre andre kandidater i kampflykonkurrencen er amerikanske Boeing med flyet F-18 Super Hornet, det europæiske konsortium Cassidian med flyet Eurofighter Typhoon og de svenske Saab-fabrikker med flyet JAS Gripen Next Generation.
Hvilket fly, Danmark skal købe, skal Folketinget tage stilling til allersenest den 1. juli næste år.
LÆS: Nye modkøbsregler kan spænde ben for dansk flykøb

