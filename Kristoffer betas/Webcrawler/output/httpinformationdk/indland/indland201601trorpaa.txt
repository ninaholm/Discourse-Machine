’Jeg tror på mennesker. Jeg tror mindre på systemer’
Det enkelte menneske skal tilbage i centrum af socialpolitikken, mener social- og indenrigsminister Karen Ellemann. Hun vil give kommunerne friere tøjler til at eksperimentere og rydde ud i lovgivning, der spænder ben for den gode service
’Jeg anerkender fuldt ud, at der er mennesker i det her samfund, der er fattige, og som har sindssygt svært ved at få økonomien til at hænge sammen,’ siger social- og indenrigsminister Karen Ellemann. ’Når man er på kontanthjælp, eller hvis man er på integrationsydelse, så er det midlertidige ydelser, og det er ikke ydelser, hvor man har masser af frie midler til at skeje ud. Det er jeg helt med på’.


 Efter mere end fem års adskillelse er Indenrigsministeriet og Socialministeriet igen samlet under ét tag. Og det er præcis sådan, det skal være. I hvert fald hvis man spørger social- og indenrigsminister Karen Ellemann (V), der også sad på posten, sidste gang ministerierne delte adresse i 2010.
Det er nemlig i kommunerne, borgerne møder det offentlige ansigt til ansigt. Derfor er Karen Ellemann godt tilfreds med igen at være både kommunernes og de udsatte borgeres minister, fortæller hun til Information, der har inviteret sig selv til en kop kaffe og en snak om liberal socialpolitik i ministeriet.
»Som liberal regering er vi jo tilhængere af en stærk decentral offentlig sektor,« siger ministeren.
»Hele det kommunale selvstyre er for mig den vigtigste model for, hvordan hverdagen fungerer i vores samfund. Og jeg møder meget ofte lokale frustrationer, når vi fra centralt hold tror, at vi kan regulere ting meget detaljeret.«
Derfor har hun netop inviteret landets kommuner til at deltage i et eksperiment, der kan give dem mere frihed til at bestemme selv. Ideen er at lade en række kommuner deltage i et »frikommuneforsøg«, hvor kommunerne sammen kan udvikle nye måder at løse de kommunale opgaver på. Også på det sociale område. »Jeg tror, kommunerne har rigtig gode ideer til, hvordan man i højere gad kan lykkes med en helhedsorienteret indsats, der handler om at hjælpe et menneske,« siger ministeren.
Hun er parat til at lempe lovgivningen på nogle områder, hvis det viser sig, at forskellige love spænder ben for hinanden. Som eksempel nævner hun indsatsen over for socialt udsatte familier, hvor hele tre forskellige lovkomplekser kan spille sammen.
»Hvis nogle kommuner i forsøget finder ud af, at de hellere vil bruge én koordinerende sagsbehandler til at hjælpe en familie, og der er behov for en lempelse, må vi se på det,« siger hun.
Personligt ansvar
Frikommuneforsøget er første led i en værdikamp, som Karen Ellemann har tænkt sig at indlede. En kamp, der handler om at genskabe tilliden, fleksibiliteten og det personlige ansvar i mødet mellem borgerne og det offentlige.
»For mig betyder det at være liberal, at jeg tror på mennesker frem for på systemer,« som hun gentager flere gange i løbet af interviewet.
»Men jeg ved godt, at det er de radikales slogan.«
»Vi skal give folk evnen til at tage et personligt ansvar. Både som fagpersoner og som mennesker. Man møder rigtig mange mennesker i det her samfund, der siger, at de bliver omklamret i det offentlige system på en måde, hvor man slet ikke hører på, hvad der reelt skal til for at understøtte, at de kan blive herrer i eget liv.«
Kommunerne skal derfor have mere frihed til at støtte det enkelte menneskes behov, mener ministeren.
– Håber du også, at kommunerne i det nye frikommuneprojekt finder nye måder at spare penge på?
»Frikommuneprojektet er ikke en spareøvelse. For mig er det ikke en entydigt økonomisk diskussion. Det er en grundlæggende diskussion om, hvad det egentlig koster vores samfund, både økonomisk og menneskeligt, at så mange mennesker ikke er en del af fællesskabet. Det har kæmpe menneskelige konsekvenser, hvis folk ikke er i stand til at tage personligt ansvar for deres liv, og for deres børn, hvis de er forældre.«
Læs også: Ni kommuner bliver frikommuner
Sidste juli blev regeringen og Kommunernes Landsforening enige om at spare eller »omprioritere«, 2,4 milliarder kroner på kommunernes budget de næste fire år. Regeringen vil til gengæld returnere en del af pengene, øremærket til borgernære serviceområder i kommunerne. Herunder den såkaldte værdighedsmilliard til de ældre.
– Lugter det ikke mere af detailstyring af kommunernes økonomi, end af liberalt, kommunalt selvstyre?
»Nej, tværtimod. Omprioriteringsbidraget viser jo netop respekt for det kommunale selvstyre. Hvis vi skal lykkes med at prioritere ting som sundhedsvæsnet, hvor vi diskuterer kræftbehandling og medicinpriser, så er vi nødt til at prioritere midlerne derhen, hvor opgaverne ligger.«
»Men du har en pointe i forhold til værdighedsmilliarden. Vi vil meget nødig detailstyre, hvordan kommunerne laver politik. Men værdighedsmilliarden har været en vigtig prioritet for vores støttepartier.«
Kerneliberalt
Regeringen er i løbet af sit første halve år ved magten blevet anklaget for at sparke nedad og føre en asocial politik. Blandt andet i forbindelse med vedtagelsen af kontanthjælpsloftet og den såkaldte integrationsydelse. Flere af kritikerne har været Venstre-medlemmer, der er skiftet til andre partier i protest over regeringens politik.
I december kritiserede Venstres tidligere socialordfører Eyvind Vesselbo regeringen for at have misforstået, hvad det vil sige at føre en liberal socialpolitik. I hans øjne handler det om at støtte dem, der har det sværest, mens andre kan klare sig selv.
»Regeringen marginaliserer næsten dagligt flere grupper med den politik, den fører,« sagde han til Information.
Men det passer ikke, mener Karen Ellemann.
»Vi gør noget, som er kerneliberalt, nemlig at sige, at der skal være et loft over, hvor mange ydelser man kan få, når man er på passiv forsørgelse (kontanthjælpsloftet, red.). Det gør vi ud fra en klar ideologi om, at det skal kunne betale sig at arbejde. Nogen vil gerne gøre det til en entydig diskussion om ydelser. Men den liberale socialpolitik går ud på, at vi skal have en viden om, hvad der egentlig virker,« siger hun.
– Mens man så finder ud af, hvad der virker, kan man vel godt diskutere, hvilket ydelsesniveau der skal være til for eksempel kontanthjælpsmodtagere?
»Jeg anerkender fuldt ud, at der er mennesker i det her samfund, der er fattige, og som har sindssygt svært ved at få økonomien til at hænge sammen. Når man er på kontanthjælp, eller hvis man er på integrationsydelse, så er det midlertidige ydelser, og det er ikke ydelser, hvor man har masser af frie midler til at skeje ud. Det er jeg helt med på.«
– Skaber kontanthjælpsloftet og integrationsydelsen fattigdom?
»Den diskussion tager jeg hjertens gerne. Vi afskaffede fattigdomsgrænsen, fordi det er en teknisk grænse, der absolut ikke siger noget som helst om, hvem der har brug for hjælp i det her samfund. En hjemløs på førtidspension er måske ikke teknisk set fattig. Men vi kan nok godt blive enige om, at det menneske har brug for hjælp. Så man rammer forkert, hvis man kun ser på, hvem der er økonomisk fattige.«
– Kan en økonomisk fattigdomsgrænse ikke være en indikator for, hvem der er fattige?
»Det kan det sikkert sagtens. Jeg vil bare ikke glemme alle de andre, som har behov for hjælp til at kunne tage ansvar i deres eget liv og få ejerskab i eget liv. Jeg tror på mennesker. Jeg tror mindre på systemer.«

