Løkke åbner klimamøde og tror på aftale
Statsminister Lars Løkke har åbnet FN's klimakonference. Han tror på en global klimaaftale i næste uge, når 110 stats- og regeringschefer samles


 Viljen til at lave en global klimaaftale er til stede, men det bliver svært, lyder det fra statsminister Lars Løkke Rasmussen (V), som netop har åbnet FN's klimakonference i Bella Center i København.
 - Uenigheder kan overvindes, hvis den politiske vilje er til stede. Det tror jeg på, den er, siger statsministeren til de delegerede fra 193 lande.
 Stats- og regeringschefer fra 110 lande kroner konferencen sidst i næste uge med et topmøde, som efter planen skal ende med en politisk aftale, som dæmper CO2 udledningen, klimaforandringerne og konsekvensen af dem.
  - Det er vores opgave at hjælpe dem, som allerede lider og at levere løsninger på lang sigt på de stigende problemer med global opvarmning, fastslår Lars Løkke Rasmussen.
 - Jeg er sikker på, at ingen i denne sal undervurderer vanskelighederne, vi står overfor, når vi skal finde en fælles tilgang de næste to uger, siger Løkke.
 Han understreger, at de mange regerings- og statsledere ikke er kommet for at tale men for at handle, understreger statsministeren. 
 - Vi kan forandre, og vi skal forandre, siger den danske statsminister, der opfordrer alle forhandlere til at lægge sig i selen for at opnår en ambitiøs klimaaftale i "Hopenhagen".
 De mange delegere må kigge forgæves i materialet efter en souvenir fra Danmark. I stedet kan de glæde sig over, at pengene til de traditionelle konferencegaver er gået til 11 legater til klimastuderende fra hele verden.

