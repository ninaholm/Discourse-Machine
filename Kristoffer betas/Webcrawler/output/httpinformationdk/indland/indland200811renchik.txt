Det er 'ren chikane' og 'lovsjusk'
I dag udløber høringsfristen for integrationsminister Birthe Rønn Hornbechs forslag om stramning af tålt ophold, den såkaldte tuneserlov


 Fire hverdage... 
Så kort et tidsrum har integrationsminister Birthe Rønn Hornbech (V) givet en række myndigheder og organisationer til at afgive høringssvar om L 69, som er ministerens lovforslag om bl.a. skærpet meldepligt for udlændinge på tålt ophold (den såkaldte tuneserlov).
Den ultrakorte høringsperiode er faldet flere kritikere for brystet. 
De peger på, at Hornbech selv i sine bøger har forholdt sig yderst kritisk til hastebehandlinger i Folketinget, f.eks. i bogen 'Så gik der politik i det'. Her kritiserer Hornbech over adskillige sider "unødvendig hastelovgivning, der er båret af hurtigt opståede stemninger i pressen og befolkningen."
En markant kritiker af L 69 er tidligere VS-folketingsmedlem Preben Wilhjelm: 
"Sikke en gang lovsjusk. Fjerene falder af ministeren, må man sige! Så vidtrækkende administrative afgørelser hører ikke hjemme i en retsstat," siger han og opfordrer Folketinget til at afvise forslaget, fordi "det er så krænkende for retssikerheden, at man må tage principiel afstand. Det nytter ikke at rette kommaer."
Meldepligt stopper ingen
Men hvis man alligevel ser på lovforslagets substans, så finder Wilhjelm det "fuldstændig umotiveret", at den skærpede meldepligt kommer til at omfatte alle på tålt ophold - og ikke blot de, der vurderes som værende til fare for statens sikkerhed.
"Hovedparten af de, der er på tålt ophold, har intet med statens sikkerhed at gøre. Derfor må man som minimum adskille de to kategorier," siger han.
Derudover undrer han sig over, hvordan en daglig meldepligt hos politiet på Center Sandholm vil mindske risikoen for terror: 
"Vil en dedikeret terrorist lade sig standse af en daglig meldepligt? Næppe," mener Wilhjelm og henviser til, at det er muligt med offentlige transportmidler at komme frem og tilbage til Århus (hvor karikaturtegneren Kurt Westergaard bor, red.), også selv om forslaget om daglig meldepligt samt pligt til natophold i Sandholm træder i kraft. 
Endelig ser han ingen grund til, at meldepligten kun skal gælde i Sandholm.
"Hvis staten vil forvisse sig om, hvor i landet bestemte personer opholder sig, så kan man indføre en meldepligt på landets politistationer. Det er ren chikane, at det absolut skal være i Sandholm," mener han.
Unødvendigt lovforslag
Lektor Jonas Christoffersen fra Københavns Universitet har svært ved at se, hvad lovforslaget skal gøre godt for. 
"Hvis vi lægger til grund, at tuneseren er farlig, så vil en daglig meldepligt ikke medføre nogen mærkbart øget sikkerhed for Westergaard. Det vil stadig være muligt at rejse fra Nordsjælland til Århus," forklarer han og tilføjer, at det inden for rammerne af den gældende udlændingelov allerede er muligt at stramme meldepligten.
- Og hvis tuneseren ikke er farlig?
"Så er situationen jo en helt anden. For så bliver han udsat for et unødvendigt indgreb, for så er der vist ingen grund til en daglig meldepligt," svarer Christoffersen, der opfordrer Folketinget til i stedet at se nærmere på, hvorfor myndighederne hidtil ikke har håndhævet opholdspligten.
"Hvis myndighederne i mange tilfælde og i flere år har set gennem fingre med overholdelse af opholdspligten, og der ikke er sket noget ved det, hvorfor så ikke ophæve opholdspligten for de pågældende udlændinge?" spørger han.
'Vældigt vidtgående'
Advokat Thorkild Høyer finder lovforslaget "vældigt vidtgående". Hans største kritikpunkt er, at forslaget indeholder straffelignende sanktioner uden skygge af den retssikkerhed, man normalt har, hvis man idømmes en straf.
"Hverken politiet eller Udlændingeservice er en domstol, og forslaget er derfor i strid med Den Europæiske Menneskerettighedskonvention," vurderer Høyer, der finder det oplagt at få sagen prøvet for menneskerettighedsdomstolen.
Rigspolitiets Udlændingeafdeling afviser at kommentere L 69, og det har heller ikke været muligt at få en kommentar fra Integrationsministeriet. 


