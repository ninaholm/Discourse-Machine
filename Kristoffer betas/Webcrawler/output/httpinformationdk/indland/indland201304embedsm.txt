Embedsmændenes forklaring: Vi er inkompetente
Det er mindre skadeligt for fuldmægtigene i Integrations-ministeriets Indfødsretskontor, hvis de var uvidende og uopmærksomme, da de gav statsløse afslag på statsborgerskab i strid med konventionerne, end hvis de fulgte ordre imod bedre vidende


 Det er topembedsmænd og fremtrædende politikere, der trækker overskrifter i pressen, når de for åbne døre bliver afhørt af undersøgelseskommissioner. Tag eksempelvis sidste uges afhøring i Skattesagskommissionen af forhenværende departementschef i Skatteministeriet Peter Loft. Mindre opmærksomhed er der omkring de mange afhøringer af menige embedsmænd. Men også for dem kan der være meget på spil.
De seneste ugers afhøringer i Statsløsekommissionen har givet et indblik i den ubehagelige situation, som sådanne lavere rangerende embedsmænd typisk befinder sig i: At deres fremtidige karriere kan blive bremset, alene fordi de i fortiden har fulgt instrukser fra deres foresatte.
Kommissionen har afhørt en lang række fuldmægtige i Integrationsministeriets Indfødsretskontor. Det var dem, der som sagsbehandlere oftest underskrev de ulovlige afslag på statsborgerskab til statsløse, som er årsagen til nedsættelsen af kommissionen.
Kommissionens udspørger, advokat Poul Heidmann, har især fokuseret på perioden fra februar 2009 til januar 2010. Det var ifølge de foreliggende oplysninger allerede et år forinden, i februar 2008, at overordnede jurister i Indfødsretskontoret opdagede, at kontoret havde behandlet ansøgninger om statsborgerskab fra statsløse unge i strid med to FN-konventioner, som indfødsretsloven forpligter ministeriet til at følge.
I en periode blev behandlingen af de statsløses ansøgninger sat i bero, men i februar 2009 fik embedsmændene fra højeste sted i ministeriet besked om igen at begynde at behandle sagerne, og det skulle vel at mærke ske efter samme retningslinjer som alle andre sager.
Der skulle altså ikke tages hensyn til statsløses særlige retskrav, og i realiteten fik embedsmændene dermed instruks om at udstede ulovlige afslag på statsborgerskab til de statsløse.
En praksis, der fik lov at fortsætte frem til januar 2010, hvor integrationsminister Birthe Rønn Hornbech endelig traf beslutning om at rette ind efter konventionerne.
‘Ingen erindring’
De fuldmægtige, der underskrev afslag i strid med konventionerne, har samstemmende forklaret, at de slet ikke kendte til konventionerne og ikke havde hæftet sig ved indfødsretslovens bemærkninger om de statsløses retskrav.
Juristerne måtte ellers forventes at kende retsgrundlaget inden for det relativt begrænsede indfødsretsområde. Også hvis de vitterligt ikke kendte konventionerne, blev de ved flere lejligheder gjort opmærksom på dem. Blandt andet ved møder i kontoret fik de at vide, at der var et problem med statsløses rettigheder efter konventionerne. Det blev oplyst, at statsløse skulle »optages under lempeligere vilkår«, og at man længere oppe i ministeriet var ved at fastlægge den praksis, kontoret fremover skulle følge. Det fremgår af mødereferater og andet skriftligt materiale, som kommissionen er i besiddelse af.
Når de fuldmægtige selv stødte på sager om statsløse, gav de ikke desto mindre gang på gang afslag, selv om der ikke kunne herske tvivl om, at afgørelserne var lodret i strid med konventionerne – hvis man ellers kendte til konventionerne.
Flere fuldmægtige forklarede, at de »ingen erindring« havde om at være blevet oplyst om konventionerne. Andre sagde, at de måske nok var blevet oplyst om konventionerne, men at det ikke havde givet dem anledning til at undersøge, hvad der så faktisk stod i konventionerne eller i lovbemærkningerne til indfødsretsloven, hvor de blev gengivet. Og heller ikke i den kommenterede indfødsretslov, der ellers blev benyttet flittigt som opslagsværk i kontoret, havde de fuldmægtige læst om konventionerne. I hvert fald havde de »ingen erindring« om det.
»Jeg ville naturligvis ikke have behandlet sagerne på denne her måde, hvis jeg havde vidst, at det var i strid med konventionen,« forklarede en af de fuldmægtige og understregede ligesom flere af de andre, at hun antog, at hendes foresatte havde styr på sagen, og at det derfor ikke ville give problemer at følge deres instrukser om at behandle de statsløse på samme måde som alle andre ansøgere.
Bekymrende alternativer
At ingen af de fuldmægtige jurister efter at være blevet oplyst om problemerne med konventionerne, tog sig de fem minutter, det ville tage at undersøge selve indholdet af de ganske simple konventioner eller af indfødsretslovens bemærkninger om de statsløses retskrav, før de gav afslag på statsborgerskab til statsløse, forekommer mildest talt usandsynligt.
Utvivlsomt skal deres forklaringer da også ses i lyset af, at de ud fra en juridisk betragtning står bedre, hvis de blot har været udygtige og uopmærksomme, end hvis de imod bedre vidende har underskrevet ulovlige afslag.
Sikkert er det, at juristerne stod i en særdeles vanskelig situation, hvis de faktisk var klar over, at de ville komme til at begå ulovligheder ved at følge de instrukser, som de fik af deres foresatte, og som i sidste ende kom fra integrationsminister Birthe Rønn Hornbech. De burde i så fald have nægtet at følge instrukserne, og når man befinder sig i bunden af den hierarkiske struktur i et ministerium, ville det være aldeles uhørt.
Tilbage står, at juristerne enten har handlet bevidst ulovligt og over for kommissionen dækker over det. Eller også skal man tro deres egen forklaring, og i så fald er de inkompetente til deres arbejde. Ingen af delene synes særlig betryggende.

