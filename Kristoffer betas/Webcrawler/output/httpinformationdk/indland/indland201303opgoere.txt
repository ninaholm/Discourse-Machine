’Opgøret har fundet sted’
Uddannelsesminister Morten Østergaard mener, at han allerede har ændret universiteterne i retning af mere frihed og mindre ensidig fokus på anvendelighed. En egentlig reform af ledelsesstrukturen er dog ikke på vej


 »Der har allerede været et paradigmeskift,« siger uddannelsesminister Morten Østergaard. David Budtz Pedersens kritik af, at videnskaben er forsvundet ud af forskningspolitikken, er rammende for den tidligere regering, men ikke den nuværende, mener han: »Jeg kan sagtens nikke genkendende til kritikken af hele tankegangen om ’fra forskning til faktura’ som vitterligt var en voldsom instrumentalisering af forskningen. Men jeg synes, at jeg vi har gjort op med den tankegang. Jeg forsøger netop at understøtte friheden på universiteterne,« siger Morten Østergaard. Han nævner indførelsen af treårige basisbevillinger og afskaffelsen af forbuddet imod gruppeeksamener som eksempler på områder, hvor han har givet universiteterne mere frihed.
»Især de treårige basisbevillinger er afgørende for at sikre en stabil økonomi på universiteterne og dermed større frihed,« siger Morten Østergaard.
Paradoks
Og universiteterne har brug for den frihed, mener han. Paradokset er med Morten Østergaards ord, at »jo større frihed, man giver, jo større gennemslagskraft får forskningen.« Dermed mener han også, at de sidste 10 år forskningspolitik har slået fejl:
»I de 10 år, hvor man enøjet har kigget på, hvordan forskningen kan blive til fakturaer, er resultaterne udeblevet. Så vi må styrke vores excellente forskningsmiljøer. Fordi vi faktisk tror, at det er en bedre vej til at opnå det, som også vores forgængere ønskede: Nemlig, at vi bliver bedre til at omsætte forskningen til noget, som også de, der ikke lige går og forsker på universiteterne, kan leve af.«
— Har forskerne tilstrækkeligt frie rammer, som det er nu?
»Det er et svært spørgsmål, hvornår der er frihed nok. Jeg har som sagt allerede taget en del initiativer, og min måde at styre den her sektor på, er ved at lave mål, og så give frihed til at opnå dem. Et af målene er at åbne sig mod samfundet, det mener jeg er en moderne måde at forstå videnskaben på. Det afspejler sig også i de udviklingskontrakter, jeg har lavet med universiteterne. Hvor vi er gået fra at have 80 målpunkter til at have fem. Det er udtryk for en mere moderne måde at styre på: Her er målet, hvordan I kommer derhen er op til jeg, men vi holder jer op på det.«
— Men hvad synes du så om ledelsesstrukturen på universiteterne?
»Der har været ekstremt meget fokus på strukturen de seneste år. Uanset hvordan man anskuer det, så mener jeg ikke, at strukturen alene er afgørende for resultaterne. Vi er et af de lande i verden, der investerer mest i forskning, men koblingen til det omkringliggende samfund er ikke stor nok. Min holdning er, at al god forskning kan anvendes. Og det er også forskerens opgave at sørge for, at de, der i det omkringliggende samfund kunne drage nytte af forskningen, rent faktisk bliver gjort bekendt med resultaterne. Uanset om det handler om usund livsstil eller CO2-udledning.«
— Kan man lede et universitet som man leder en virksomhed?
»Nej, man kan ikke lede et universitet som man leder en pølsefabrik. Men nogle gange hører jeg også det synspunkt, at god forskning kun drives i et ledelsesfrit rum, og det skal man ikke sætte næsen op efter. Vi bruger de her godt og vel 20 milliarder kroner på det om året, og selvfølgelig interesserer vi os for, hvad det fører til. Men det er vigtigt at diskutere, hvad der giver det danske samfund mest for de store investeringer i forskning. Er det ved at sidde snævert og diktere, hvor den næste store opdagelse kommer? Eller er det snarere at sikre nogle stærke forskningsmiljøer med relativt frie rammer, ud fra en forståelse af, at alt god forskning kan anvendes.? Jeg hælder klart mere til det sidste end mine forgængere gjorde.«
— Men kommer der så ændringer i ledelsesstrukturen på universiteterne?
»Der er et bredt flertal for den nuværende universitetsreform i Folketinget, så jeg tror ikke man skal regne med, at svundne tider kommer tilbage, men at det handler om at udvikle sig fremadrettet. Og i forhold til den forkætrede bibliometri (registrering af publikationer i tidsskrifter m.m., red.) så vil jeg sige, at der ikke er sammenhæng mellem, hvor meget det rent faktisk betyder i kroner og ører – og så diskussionen heraf. Det er beskedent hvad den flytter af penge, og det er ofte det, som fremdrages, når man kritiserer strukturen. På min egen tid på universitetet var der et begreb, som hed nulforskere. Dem som aldrig lavede noget, som af andre bedømmes som værende væsentligt nok til at kunne optages i et tidsskrift. Det er heller ikke gunstigt, hvis vi søger hen imod et fravær af ledelse, som gør at vi igen skal have nulforskere.«
Ikke svært
Morten Østergaard oplever ikke, at det er svært at få andre politikere, embedsmændene og den brede befolkning til at forstå, at universiteterne har brug for frihed:
»Regeringens politik er klar – den står sådan set i regeringsgrundlaget: Vi ønsker stærke institutioner med store frihedsgrader. Den sti, man er gået ad i de seneste 10 år, har ikke været den rigtige, for den har ikke haft nogen effekt. Så nej, det er ikke svært at argumentere for et paradigmeskift, når resultaterne ikke er der.«
— Men hvornår vil forskerne begynde at opleve, det skift, du taler om?
»Jeg oplever, når jeg kommer rundt til universiteterne, at man mener, at der allerede er sket et klart skift. Og jeg har lige været til Videnskabernes Selskabs årsmøde, og også der høster regeringens politik anerkendelse. Så det er min oplevelse, at man ganske markant støtter op om regeringens politik. Mit billede er, at den nye dagsorden er slået igennem.«

