’Hvis nok mennesker gør det, bliver det tilladt’
Hvis nok mennesker cykler hen over fortovet, får de ret. For sådan er tidsånden, lyder det fra historiker Henrik Jensen om Københavns Kommunes cykelstrategi
Massen får ret. I trafikken og i sproget. Men det er kun et problem, hvis samfundet bliver en børnehave, siger historiker Henrik Jensen.


 
	I weekendens Moderne Tider-tillæg blev det beskrevet, hvordan Københavns Kommune i flere tilfælde indretter byens trafikale infrastruktur ud fra de lovbrud, cyklister begår.

	Der cykles mod ensretningen, drejes til højre for rødt og krydses hen over fortove og pladser, men i stedet for at lade ordensmagten slå ned med bøder, er der en række eksempler på, at den ureglementerede adfærd gøres lovlig ved hjælp af særligt anlagte cykelstier og højresvingsbaner.

	Information har ringet til historiker Henrik Jensen, lektor ved Institut for Kultur og Identitet på Roskilde Universitet og forfatter til blandt andet bogen Det faderløse samfund.

– Henrik Jensen, fortæl os, hvad er denne form for myndighedsudøvelse udtryk for?

	»Det er udtryk for autoritetstab. Man har ikke længere stemmen til at håndhæve, at det er forbudt, så man lader være. Man vil ikke stable sig op. Man vil ikke konfrontere unødigt.«

– Er det tidsånden?

	»Det er tidsånden. Det er stemningen. Det er meget svært at argumentere for, at nogen skal gøre noget, de ikke vil. Det er på samme måde med retskrivningen: Hvis folk begynder at skrive majonæse, så får de ret. Hvis de cykler hen over fortovet, får de ret. Det er meget enkelt, men meget anderledes end tidligere.«

– Er det et problem?

	»Det er et problem, hvis hele samfundet bliver til en børnehave. Det hele begynder med, at børn ikke opdrages til, at der er ting, man ikke må, grænser, man skal overholde. Det fortrænger vi. Hver enkelt forestiller sig, at der er en særlig lov, der gælder for mig. Det bærer vi med ind i skolen, der har kæmpestore disciplinproblemer, sådan at ressourcerne bruges på at skabe orden. På den måde har det karakter af en infantilisering. Vi tumler hver især rundt med vores eget lille projekt. Vi har hovedet fuld af egne gøremål og har i stigende grad svært ved at acceptere andre folks tilstedeværelse i byrummet. Det er også det, der gør, at vi vader over gaden, når vi skal over gaden – uanset at der er et fodgængerfelt 50 meter længere fremme.«

– Snakker du også om dig selv her?

	»Ja. Tidsånden kæmper man forgæves imod.«

– Er der ikke også noget positivt at sige om denne mangel på autoritetstro?

	»Jo, altså, da jeg var ung, var det nok sådan, at man stoppede unødigt meget for rødt lys. Jeg boede i det centrale Slagelse, og selv sent om aftenen kunne jeg kigge ud af vinduet og se folk komme gående, alene, og stoppe op foran rødt lys og glo, uden at der var en bil i nærheden. Det var sådan på den led. Men gradvis er det eroderet. Også fordi folk rejser meget. Ingen fodgænger i New York eller Sydeuropa ville jo stoppe for rødt. Andre folks vaner påvirker en, og sådan er det også for mig.«

– Kan det ligefrem anses for et demokratisk fremskridt, når myndighederne indretter byrummet efter folks adfærd? Et udtryk for at masserne gør deres indflydelse gældende?

	»Man kan sige, at massen har fået ret. Hvis nok mennesker gør de her ting, så bliver det tilladt. Men spørgsmålet er, om det er udtryk for en aktiv stillingtagen eller udtryk for, at man sejler med i en bølgebevægelse uden at tænke nærmere over det. Massen kan være en slags kollektiv ubevidsthed. Det er ikke parallelt med bevidst oprørstrang eller antiautoritær adfærd.«

– Hvor ender denne sejltur henne?

	»Det er spørgsmålet. Det problematiske er, hvis vi når dertil, hvor folk ikke ved, hvad der er forkert. Jeg kan godt leve med, at folk går eller cykler over for rødt, så længe de ved, at det er forkert. Så er det moralske perspektiv ikke væk. Men hvis folk tænker, ’Hvorfor fanden står den røde mand og blinker’, så har vi problemet.«

	 

