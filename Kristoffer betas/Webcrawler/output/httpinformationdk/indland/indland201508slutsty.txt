Slut med at have styr på riget og landet – på papir
’Tænk sig, at vi ikke skulle have råd til det længere,’ lyder det fra Dansk Folkeparti efter at Hoffet og Statsministeriet har besluttet at indstille udgivelsen af Hof & stat. Historikere er i oprør over beslutningen


 Efter 280 år er det slut. Det sidste punktum er sat i Kongelig Dansk Hof- og Statskalender, som er den officielle titel på statshåndbogen, som er udgivet siden 1734, hvor den var på tysk.
»Det er lidt af en historisk bog, men tiderne er løbet fra økonomien,« siger kontorchef i Kabinetssekretariatet, Bjarne Grønfeldt om Hof & stat, som bogen populært kaldes.
Dronningens kabinetssekretær og Statsministeriets departementschef, som siden 1933 formelt har været ansvarlig for udgivelsen af den kongeblå moppedreng, har derfor besluttet, at 2014 blev den sidste udgave – i hvert fald i bogform.
»Hof- og statskalenderen vil ikke længere blive udgivet i bogform, og den udkommer under ingen omstændigheder i 2015. Hvorvidt den kan fortsætte i elektronisk form på et senere tidspunkt er for tidligt at sige noget om. Der er jo nogle, som fortsat ønsker, at den skal udgives, nemlig en række historikere og arkivfolk. Men det økonomiske grundlag for at udgive den mangler. Helt kontant så trykkes den i et antal – og så er der jo et antal ministerier og så videre, der har frieksemplarer – og de få, der køber den, kan slet ikke bære det,« siger Bjarne Grønfeldt.
Af samme årsag blev Hof og stat allerede i 2014 forkortet til 370 sider mod 1.641 året forinden og prisen tilsvarende sat ned fra 2.275 til 1.385 kroner. Men lige meget hjalp det altså.
Den danske historiske forening opfordrer dog i et brev til Folketingets kulturudvalg til, at det i det mindste bør være muligt at videreføre Hof & stat – med reducerede omkostninger – i elektronisk form.
»Der er tale om et meget vigtigt hjælpemiddel for mange historikere, der beskæftiger sig med den offentlige administration og hele embedsværket. Både struktur og funktion afspejles gennem en meget lang periode. Hertil kommer værdien som et biografisk leksikon for mange generationer af embedsmænd,« skriver foreningen.
Hof & stat var oprindeligt et redskab for den enevældige konge til at få overblik over det hurtigt voksende embedsværk, og men siden blev den også en vejviser for alle andre over, hvordan det offentlige Danmark er skruet sammen, og hvem der besidder de øverste stillinger. Her er Grundloven, kongehuset og dets historie, navne på samtlige danske ordensdekorerede, udenlandske ambassader i Danmark, Folketinget, domstolene og en oversigt over landets regeringer siden 1848 opremset, før statshåndbogen trawler gennem hele regeringsapparatet foruden Grønland, Færøerne, kommuner, amter og de vigtigste organisationer.
Hver eneste institution, regeringskontor, amtsgård, sammenslutning, toldcenter, teknisk skole, forening, direktorat, kirkeforsamling og så videre er forsynet med postadresse, telefonnummer, internet- og mailadresse. Og bagerst i bogen finder man registret over de tusindvis af danskere, hvis job, tillidshverv, ordensgrader eller andre forhold fører dem direkte ind i Hof & Stat.
Statskalenderen er blevet opdateret dagligt af en redaktion, så værkets elektroniske del, Danmark.dk, konstant var på omgangshøjde med virkeligheden. Men bogudgaven udkom kun en gang om året.
Dansk Folkepartis kulturordfører, Alex Ahrendtsen, er overrasket – og bedrøvet – over beslutningen om at indstille udgivelsen af Hof & stat og vil nu bede kulturminister Bertel Haarder (V) om en forklaring:
»Tænk sig, at vi ikke skulle have råd til det længere. Det forstår jeg ikke. For eftertiden er de bøger jo en guldgrube, og det er jo stadig småpenge, vi snakker om,« siger Alex Ahrendtsen.

