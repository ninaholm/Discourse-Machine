Universiteter dropper at tjene penge på salg af forskning
Ingen universiteter forventer i dag at tjene penge på at sælge forskningsbaseret viden og teknikker til erhvervslivet. I stedet ser de indsatsen som en investering i at få spredt forskningen og få den til at gøre nytte, konkluderer ny DEA-rapport
 
	Den politiske debat var i starten af 00’erne præget af en række succeshistorier om, hvordan forskning fra amerikanske universiteter på få år havde udviklet sig til succesfulde virksomheder, særligt inden for biotekindustrien. Det skabte stor opmærksomhed omkring forskning som en motor for innovation og etablering af vækstvirksomheder. Foto: Jakob Dall


 
	Både universiteter, forskere og virksomheder dumper i en ny rapport VK-regeringens ’Fra forskning til faktura’-satsning fra 2001. Indsatsen har fra starten været baseret på urealistiske politiske forventninger til, hvad universitetsopfindelser er værd, siger forfatteren bag, Maria Theresa Norn, seniorkonsulent i tænketanken DEA.

	»’Fra forskning til faktura’ er en overforsimplet måde at se på forskningens bidrag til erhvervslivet og til dansk økonomi. For universitetsforskning er ikke tiltænkt at udløse en faktura,« siger Maria Theresa Norn.

	Med satsningen fulgte en forventning om, at universiteterne skulle kunne generere betydelige indtægter fra kommercialisering af forskningsresultater. Men i praksis er virksomhederne ikke villige til at betale det store for en opfindelse, de selv skal udvikle på i årevis, før den måske bliver klar til markedet. På den måde har det økonomiske fokus ikke hjulpet vidensoverførslen fra universiteter til erhvervsliv, siger Maria Theresa Norn.

	»Forventningerne til, at universiteterne skulle kunne tjene penge her og nu har været med til at skævvride indsatsen. Det, der giver værdi, er, at forskergruppen bag patentet har en kontakt til erhvervslivet og sørger for, at deres forskning er relevant,« siger hun.

	Eksempelvis har man på DTU for nylig forhandlet en lille licensaftale med en større dansk virksomhed hjem.

	Her var det vigtigste ikke, hvad man fik for aftalen, men at virksomheden på den baggrund kan investere 20 millioner kroner i et forskningssamarbejde med universitetet om opfindelsen.

	Tanken bag fakturaen

	Rapporten er blevet til på baggrund af dansk og udenlandsk forskning i emnet og ud fra knap 70 interviews med universiteter, erhvervsliv og myndigheder. Maria Theresa Norn har selv skrevet ph.d. på området og siger, at Danmark, ligesom mange andre lande, har overvurderet, hvor mange virksomheder og penge, der kan komme direkte ud af universiteternes teknologioverførselsindsats.

	Den politiske debat var i starten af 00’erne præget af en række succeshistorier om, hvordan forskning fra amerikanske universiteter på få år havde udviklet sig til succesfulde virksomheder, særligt inden for biotekindustrien. Det skabte stor opmærksomhed omkring forskning som en motor for innovation og etablering af vækstvirksomheder. Derfor stirrede man sig for blind på det direkte økonomiske afkast af forskningen, mener Maria Theresa Norn.

	»I stedet skal man nok se universiteterne som leverandør af delelementer og input, som andre skulle arbejde videre med.«

	»Når forskning er bedst, er det en legobrik, som skal kombineres med rigtig mange andre brikker, som skal videreudvikles og modnes, inden den kan blive til noget,« siger hun.

	I USA har nogle universiteter ganske vist tjent mange penge, men det har været på helt skelsættende opfindelser. Eksempelvis har Stanford University tjent penge på nogle af de mest grundlæggende teknologier bag biotekindustrien og algoritmen bag Googles søgemaskine. Men almindelige universiteters patenter er i sig selv ikke meget værd. I stedet skal man først måle universiteternes bidrag længere nede i fødekæden, mener hun.

	Stadig knaster

	Det har universiteterne også forstået i dag, og ingen universiteter forventer i dag at tjene penge på teknologioverførsel. Men de er samtidig pålagt en række forskellige opgaver, som nogle gange kommer i konflikt med hinanden.

	»Universiteterne er blevet tvunget til at blive lidt skizofrene i deres arbejde. For på den ene side skal de stadig beskytte offentlige opfindelser mod at blive udnyttet af erhvervslivet. Der er en masse krav og regler, de skal overholde. På den anden side skal de også sørge for, at forskningen bliver nyttiggjort, og de skal hive licensaftaler hjem,« siger Maria Theresa Norn.

	»I dag måler vi teknologioverførsel på noget andet end det, vi reelt ønsker at fremme,« konstaterer hun.

	Eksempelvis er der i regeringens nye innovationsstrategi et mål om, at universiteterne fordobler antallet af licens-, salgs- og optionsaftaler frem mod 2020. Derfor bruger universiteterne fortsat uhensigtsmæssigt mange ressourcer på at forhandle om rettigheder til mulige fremtidige opfindelser, selv om det er de færreste projekter, der bliver så store, at det bliver relevant at dele afkastet.

	Uddannelsesminister Morten Østergaard (R) har allerede fået forelagt rapportens konklusioner, og han er villig til at diskutere de politiske rammer, hvis de i virkeligheden står i vejen for samarbejdet med virksomhederne.

	»Jeg er bestemt ikke afvisende over for at se på de lovgivningsmæssige rammer. Det interessante er, hvordan vi kan få det til at blive en del af universitetskulturen og forskningskulturen, at man overvejer hvordan man kan bringe sin viden i spil, og hvilke virksomheder den kunne blive relevant for.«

	»Men måske er der opstået en kultur af, at man af frygt for at forære et guldæg væk har gennemført store forhandlinger om selv det mindste lille skrabeæg,« siger Morten Østergaard.

