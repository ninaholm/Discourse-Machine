Længslen efter at føle sig som ét
Yoga har for længst bidt sig fast i danskerne som mere end blot fysisk træning. Flere dropper ligefrem deres akademiske karriere for at hellige sig yogaen på fuld tid. Det er den stærke følelse af fællesskab, der for mange udfylder et hul i livet, viser nyt antropologisk speciale
En større international undersøgelse har påvist, at de fleste begynder på yoga for at træne deres fysik, men at de i højere grad fortsætter for at udvikle sig spirituelt.


 »Det bliver ligesom en organisme, der ånder,« fortæller en af interviewpersonerne i et nyt antropologisk speciale om den oplevelse, hun har, når hun dyrker yoga med sit hold. Følelsen af en flok, der trækker vejret ind og ud samtidig, pulserer sammen, gør det samme, bevæger sig samlet.
Yoga bliver for mange et nyt stærkt fællesskab, som er mindst lige så vigtig for dem som selve de fysiske yogaøvelser, fortæller kandidat i pædagogisk antropologi Ann Benedikte Hansen, der har skrevet specialet ved DPU, Aarhus Universitet.
»Nogle omtaler deres fællesskab som en familie, at være en del af familien. Der ligger nogle ret stærke følelser i det, og en identifikation i at være en del af det fællesskab,« siger Ann B. Hansen.
Flere end seks pct. af danskerne dyrker yoga, og tendensen er opadgående. Derfor satte Ann B. Hansen sig for som en af de første herhjemme at undersøge fænomenet med antropologiske briller. I tre måneder har hun lavet feltarbejde på Hamsa Yoga Studio på Nørrebro i København, og gennem interviews og observationer har hun forsøgt at sætte ord på interessen og den kultur, der opstår omkring den, og som har vokset sig stor i Danmark gennem det seneste årti.
Ind i en anden verden
De mennesker, hun har undersøgt, har lignet hende selv til forveksling, og det er blevet mere og mere udbredt, at man bruger antropologi til at afdække skjulte mønstre i hjemlige kulturer.
»Før var hovedinteressen for antropologien måske at tage langt væk til en stamme i Ny Guinea, men nu er der opstået en erkendelse af, at der er masser at udforske i vores egen vestlige kultur. Særligt menneskers sociale og kulturelle verdener har antropologiens interesse,« siger Ann B. Hansen.
Netop yoga er et udtryk for et af de fællesskaber, der opstår i vores postmoderne kultur. I dag stykker vi vores liv sammen af mange forskellige relationer, og eksempelvis kan et yoga-fællesskab strække sig ud over de almindelige geografiske grænser, fortæller hun.
»Vi er ikke bare en del af ét fællesskab, men en del af mange små fællesskaber, som vi skaber vores identitet ud fra. Det var det, jeg også så på yogaskolen, at særligt identiteten i fællesskabet er vigtig. Den er uløseligt forbundet med den kropslige praksis, som udvikler sig til en følelse af et ’vi’.«
Helt konkret fornemmer man overgangen til noget andet, lige så snart man nærmer sig døren til yogaskolen. Der er tændt stearinlys, og inden for døren dufter der af røgelse, blid musik spiller på anlægget. Ud over de fælles ritualer er der sociale koder for, hvordan man agerer, lige så snart man træder ind i rummet. Man folder yogamåtten ud, sidder med lukkede øjne og slapper af, indtil yogatimen går i gang.
»Der var tit nogle, der gav udtryk for, at hold da op, det er ligesom at komme ind i anden verden,« siger Ann B. Hansen om overgangen fra det trafikerede hverdagsliv på Nørrebro til den tilstand af ro, der er målet på yogaskolen.
Det spirituelle tales ned
En større international undersøgelse fra RMIT Universitetet i Melbourne, Australien har påvist, at de fleste begynder på yoga for at træne deres fysik. Men de fortsætter mere for at udvikle sig spirituelt.
Nogle af Ann B. Hansens interviewpersoner har selv med tårer i øjnene fortalt, hvordan yoga har hjulpet dem til at klare en hektisk hverdag og har været med til at skabe grundlæggende ændringer i deres liv. Flere har ligefrem droppet deres akademiske karriere for at blive yogalærere på fuld tid, i hvert fald for en periode.
»Nogle af dem, som jeg interviewede, var akademikere, som interesserede sig mindre og mindre for det, de var uddannet i, mens yoga i stigende grad var dér, hvor deres interesse, venner og liv var,« fortæller hun.
Oprindeligt stammer den klassiske yoga fra Indien, hvor den traditionelt har været forbundet med mystik og hellige mænd. Den moderne form for yoga har gennemgået store forandringer siden da og har udviklet sig til et globalt fænomen. Men der er stadig en spirituel undertone. På den yogaskole, som Ann B. Hansen har undersøgt, begynder yogatimen med et fælles mantra, ’OM’, så stemmerne bliver til én. Ofte indleder yogalæreren med en historie fra hverdagen, som så bliver overordnet tema for timen. Men faktisk bliver det spirituelle talt ned, siger Ann B. Hansen.
»Vi lever i en meget sekulariseret del af verden, hvor det guddommelige kan virke fremmed for mange. Men det spirituelle formål med yogaen ligger der hele tiden under neden. Mantraet skal minde os om, at vi er en del af en større sammenhæng, noget universelt, som vi stammer fra. En af yogalærerne sagde under en time, at yoga er at vende tilbage til sig selv.«
Som det er sket for så mange andre antropologer, er Ann B. Hansen nu blevet en del af den kultur, hun har undersøgt. Man bliver nødt til at komme tæt på for at forstå kulturen, man er nødt til at gå ind i det med krop og sjæl, man bliver venner med folk for at komme tæt nok på, og så bliver man native, forklarer hun.
»Jeg er blevet enormt glad for at dyrke yoga og er måske blevet en del af familien.«

