12 spørgsmål til partiernes finansordførere
Information har bedt partiernes finansordførere svare på 12 spørgsmål om den økonomiske vækst


 Information har bedt partiernes finansordførere svare på 12 spørgsmål om den økonomiske vækst. Her følger alle spørgsmål og svar, fra venstre side af folketingssalen mod højre.
Liberal Alliance og Dansk Folkeparti har ikke ønsket at deltage.
Spørgsmål 1: Data fra Danmark, EU, USA og Japan viser en entydig langtidstendens over de seneste 50 år: Faldende BNP-vækstrater (uanset fluktuationer over de enkelte år). Må vi ikke se i øjnene, at tiderne med høje vækstrater i de vestlige økonomer hører fortiden til?
Frank Aaen (EL): Jo. I Danmark er væksttendensen endnu lavere en eksempelvis USA. Siden 2001 har den gennemsnitlige vækst været på under én pct. om året.
Ole Sohn (SF): Formentlig jo.
Morten Bødskov (S): Meget tyder på, at de vestlige økonomier ikke kan opnå vækstrater på 10-12 pct. som fx en række af de asiatiske økonomier præsterer for tiden. Det er dog ikke ensbetydende med, at vi ikke kan øge den danske vækst langt over det niveau, vi ser for tiden. Det er socialdemokraternes mål, at vi med den rette kickstart af økonomien og med målrettede initiativer på uddannelses- og forskningsområdet kan nå stabile rater igen indenfor nogle år. Men det kræver, at vi investerer klogt og målrettet.
Morten Østergaard (R): Det er ikke ligegyldigt, hvilken vækst man har, men vi skal aldrig acceptere at blive en lavvækst økonomi. Der har selvfølgelig været historisk høje vækstrater da kvinderne kom ud på arbejdsmarkedet og da samfundet blev industrialiseret, som næppe kan matches i dag. Men skal Danmark have noget at leve af og folk have jobs, så skal vi hele tiden være i vækst - en bæredygtig vækst. Vi kan bruge vores egen grønne omstilling til at skabe grundlag for eksport af cleantech. Det kan vi leve af - også uden at belaste miljøet.
Mike Legarth (K): Vi har brug for en stabil udvikling med vækst i samfundet, så vi også i fremtiden er et rigt land, der har råd til at tage sig af de udsatte.
Jacob Jensen (V): Det er klart, at vi i forhold til et historisk perspektiv er under meget stærkere konkurrence fra eksempelvis Østen og Sydamerika, som gør, at væksten i verden fordeler sig anderledes. Så vi skal kæmpe hårdere for at få vækstrater i stil med det, vi har kendt tidligere.
 
Spørgsmål 2: At kæmpe sig til en vis moderat vækst er i dag forbundet med stadigt voksende omkostninger i form af miljø- og klimabelastning, ressourceudtømning, pres på mennesker. Er det holdbart?
Frank Aaen (EL): Nej det er ikke holdbart. Væksten går i øvrigt også ud over vores fællesskaber, f.eks. vores demokratiske liv.
Ole Sohn (SF): Vi er helt uenige med præmissen. På mange måder er vækst en forudsætning for at løse miljø-, ressource- og klimaproblemer. SF satser af den grund på vækst indenfor miljø- og energiklimateknologien. Krisen har også tydelig vist, at interessen for at løse miljøproblemer – i særlig grad klimaproblemerne – aftager katastrofalt under en krise. Det har altid været en forkert tankegang, at økonomisk vækst er det samme som en vækst i ressourceforbrug og forurening – det er helt forskellige ting.
Morten Bødskov (S): Vækst og bæredygtigt miljø er ikke to ting, der udelukker hinanden, hvis vi gør det på den rigtige måde. Der er enorme vækstpotentialer i produktion af f.eks. grønne teknologier, genanvendelse af affald og produktion af økologiske fødevarer. En væsentlig forudsætning for, at de potentialer kan realiseres er, at Folketinget viser vejen med ambitiøse nationale mål.
Morten Østergaard (R): Sammenhængen mellem vækst og miljø behøver ikke at være negativ. F.eks. er der et stort vækstpotentiale i energieffektivisering og en renere biltrafik. Klima- og miljøudfordringerne kræver udvikling af ny teknologi, som kan skabe vækst og beskæftigelse.
Mike Legarth (K): Ja, vækst er holdbart. Vækst omfatter nye ideer, innovation og udvikling, og vi skal hele tiden udvikle nye teknologier, hvis vi skal være i stand til at løse fremtidens udfordringer. Svaret er bestemt ikke at sætte det hele i stå og vente på, vi er tilbage på stenalderniveau.
Jacob Jensen (V): Hvis vi skal have forventninger om en fremadrettet vækst, så skal den være bæredygtig i forhold til miljø og klima. Derfor er det fint, at vi i Danmark satser på og er dygtige til vækst inden for områder som miljøteknologi og energiudstyr, så vi kan have en vækst herhjemme og påvirke væksten i verden, så den bliver mere bæredygtig. For det er ikke holdbart at køre videre i det gamle industrispor.
 
Spørgsmål 3: Væksten søges i øjeblikket genskabt ved en vekslen mellem offentlige investeringer og stimuluspakker, der får underskuddet til at vokse, og efterfølgende stramninger og nedskæringer, der bremser vækstmulighederne. Er det en holdbar langtidsstrategi?
Frank Aaen (EL): Nej det er helt uholdbart. Offentlige investeringer i klimarenovering er en god idé, men stimuluspakker som eksempelvis skattelettelser til boligejere har kun en meget kortvarig væksteffekt, puster boligboblen yderligere op og fremmer forbrug, der ikke er bæredygtigt.
Ole Sohn (SF): Den økonomiske politik er vigtig, fordi den kan sætte gang i væksten. Men den kan naturligvis ikke understøtte væksten i mange år – netop på grund af underskuds- og gældsproblemer forbundet hermed. Derfor er S og SF’s svar en kickstart og så gældsnedbringelse fra 2013 – og en grøn, vækstskabende erhvervspolitik.
Morten Bødskov (S): Danmark har lige nu brug for en markant økonomisk kickstart. Hvis vi ikke gør det, så risikerer vi, at langtidsledigheden øges endnu mere og at vi kan se frem til mange år med nulvækst eller lavvækst. Når vi har fået væksten op med en kombination af offentlige investeringer og bedre muligheder for private investeringer, skal vi selvfølgelig overveje, om der skal lægges en dæmper på økonomien. Det er ansvarlig økonomisk politik. Men efter alt at dømme ligger behovet for dæmpning af økonomien langt ude i fremtiden.
Morten Østergaard (R): Der vil formentlig altid blive ført konjunkturpolitik i Danmark og resten af verden med det formål at gøre udsvingene mindre. Man sætter aktivitet i gang, når der er afmatning og holder igen, når væksten er selvbærende. Men man skal jo gøre det klogt, som f.eks. med den Klimajobplan vi har foreslået, som vil give 7.000 nye grønne jobs. Men den strukturelle udfordring skal også løses. Derfor skal vi lave reformer, som sikrer tilstrækkeligt med arbejdskraft.
Mike Legarth (K): En ansvarlig økonomi med balance i de offentlige kasser kombineret med gode erhvervsvilkår, det nødvendige arbejdsudbud og et højt kompetenceniveau er den væsentligste forudsætning for en stabil vækst på lang sigt.
Jacob Jensen (V): På den korte bane kan man have behov for at justere på hastigheden. Det er tidspunkter, hvor man skal lette foden på speederen, og andre hvor man skal trykke lidt på bremsen. Men i den langsigtede strategi, skal man forfølge en fast linje. For os betyder det reformdagsorden og mindre gældsætning. Små vækstpakker på f.eks. 10 mia. kr. undgår vi ikke, og det er også fornuftigt nok, hvis man kan dosere det rigtigt.
 
Spørgsmål 4: En genskabt, mærkbar international vækst vil betyde et globalt forbrug, der presser råvare- og energipriserne op og dermed udhuler væksten og forstærker inflationen, siger mange økonomer. Er det holdbart?
Frank Aaen (EL): Nej. I de rige lande skal vi ikke længere have vækst i BNP. Til gengæld skal der være plads til vækst i de fattige lande, så flere løftes ud af dyb fattigdom.
Ole Sohn (SF): Højere råvare- og energipriser er en stor fordel, for det vil understøtte en udvikling i retning af mindre råvare- og energiforbrug og overgang til genbrug, genanvendelse og vedvarende energi. Det er derimod rigtigt, at store udsving i priserne fra år til år giver en masse problemer.
Morten Bødskov (S): En af de helt store udfordringer for Danmark er at gøre sig mere uafhængig af f.eks. olie, gas og begrænsede råvarer. Det kan vi bl.a. gøre ved at satse endnu mere på bæredygtig energiproduktion, grønne teknologier og genanvendelse af produkter. Det vil reducere Danmarks sårbarhed overfor internationale konjunkturdyk.
Morten Østergaard (R): Verden har oplevet store vækstperioder uden tilsvarende stigninger i råvarer priser. Hvis oliepriserne stiger vil markederne søge efter nye og billigere i løsninger i vedvarende energi. Her har Danmark en stærk industri, som hvis de kan demonstrere at deres produkter har løst udfordringen på hjemmemarkedet, vil have gode muligheder for grøn eksport.
Mike Legarth (K): Ja, det er holdbart, så længe vi taler om realvækst. Men hvis væksten skal baseres på et oppustet offentligt overforbrug, som Socialdemokratiet og SF bygger deres økonomiske politik på, ja, så fører det til hul i statskassen, øget gældsætning, højere renteniveau og mere inflation.
Jacob Jensen (V): Gør man ikke noget anderledes end tidligere, vil det betyde øget efterspørgsel på råvarer og energi, og dermed presses priserne op. Men Danmark har siden 1970’erne fordoblet BNP uden at øge energiforbruget, bl.a. ved energieffektivisering og ny teknologi. Det kan vi også gøre fremadrettet, og jeg tror sagtens, vi kan have et stigende globalt forbrug uden at presse råvare- og energipriser, hvis vi gør det rigtigt.
 
Spørgsmål 5: De modeller, der som DREAM-modellen styrer regeringens økonomiske politik, forudsætter en idealiseret markedsøkonomi, som ikke findes i virkeligheden. Derfor opstår der jævnligt uønskede effekter. Er det ikke tid for nye modeller med et afsæt i den virkelige økonomi frem for i idealiserede forestillinger?
Frank Aaen (EL): Jo bestemt. Vi har i Enhedslisten længe været utilfredse med de fremherskende økonomiske modeller og i forlængelse heraf stort set alle økonomers holdninger. Derfor vil vi også have en mere alsidig sammensætning af de økonomiske vismænd, så vi kan få forskellige synspunkter frem i den økonomiske debat.
Ole Sohn (SF): Mon ikke alle modeller har den ambition? Men de forbliver jo uperfekte gengivelser af virkeligheden. Det, der er brug for, er i langt højere grad at bruge de på mange måder glimrende miljø- og energimodeller, der faktisk findes integreret med de økonomiske modeller, så miljø- og energiaspekterne får en mere fremtrædende plads i debatten og beslutningsprocessen.
Morten Bødskov (S): Det er korrekt, at markedet bestemt ikke opfører sig som lærebøgerne på økonomistudiet foreskriver. Derfor er det også vigtigt, at vi får en regering, der selv tager stilling til, hvornår økonomien skal stramme og hvornår der er behov for at føre ekspansiv finans- og pengepolitik. DREAM-modellen er ikke den eneste sandhed.
Morten Østergaard (R): Der skal være nogle spilleregler, når man diskuterer økonomisk politik. Og man må anerkende, at økonomer – trods fejl – er i stand til at konstruere modeller, der afspejler hvordan økonomien ændrer sig, når vi politikere træffer beslutninger. Det synes jeg, man skal respektere og tage udgangspunkt i. Det er ikke det samme som, at man lader sig styre af modeller som f.eks. DREAM. Men som politiker skal man turde se konsekvensen af sine forslag i øjnene.
Mike Legarth (K): De for tiden anvendte økonomiske modeller bygger på den til tiden eksisterende viden. Derfor justeres de også løbende over tiden.
Jacob Jensen (V): Man bliver nødt til at have standardiserede modeller, som f.eks. gør det muligt at sammenligne forskellige partiers programmer og udspil. Men jo mere analyserne kan tilrettelægges i forhold til virkeligheden, desto bedre. DREAM er én model, men der er andre, så jeg synes, vi har et ret nuanceret billede af forskellige udviklinger.
 
Spørgsmål 6: Masser af undersøgelser viser, at øget vækst på vort velstandsniveau ikke øger menneskers trivsel. Er det ikke en vildfarelse at fastholde et forsimplet fokus på "vækst" og BNP frem for at tale direkte og nuanceret om de konkrete behov, vi ønsker opfyldt, såsom meningsfuld beskæftigelse, bæredygtigt miljø, menneskelig trivsel etc.?
Frank Aaen (EL): Jo vi skal væk fra et forsimplet fokus på vækst i BNP. Mennesker har i dag andre og mere mangfoldige behov end for 100 år siden. F.eks. mere tid til familie og venner, tid til at involvere sig i det demokratiske liv og større kvalitet i arbejdslivet.
Ole Sohn (SF): Der er vist ikke særlig mange, der mener, at vækst og BNP er det eneste, der har betydning for menneskers trivsel (det er lidt af en stråmand at sætte op). For det er det selvfølgeligt ikke. Debatten om hvorvidt vækst øger trivslen på vores velstandsniveau er i øvrigt langt fra afklaret, men det er dog klart, at andre faktorer har tilsvarende betydning – modsat fattige lande, hvor vækst er en helt central (men ikke tilstrækkelig) forudsætning for trivsel.
Morten Bødskov (S): Vækst er godt. Vi skal have vækst, der gavner danskerne og som styrker miljøet, klimaet, vores samfund og det enkelte menneskes livskvalitet. Samtidig skal vi også satse på vækst indenfor områder som også har et perspektiv der rækker ud globalt og giver løsninger for fx udviklingslandenes problemer.
Morten Østergaard (R): Økonomisk vækst er ikke et mål i sig selv, men et middel til at realisere vigtige samfundsmål, såsom bedre indkomstfordeling, udbygning af sundhedsvæsenet, transportsektoren, uddannelse og børnehaver (velfærd) osv. Generelt kan økonomisk vækst øge det offentlige forbrug (velfærd). Desuden kan økonomisk vækst forbedre indtægtsfordelingen ved den rette fordelingspolitik. Alt dette er en forudsætning for at opnå bl.a. menneskelig trivsel.
Mike Legarth (K): Jo, selvfølgelig handler det om, hvordan vi som mennesker har det. Er vi lykkelige, er vi sunde og raske, har vi en meningsfuld tilværelse. Men hvis vi skal have råd til et sundhedsvæsen i verdensklasse og i det hele taget et velfærdssamfund, hvor vi har råd til at tage os af de udsatte, så kræver det, at vi skaber de økonomiske værdier, som kan betale for det hele. Og det er derfor, at vækst ikke er ligegyldigt.
Jacob Jensen (V): Det er en rigtig god pointe. Vi kommer ikke uden om, at uden en vækst i BNP på et vist niveau, så har vi ikke skabt råderummet for at gøre noget på f.eks. det sociale område. Men jeg er enig i, at vi også skal tage udgangspunkt i menneskers behov og trivsel og spørge, hvad det kræver af tiltag, og kan vi skaffe penge til det. Frem for hele tide at tage udgangspunkt i, at væksten skal være på et vist niveau.
 
Spørgsmål 7: Det hedder sig, at forbrugerne holder på pengene frem for at svinge dankortet. Men er det ikke en naturlig og i princippet sund indstilling at holde hus med sine penge i krisetider? Er det ikke perverst, at man skal presses ud i at bruge penge, købe nye bil etc. for vækstens skyld, hvis man føler, at ens materielle behov er nogenlunde mættede?
Frank Aaen (EL): Det stagnerede forbrug er dels et udtryk for krisen, men også at de fleste menneskers materielle behov i realiteten er opfyldt. I de seneste år er det private forbrug kun vokset gennem skattelettelser og stærkt stigende boligpriser. Denne strategi er uansvarlig, da det fører til større statsunderskud, en ny uholdbar boligboble og vækst i et forbrug, der ikke er bæredygtigt.
Ole Sohn (SF): Spørgsmålet bygger på en forkert præmis – det er næppe fordi, ens materielle behov er nogenlunde mættede – sådan opfatter man det i hvert fald næppe – at man ikke svinger dankortet. For hvorfor svingede man det så ganske voldsomt i 2007, hvor BNP var på samme niveau som i dag? Nej, årsagen er en større modvilje mod at have gæld og en frygt for kommende arbejdsløshed. Det første er sundt nok – det andet skyldes jo frygt for, at der ikke kommer økonomisk vækst og dermed heller ikke nye job.
Morten Bødskov (S): Danskernes problem lige nu er ikke, at de er mættet materielt, men at de ikke har et job, eller at de er bange for at miste deres job. Derfor skal vi have gang i væksten igen.
Morten Østergaard (R): Jeg forstår så udmærket, at danskerne er tilbageholdende med deres forbrug. Det er vel nærmest økonomisk ansvarlighed på det personlige plan. Det, der kan få gang i tingene, er beskæftigelse og jobtryghed. Det kræver vækst. Og derfor er vores Klimajobplan fokuseret på beskæftigelse frem for f.eks. skattelettelser til boligkøbere.
Mike Legarth (K): Der er en tendens til, at vækst forsimples til størrelsen af salget af fladskærme. Men vækst handler om at gøre samfundet rigere, så der er råd til at tage sig af de udsatte og i det hele taget at sikre et ordentligt samfund, hvor der er råd til alt det, som vi gerne vil.
Jacob Jensen (V): Fuldstændig enig. Det er op til en selv, hvad man vil bruge sine penge på. Men vi bliver nødt til at give danskerne et incitament, herunder tro på tilværelsen og tillid til økonomien – ellers er der ikke nogen, der tør begynde at bruge penge i Danmark.
 
Spørgsmål 8: Samfundet fattes ikke penge - statens budget har underskud, men den private opsparing er stor. Hvis man overførte noget af den private opsparing til det offentlige, var underskuddet borte. Hvis beskatningsforholdene f.eks. var som i 2001 (dvs. før skattelettelserne), ville der ikke være noget underskud, siger økonomiprofessor Jesper Jespersen, RUC. Er det ikke vejen frem, snarere end en privat forbrugsudvidelse, som hverken miljø eller mennesker i vore dage synes at have behov for?
Frank Aaen (EL): Vi er enige med Jesper Jespersen. Jeg har et svar fra skatteministeren, der viser, at de samlede skattelettelser (der særligt er gået til de velhavende) til og med 2012 løber op i 305 milliarder kr. Det er bl.a. derfor, vi ønsker højere beskatning for de 10 pct. rigeste i samfundet, ligesom vi vil beskatte spekulation, Nordsø-olie og multinationale selskaber højere.
Ole Sohn (SF): Om den sidste præmis er rigtig er tvivlsomt – se ovenfor. Det er rigtigt, at en stor del af forklaringen på statens underskud – udover krisen – er den borgerlige regeringens mange ufinansierede skattelettelser, men der er ikke politisk opbakning til at føre skatteforholdene tilbage til 2001.
Morten Bødskov (S): Vi skal sætte ind på flere fronter, hvis vi skal have dansk økonomi på sporet igen. Efter at store dele af den almindeligt indtjenende befolkning i Danmark har været vidne til store skattelettelser til de rigeste i Danmark. Socialdemokraterne synes, at det er rimeligt, at indfører en millionærskat, der lægger en mindre ekstraskat på de højeste indkomster. På den måde får vi mulighed for at øge beskæftigelsesfradraget, der især vil komme de laveste indkomster til gode.
Morten Østergaard (R): Det er en misforståelse at man kan beskatte sig ud af problemerne. Vi skal have en skattereform der sænker skatten på arbejde finansieret ved at få højere grønne afgifter, højere afgifter på usunde fødevarer og ved at droppe skattelettelsen til de rigeste boligejere. Det er kunstigt at erklære offentligt forbrug godt og privat forbrug ondt. Offentligt ansatte er jo også privatforbrugere.
Mike Legarth (K): Danskerne er det hårdest beskattede folkefærd i verden. Derfor er svaret ikke at hæve skatterne. Tværtimod må man effektivisere den offentlige sektor og reformere velfærdssamfundet, så vi kun giver offentlige ydelser til dem, som reelt har behov for en hjælpende hånd, og ikke til alle dem, som kan klare sig selv. Det er blandt andet derfor, at efterlønnen skal væk, fordi vi ikke skal give offentlige ydelser til mennesker, der godt kan klare sig selv. Det er asocialt, for i sidste ende giver det mindre råd til at tage sig af de udsatte i samfundet.
Jacob Jensen (V): Det er jeg stærk modstander af. Jeg ser ikke grund til, at vi skulle begynde at beskatte pensionsopsparing eller andet hårdere – det vil modvirke opsparing og bare give incitament til at forbruge pengene tidligt, så man kan få del i overførselsindkomster, når man når pensionen.
 
Spørgsmål 9: Den oplagte vej til større beskæftigelse og større miljømæssig bæredygtighed i økonomien synes at være en ændring af "de relative faktorpriser". Dvs. dyrere ressourcer og billigere arbejdskraft via skattereformer, så det bliver attraktivt at skabe arbejdspladser frem for at bruge energi og råstoffer. Enig?
Frank Aaen (EL): Jo, vi er tilhængere af det, man kunne kalde en grøn skattereform. Vi vil eksempelvis sænke skatten for de laveste indkomster og hæve afgifterne på ressourceforbrug. Det er dog vigtigt for os, at de laveste indkomster ikke får en højere beskatning samlet set.
Ole Sohn (SF): Det er en af flere veje, ja.
Morten Bødskov (S): Vi mener ikke, at vejen til vækst er billigere arbejdskraft men i stedet bedre arbejdskraft, der kan tilføre produkterne større værdi, være innovative, arbejde med større præcision og færre fejl. Derfor skal vi satse intensivt på uddannelse og udvikling. Den nuværende regering har simpelthen sparet for meget på uddannelses- og forskningsområdet. Det er den helt forkerte tilgang til Danmarks udfordringer.
Morten Østergaard (R): Ja. Forbrug af energiressourcer, som øger forureningen, skal beskattes hårdere, mod at skatten på arbejde sænkes. Det har Radikale Venstre foreslået i skatteudspil "Skat Der Virker". Desuden skal forbrug af usunde varer formindskes vha. af højere afgifter.
Mike Legarth (K): Jeg er helt enig i, at skatten på arbejde skal sænkes. Men jeg ikke enig i den opstillede præmis i spørgsmålet, at det så skal resultere i højere udgifter til ressourcer via flere afgifter og skatter.
Jacob Jensen (V): Enig. Når vi skal lave skattereformer, skal vi beskatte arbejdskraft mindre, for det vil vi gerne have mere af, og gøre forurening og energiforbrug dyrere. Så skal vi lave fremtidige skattereformer, ser jeg gerne en nedsættelse af skatten på arbejde – om det betyder, at man også skal sætte skatten op på det andet, må vi tage en snak om.
 
Spørgsmål 10: Trods væksten er uligheden steget i mange lande, også i Danmark. Samtidig er ulighed en drivkraft bag ønsket om den vækst, miljøet ikke har brug for. Mange undersøgelser viser, at øget lighed giver større trivsel end økonomisk vækst i lande som vores. Er en politik, der søger større lighed og i højere grad omfordeler via skattesystemet, ikke blevet påtrængende i en tid, hvor det er svært og måske uønsket at få kagen til at vokse?
Frank Aaen (EL): Jo, uligheden i Danmark er steget siden midten af 90’erne, og det er en fuldstændig uholdbar udvikling. I stedet for vækst skal vi netop have omfordeling til gavn for de fattigste, så vi kan få større lighed.
Ole Sohn (SF): Som sagt – miljøet har i den grad brug for vækst, jævnfør spørgsmål 1. Og jo, vi har brug for en politik, der giver større lighed. Men vi anerkender absolut ikke den liberalistiske tankegang om, at ulighed skaber vækst. Tværtimod tyder meget på, at lighed langt hen ad vejen skaber vækst – så vækstmulighederne er en ekstra grund til at øge ligheden f.eks. gennem sikring af uddannelse til langt flere (børn af ufaglærte f.eks.)
Morten Bødskov (S): Det er ingen tvivl om, at VKO-flertallet har øget uligheden voldsomt over de sidste 10 år. Der er ganske enkelt blevet alt for langt mellem den rigeste overklasse og de fattigste i Danmark. Socialdemokraterne har altid arbejdet for et samfund med lige muligheder og stærk sammenhængskraft. Det er og bliver kernen i vores politik.
Morten Østergaard (R): Jo. Derfor er Radikale Venstre imod det skattestop, som regeringen indførte i 2002. Det medfører store gevinster til rige boligejere og ingenting til de fattige. Det er uholdbart. Og vi afskaffer fattigdomsskabende ydelser som starthjælp, kontanthjælpsloft, optjeningskrav til kontanthjælp o.lign.
Mike Legarth (K): Det er ikke uønsket at få samfundets velstand til at vokse. Og jeg er fundamentalt uenig i udsagnet "Samtidig er ulighed en drivkraft bag ønsket om den vækst, miljøet ikke har brug for." Det er det rene volapyk. Danmark skal være et rigt land, som har råd til at tage sig af de udsatte. Basta!
Jacob Jensen (V): Man skal ikke søge lighed for lighedens skyld. Sammenhængskraft i Danmark kræver en vis omfordeling via skattesystemet, men vi har formentlig også verdens største omfordeling via skatter og afgifter fra rig til fattig. Fint nok, men hvis der skal være noget at fordele til de udsatte grupper, er der også nogle der skal tjene de penge. Omfordeler vi hårdere, tror jeg, vi vil få en mindre kage at fordele af.
 
Spørgsmål 11: Det er, som om de fleste indser, at fortsat vækst i de rige lande langsigtet er uholdbart og umulig at sikre. Samtidig står krisepolitik her og nu helt i vækstens tegn. Er der ikke et alvorligt dilemma mellem det langsigtet bæredygtige og det kortsigtet prioriterede? Og dermed et dilemma omkring, hvordan vi former vejen til en ny, mere holdbar økonomisk model? Hvordan vi skal foretage den store omstilling og komme "herfra" og "dertil"?
Frank Aaen (EL): Jo, der er ingen, der har de endegyldige svar på, hvordan vi skal omstille os til et bæredygtigt samfund. Det er derfor, vi har foreslået, at der nedsættes en bæredygtighedskommission, der skal komme med konkrete bud på en omstillingsproces. Desuden er det afgørende, at befolkningen inddrages i denne proces, så det ikke bare bliver en opgave for ’eksperter’.
Ole Sohn (SF): Nej, der er ikke noget dilemma. Der er brug for grøn vækst både på kort og langt sigt.
Morten Bødskov (S): Fortsat vækst baseret på produktion og produkter, der langsomt men sikkert ødelægger vores samfund og vores miljø, er af indlysende grunde ikke holdbart. Derfor skal vi i langt højere grad dreje produktionen over i retning af grønnere produktion og produkter, der kan genanvendes. Produkter, som styrker og udvikler vores samfund og ikke det modsatte. Det er ikke kun et behov, der er i Danmark men i langt højere grad i en række af de virkeligt markedsbaserede økonomier.
Morten Østergaard (R): Jeg mener, at både de kortsigtede hensyn og de langsigtede hensyn kan forenes i en fælles strategi. Derfor foreslår vi f.eks. en klimajobplan, som sætter gang i miljørenoveringer af vores boliger og bygninger. Det gavner miljøet i form af mindre brug af ressourcer, udover at det forbedrer beskæftigelsen. Dertil har vi fremlagt en klimaudspil, der skal gøre Danmark uafhængigt af fossile brændsler inden 2050. Det vil øge væksten og gavner miljøet.
Mike Legarth (K): Nej, de ’fleste’ mener ikke, at vækst i de rige lande er uholdbart. Igen må jeg tage helt og aldeles afstand for den præmis i spørgsmålet. Der er brug for vækst i Danmark – det gælder både på kort og lang sigt – hvis der skal være råd til at tage sig af de udsatte.
Jacob Jensen (V): Man skal finde en balance mellem at sikre en udvikling på den korte bane, så vi ikke falder helt ned i et stort hul med høj ledighed, inflation, gæld m.m., samtidig med at vi har langsigtede briller på og er med til at drive processen mod en økonomi med bl.a. mere medicin-, miljø- og energiteknologi.
 
Spørgsmål 12: Er det ikke også et stort politiker-dilemma, at man ikke kan tale åbent og ærligt om disse forhold, fordi man frygter - måske med rette - at det koster stemmer?
Frank Aaen (EL): Jo, det er jo tydeligvis et aktuelt dilemma. Jeg mener dog ikke, at man skal undervurdere vælgerne. Min oplevelse er, at folk faktisk er modne til at håndtere disse problematikker. Det er faktisk også lettere at tale om disse forhold i dag, end det var for få år siden.
Ole Sohn (SF): Nej, der er ikke noget dilemma. SF siger åbent og ærligt, hvad vi mener – at der er brug for grøn vækst. Det er derimod et problem, at der stadig er mange miljøvenner, der hænger fast i en fejlagtig tankegang om, at miljø og vækst er hinandens modsætninger, for dermed skader man miljøsagen. Det burde ikke være særlig vanskeligt at se, at vejen til et bedre miljø er grøn vækst. Det tager også fokus fra det centrale problem – at manglende eller utilstrækkelig politisk regulering betyder, at mange miljøproblemer forbliver helt eller delvist uløste. Jævnfør f.eks. Venstres modvilje mod at regulere landbrugets pesticidforbrug.
Morten Bødskov (S): Jeg tror ikke, at det koster stemmer at påpege de problemer, Danmark står overfor. Kernen i vores repræsentative demokrati er netop, at politikerne viser lederskab og tager de beslutninger, der skal til for at skabe så stærkt et samfund som overhovedet muligt. Så tværtimod skal vi påpege problemerne, og vi skal være rede til at træffe de beslutninger, som vi mener er det rette for Danmark. Nu ser det ud til, at vi er igennem ’Lomborg-perioden’, som regeringen brugte til at fornægte alle miljø- og klimaproblemer. Nu håber jeg, at Socialdemokraterne kan få lov til at overtage regeringsansvaret og sætte en ny og langt mere fremtidssikker kurs for Danmark.
Morten Østergaard (R): Ikke for os. Radikale Venstre lytter til økonomer. Og vi tør indtage upopulære standpunkter, som f.eks. udfasning af det social skæve boligskattestop.
Mike Legarth (K): Jeg taler fuldstændigt åbent om vækst. Jeg mener ikke, det koster stemmer.
Jacob Jensen (V): Hvordan vi skaber vækst og holdbar vækst er nogle af de vigtigste temaer, og det vil jeg gerne tale åbent og ærligt om.

