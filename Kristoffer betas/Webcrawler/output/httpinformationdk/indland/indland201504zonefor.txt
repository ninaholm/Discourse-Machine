Zoneforbud mindre omfattende



 Det udvidede zoneforbud, som regeringen har foreslået i forbindelse med sit udspil til bekæmpelses af ungdomskriminalitet, ser ud til at være mindre omfangsrigt, end hvad der hidtil har været fremme.
Justitsminister Mette Frederiksen (S) har omtalt forslaget som en »markant udvidelse« af zoneforbuddet. Men hvor det eksisterende zoneforbud kræver, at en person udviser »utryghedsskabende adfærd«, er det en forudsætning for det udvidede zoneforbud, at personen tidligere er dømt for narkotikahandel mere end én gang.
»Det nye zoneforbud skal bruges på personer, som tidligere er straffet for salg af euforiserende stoffer, og som på ny straffes for handel med stoffer på veje eller andre steder, hvortil der er almindelig adgang,« oplyser Justitsministeriet. Dermed er det ikke nok, at en person kun er dømt én enkelt gang. Samtidig vil det fortsat være en »betingelse, at det konkret vurderes, at den pågældende person ellers vil gentage sin adfærd inden for forbudszonen«, oplyser ministeriet.
»Det er med til at præcisere og indsnævre anvendelsesområdet af bestemmelsen,« vurderer Jacob Mchangama, der er direktør i den juridiske tænketank Justitia. Han har tidligere karakteriseret forslaget som retssikkerhedsmæssigt betænkeligt, og det synspunkt fastholder han, selv om zoneforbuddet altså er mindre omfattende end hidtil antaget.
»For mig at se ændrer det ikke på det problem, at det er politiet, som afgør, om et zoneforbud skal pålægges. Det er en vurdering, som bør ligge hos domstolene og ikke politiet, som så bagefter selv skal håndhæve zoneforbuddet. En domstolsprøvelse vil være mere retssikkerhedsmæssigt forsvarligt,« siger Jacob Mchangama.

