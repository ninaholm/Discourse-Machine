Rekordmange ledige ender i ’meningsløs’ aktivering
Trods regeringens løfte om at gøre op med meningsløs aktivering af ledige kommer fire gange så mange arbejdsløse på korte kurser som for få år siden. Og udviklingen fortsætter under den nye regering, viser nye tal. Det vil gøre det endnu vanskeligere for ledige at få job, lyder kritikken


 »Man tager modet fra voksne mennesker ved at sende dem på meningsløse aktiveringskurser. Vi skal bruge pengene på det, der virker og ikke på at kontrollere og genere folk,« sagde beskæftigelsesminister Mette Frederiksen (S) i juni.
Men nye tal fra Danmarks Statistik viser, at antallet af ledige, der sendes i kortsigtede jobsøgningskurser, er mere end firedoblet fra 6.700 personer om året i 2008 til 28.000 i 2011.
Og udviklingen er ikke blevet bedre, siden den socialdemokratisk ledede regering trådte til, forklarer arbejdsmarkedsforsker og adjunkt på Aalborg Universitet, Mads Peter Klindt, der har trukket de nyeste tal ud af statistikken. Dermed vokser uligheden mellem dem de ledige og de beskæftigede yderligere, vurderer han.
»Med skattereformen bliver den økonomiske ulighed mellem dem på og udenfor arbejdsmarkedet større – men de her nye tal viser, at også det uddannelsesmæssige gab mellem ledige og beskæftigede bliver større og større,« siger Mads Peter Klindt.
S: Slå koldt vand i blodet
Mens fire gange så mange ledige kommer på de kritiserede korte kurser i jobsøgning, er stigningen i antallet af ledige, der kommer på reel efteruddannelse, langt mindre – fra 6.900 personer i 2008 til 12.500 i 2011, og stigningen er kommet i en periode, hvor antallet af ledige er steget kraftigt.
Arbejdsmarkedsordfører Leif Lahn Jensen (S) mener, at man skal slå koldt vand i blodet, før man kritiserer regeringen for at skabe ulighed: »Der bliver fokuseret alt for meget på de negative ting i denne debat. Man glemmer, at den røde tråd i alle de reformer, vi laver, er at skaffe flere arbejdspladser. Når jeg spørger arbejdsløse, om de helst vil miste 40 kroner om ugen, fordi vi laver en mindre regulering af deres overførselsindkomster, eller om de hellere vil have et arbejde, vil de jo helst have et arbejde. Og det er job, vi forsøger at skabe med vores reformer.«
Det har ikke været muligt at få en kommentar fra beskæftigelsesministeren.

