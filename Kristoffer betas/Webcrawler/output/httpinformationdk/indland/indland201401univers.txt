Universiteter afviser kassetænkning
Uddannelsesministeren og Produktivitetskommissionen tager fejl, når de hævder, at universiteterne opretter for mange uddannelser, der er taxameterpenge i, men som fører til arbejdsløshed. Det siger Danske Universiteter på baggrund af nye tal
 
	Det er forkert, at der oprettes for mange uddannelser uden erhvervssigte, som resulterer i dimittendledighed, mener Danske Universiteter. Her er det studiestart på Københavns Universitet.


 
	Det er ikke korrekt, at universiteterne igennem flere år har oprettet for mange uddannelser, der uddanner de studerende til arbejdsløshed. Det viser beregninger, som Danske Universiteter har foretaget.

	»Det viser sig, at godt nok er der sket en udvidelse i antallet af bacheloruddannelser, men ikke en særlig voldsom udvidelse,« siger Jens Oddershede, der er formand for Danske Universiteter.

	Han påpeger desuden, at stigningen i antallet af uddannelser især er sket inden for det tekniske og naturvidenskabelige område.

	»Formålet har jo klart været at tiltrække flere studerende til disse områder i overensstemmelse med regeringens og samfundets ønske,« siger Jens Oddershede.

	Beregningerne fremgår af et notat fra Danske Universiteter, der har undersøgt udviklingen i antallet af bacheloruddannelser mellem 2007 og 2013. Ifølge notatet er der siden 2007 sket en »nettotilvækst« på 41 uddannelser. Uddannelsesminister Morten Østergaard (R) varslede den 27. december i Berlingske, at der er behov for at rydde op i antallet af uddannelser, fordi universiteterne har haft et fejlagtigt fokus.

	»Det er helt åbenlyst, at man i årevis har forsømt at fokusere på, om vi uddanner godt nok, og om de uddannelser, vi udbyder, er relevante for arbejdsgiverne,« udtalte ministeren blandt andet.

	Men det er altså ikke tilfældet, mener Danske Universiteter.

	»Vi har i virkeligheden lavet nye uddannelser inden for områder, hvor man traditionelt har bedre mulighed for at få beskæftigelse,« siger Jens Oddershede.

	’Frafald giver færre penge’

	Debatten om udbuddet af videregående uddannelser er opstået, efter at Produktivitetskommissionen før jul offentliggjorde en rapport om uddannelsessektoren.

	Ifølge Produktivitetskommissionen er taxametersystemet, hvor uddannelsesinstitutionerne belønnes for hver studerende, der gennemfører en uddannelse, en kilde til dalende kvalitet og lav studieintensitet. Det giver uddannelsesinstitutionerne »en tilskyndelse til at sænke kravene til de studerende. Alternativet er frafald, og frafald giver færre penge i kassen«.

	»Taxametersystemet giver dem ingen tilskyndelse til at begrænse optaget på uddannelser med høj dimittendledighed og lav gennemsnitsløn, tværtimod. Et lavere optag betyder færre ressourcer, og det kan føre til afskedigelser,« skriver kommissionen i sin rapport og anbefaler samtidig at undersøge, »om antallet af forskellige uddannelsesretninger med fordel kan beskæres«.

	Med henvisning til Produktivitetskommissionens tal erklærede Morten Østergaard i Berlingske sig »enig i, at det nuværende taxametersystem har været med til at skabe denne trend, fordi universiteternes eneste måde at skabe mere omsætning på har været at lokke flere studerende til«.

	Men det er ikke rigtigt, at der er blevet oprettet mange nye humanistiske uddannelser for at skaffe penge, mener Jens Oddershede.

	»Man er efterladt med det indtryk, at vi har lavet en række spekulative humanistiske uddannelser. Det dokumenterer det her materiale, at vi ikke har,« siger han. Notatet viser således, at kun én af de 41 nye uddannelser er inden for det humanistiske område, mens 10 er naturvidenskabelige uddannelser og 20 er teknisk videnskabelige uddannelser.

	»Påstanden om, at vi har lavet for mange nye uddannelser for at tiltrække studerende til humanistiske uddannelser, som ikke vil kunne få beskæftigelse, er simpelthen ikke korrekt,« siger Jens Oddershede.

	Information har sendt notatet til uddannelsesminister Morten Østergaard og spurgt, om han stadig mener, »at man i årevis har forsømt at fokusere på, om vi uddanner godt nok, og om de uddannelser, vi udbyder, er relevante for arbejdsgiverne«.

	Diskussion fortsætter

	I et skriftligt svar skriver ministeren:

	»Jeg er som uddannelsesminister optaget af, at vi uddanner godt nok. Jeg har forholdt mig til, at med et udbud af videregående uddannelser på næsten 1.500 kan det være svært for studerende at vælge den rigtige uddannelse og for erhvervslivet at vide, hvad de mange nye uddannelser egentlig dækker over. Den diskussion er uafhængig af discipliner og fakulteter. Jeg kan være bekymret for, om de mere specialiserede uddannelser låser studerende fast i deres uddannelsesvalg. Det er i hvert fald en relevant diskussion, når vi diskuterer kvalitet i uddannelserne.«

	Danske Universiteter vil på et møde i slutningen af januar diskutere notatet og den udmelding, uddannelsesminister Morten Østergaard kom med i Berlingske den 27. december.

	»Spørgsmålet er nu, om der er noget, der tyder på, at vi har nogle problemer, og om der f.eks. er behov for at lægge uddannelser sammen,« siger Jens Oddershede, der ikke vil afvise, at det kan komme på tale.

	»Jeg synes, det kunne være relevant at se på, om man kunne udbytte nogle bacheloruddannelser i en mere samlet enhed, i stedet for at der er så mange indgange, som der er i dag. Om det så bliver resultatet, må vi finde ud af, når vi mødes.«

