Nye medlemmer af Teknologiråd



 Videnskabsminister Helge Sander har netop udpeget tre nye bestyrelsesmedlemmer til Teknologirådet og genbeskikket formanden. De nye bestyrelsesmedlemmer er Hanne Severinsen og Elisabeth Arnold, begge forhenværende medlemmer af Folketinget samt Christian Koch, professor i teknologibaseret forretningsudvikling på Handels- og Ingeniørhøjskolen ved Aarhus Universitet. Som formand fortsætter direktør Poul Ernst Rasmussen, Aalborg. "Jeg har valgt at udpege nogle folk, der gennem en årrække har beskæftiget sig indgående med teknologiens muligheder og konsekvenser. De tilfører konkret erfaring fra erhvervsområdet, det politiske miljø og den akademiske verden. Med deres indsigt er jeg overbevidst om, at de vil bidrage positivt til Teknologirådets fortsatte virke," siger videnskabsminister Helge Sander. De nye medlemmer træder i stedet for Ulla Diderichsen, Peter Duetoft og Lone Frank.

