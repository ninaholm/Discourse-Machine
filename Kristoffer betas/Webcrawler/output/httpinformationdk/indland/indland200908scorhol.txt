Scor - og hold kæft
Håndboldkvinder skal holde sig til bolden og ude af politik, mener vred Viborg-sponsor
Henriette Mikkelsen skal koncentrere sig om at score mål og ikke stemmer, mener håndboldklubbens eks-sponsor Per Yding.


 En sponsor ... Hvem har ikke sådan én nu om stunder? Selv landets regerende flertal af VKO har en sponsor - i skikkelse af den rare skibsreder Mærsk Mc-Kinney Møller, der hvert år sender julegratiale til de artige partier.
Men som det forleden hed i et læserbrev i Viborg Stifts Folkeblad: »Sponsorpenge er flygtige og kan være forbundet med uudtalte krav fra firmaer.«
Disse kloge ord fra Flemming Gundersen på Nørresøbakken er ikke direkte møntet på Mærsk Mc-Kinney Møller. Derimod på entreprenør Per Yding fra byen Tjele ved Viborg. Han har i fire år været medsponsor for Viborg Håndbold Klub og hvert år ydet 30.000 kr.
Men nu er det slut, for Per Yding er harm. Det skyldes, at to af klubbens håndboldkvinder har sagt ja til at slutte op om Socialdemokraterne ved kommunalvalget i november. Til Viborg Stifts Folkeblad forklarer Per Yding:
»Sport og politik hører ikke sammen. Det samme gør sig gældende for sport og religion. De ting hører ikke sammen, og derfor synes jeg, at det er et problem, når Rikke Skov og Henriette Mikkelsen begynder at udtale sig politisk. Det har intet at gøre med, at de er socialdemokrater; de skal bare ikke blande håndbold og politik sammen. Vi skal kunne sidde i loungen og hygge os, uden at det skal ødelægges af politik.«
Bissen skruet på
Ja, det er, hvad Yding siger til den lokale avis. Men til den fjerne københavneravis Ekstra Bladet skruer han bissen på:
»Jeg synes, det er ledt. Hvorfor skal de udtale sig politisk? Kan de ikke bare nøjes med den popularitet, de får ved at spille håndbold?«
Megen politisk indsigt tillægger Yding ikke de to folkekære kvinder. Med hans ord i Ekstra Bladet:
»Jeg tror, at de er blevet spændt for en vogn af nogle garvede politikere, som vil kapre stemmer til kommunalvalget.«
Og værre endnu:
»Jeg er bange for, at de bliver misbrugt af Socialdemokratiet. Jeg tror ikke, spillerne har gjort sig klart, hvad de har gang i.«
Ekstra Bladet fisker efter kønsdiskrimination og spørger:
- Ulrik Wilbek var jo også træner og borgmester-kandidat for Venstre på samme tid. Så var det vel også et problem?
Entreprenør Yding svarer:
»Wilbek var meget ældre, han var en voksen mand. Og han sagde ikke 'jeg støtter den og den'. Nej, han sagde 'jeg vil være borgmester'. Det kan man sgu da forholde sig til.«
Partiet Venstre forholdt sig i går til Per Yding ved skyndsomst at udsende en pressemeddelse, der tager afstand fra ham.


