PET: Hver femte Syrien-kriger har været fængslet
Politikere og eksperter advarer om, at det er en farlig cocktail, når nye tal viser, at mange radikaliserede allerede har en kriminel løbebane
Her ses den irakiske regerings hær ved fronten i Tikrit i kampen mod IS. Nu afslører PET, at hver femte dansker, der tager til Syrien og Irak for at kæmpe med IS, tidligere har været fængslet.


 Politiets Efterretningstjeneste (PET) har længe været bekymrede for truslen om flere radikaliserede kriminelle, og nu viser tal fra efterretningstjenesten, at truslen er blevet til virkelighed.
Justitsminister Mette Frederiksen (S) oplyser således til Folketingets retsudvalg, at »det er PET’s vurdering, at godt en femtedel af de personer, der er udrejst til Syrien eller Irak for at deltage i eller yde bistand til den væbnede konflikt, tidligere er idømt en ubetinget fængselsstraf«.
Sidste år rejste 37 personer til Syrien eller Nordirak for at deltage i den væbnede konflikt, mens 35 rejste tilbage til Danmark.
Mindst 110 personer er i alt rejst fra Danmark til Syrien eller Irak for at deltage i krig, mens 16 personer har mistet livet, har PET tidligere vurderet. Oplysningen om de radikalisere kriminelle kommer efter, at PET netop har øget fokus på denne gruppe oven på terrorangrebet i København. Den afdøde gerningsmand, Omar El-Hussein, var både bandemedlem og havde svoret troskab til terrororganisationen Islamisk Stat (IS).
Både højre og venstre side i Folketinget er dog overrasket over det høje antal kriminelle, som har været – eller er – i Syrien eller Irak.
Dansk Folkepartis retsordfører, Peter Skaarup, kalder kombinationen af kriminalitet og radikalisering for en »farlig cocktail«.
»Vi kan nu se, at der desværre er en forbindelse mellem den alvorliger kriminalitet – typisk bandekriminalitet – og Syrien og terrorisme. Hvilket var det samme billede, vi så med gerningsmanden fra angrebene i København. Selv om gerningsmanden ikke havde været i Syrien, havde han udtrykt ønske om at komme det,« siger Dansk Folkepartis retspolitiske ordfører, Peter Skaarup og fortsætter:
»Der har været meget fokus på, at man bliver radikaliseret under fængselsopholdet. Men de her tal viser, at det ikke er hele sandheden. Så vi skal have fokus på, hvad der sker i fængslerne, men vi skal i den grad også have fokus på, hvad der sker udenfor.«
Opmærksomhed i fængslerne
SF’s retspolitiske ordfører, Karina Lorentzen Dehnhardt, mener, at tallet understreger behovet for, at fængslerne er opmærksomme på radikale indsatte samt behovet for såkaldte exit-programmer, der skal hjælpe disse videre i livet.
»Man kan jo ikke afvise, at der sker en radikalisering i fængslet, men ofte vil der være et forløb udenfor, som fører til, at man får de interesser i fængslet. Her har man ekstra meget tid til for eksempel at fundere over religiøse spørgsmål. Så fængselsopholdet accellererer det,« siger Karina Lorentzen Dehnhardt.
Sidste år påpegede PET’s Center for Terroranalyse (CTA), at de radikaliserede kriminelle er et særligt problem, der i sig selv udgør en stigende og farlig trussel:
»Der er en stigende tendens til, at kriminelle færdes i eller tilslutter sig islamistiske miljøer, som sympatiserer med militant islamisme,« hed det i rapporten, som videre vurderede, at »hjemvendte fra Syrien, der har været i forbindelse med militant islamistiske miljøer i Danmark, og som samtidig har en tilknytning til kriminelle miljøer, potentielt har nemmere adgang til finansiering, våben og sprængstoffer og derfor kan udgøre en særlig trussel«.
PET bør kende dem
Kirstine Sinclair, lektor ved Center for Mellemøststudier, SDU, er overrasket over det høje antal radikaliserede kriminelle. Hun mener, at det må være nogen, PET kender med stor sikkerhed. Hvis der er tale om ubetingede fængselsdomme, har de siddet i fængsel, og så har de muligvis gennemgået en form for radikaliseringsproces enten før fængslet eller under indsættelsen. I Omar El-Husseins tilfælde kendte PET ham også uden dog at kunne anvende oplysningen i tide.
»Vi ved jo fra Omar El-Husseins sag, at PET ikke nødvendigvis står og venter, når en potentielt problematisk person kommer ud fra fængslet. Selv om de er informeret om, at der er problemer eller noget, man skal være særligt opmærksom på, så kan folk få lov til at tage hjem og passe sig selv bagefter,« siger Kirstine Sinclair uden dog at ville kritisere myndighederne for nødvendigvis at være for dårlige til at stoppe de radikaliserede kriminelle i tide.
»Det er meget svært at udtale sig om, når man ikke ved, hvad det er for personer, eller hvad de har været indsat for. Hvis det er personer, der har været inde for banderelateret vold eller narkohandel, og hvis der ikke er nogen synlige tegn på, at en radikalisering skulle have fundet sted, og der ikke er afgivet rapporter, hvorfor skulle de så holde særligt øje med bestemte personer? Det er svært at sige, når der ikke er knyttet nogle flere karakteristika på personerne bag tallene.«

