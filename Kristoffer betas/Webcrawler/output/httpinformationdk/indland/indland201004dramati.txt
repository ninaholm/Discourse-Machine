Dramatisk start på VM
Topalov og Anand vandt deres hvide partier


 Der er en langvarig tradition for, at VM-matcher i skak får en sløv begyndelse. Parterne skal lige føle hinanden lidt på tænderne med et par remiser, inden det for alvor går løs. I lørdags blev VM-matchen i Sofia indledt på ganske anden vis, da udfordreren Veselin Topalov havde hvid mod den forsvarende mester Viswanathan Anand:
1.d4 Sf6 2.c4 g6 3.Sc3 d5 4.cxd5 Sxd5 5.e4 Sxc3 6.bxc3 Lg7 7.Lc4 c5 8.Se2 Sc6 9.Le3 0-0 10.0-0 Sa5 11.Ld3 b6 12.Dd2 e5 13.Lh6 - et kendt og chancerigt bondeoffer - cxd4 14.Lxg7 Kxg7 15.cxd4 exd4 16.Tac1 Dd6 ...
Vistnok nyt. Men bulgareren virker velforberedt og spiller hurtigt:
17.f4 f6 18.f5 De5 19.Sf4 g5 20.Sh5+ Kg8 21.h4 h6 22.hxg5 hxg5 23.Tf3 Kf7??
Se diagrammet.
Inderens sidste træk bliver prompte gendrevet:
24.Sxf6! - resten er kramper - Kxf6 25.Th3 Tg8 26.Th6+ Kf7 27.Th7+ Ke8 28.Tcc7 Kd8 29.Lb5 Dxe4 30.Txc8+ ...
Og Anand opgav. På 30. - Kxc8 følger nemlig 31.Dc1+ med indtrængen af hendes majestæt, mens 30. - Txc8 besvares med 31.Td7+ Ke8 32.Txd4+ etc. Topalov havde brugt mindre end en time til denne udspilning.
Anands udligning
En rædselsfuld start for Anand. Men om søndagen fik piben en anden lyd, da det var verdensmesterens tur til at have hvid:
1.d4 Sf6 2.c4 e6 3.Sf3 d5 4.g3 dxc4 5.Lg2 a6 6.Se5 c5 7.Sa3 cxd4 8.Saxc4 Lc5 9.0-0 0-0 10.Ld2 Sd5 11.Tc1 Sd7 12.Sd3 La7 13.La5 De7 14.Db3 Tb8 15.Da3 Dxa3 16.bxa3 ...
Bernhard Shaw, den vittige hund, er citeret for en bemærkning om, at Richard Wagners musik er bedre end den lyder. Her er Anands stilling bedre, end den ser ud:
16. - S7f6 17.Sce5 Te8 18.Tc2 b6 19.Ld2 Lb7 20.Tfc1 Tbd8 21.f4 Lb8 22.a4 a5 23.Sc6 Lxc6 24.Txc6 h5 25.T1c4 Se3? - forkert, mente eksperterne ved ringside, og de havde vist ret -  26.Lxe3 dxe3 27.Lf3 g6 28.Txb6 ...
Anand blev rullet i første parti, men herfra spiller han så suverænt, at det nærmest lyser ud af hans træk: »Du er for nem, Topalov!«
28. - La7 29.Tb3 Td4 30.Tc7 Lb8 31.Tc5 Ld6 32.Txa5 Tc8 33.Kg2 Tc2 34.a3 Ta2 35.Sb4 Lxb4 36.axb4 Sd5 37.b5 Taxa4 38.Txa4 Txa4 39.Lxd5 exd5 40.b6 Ta8 41.b7 Tb8 42.Kf3 d4 43.Ke4 - og 1-0.
Forenkling fremmer undertiden forståelsen, så lad det være min påstand, at Topalov vandt det første parti på kombinatorisk råstyrke, mens Anand i det andet viste sig positionelt overlegen. Tredje parti spilles i dag, og efter den forrygende indledning på matchen skal vi ikke kaste os ud i nogen spådom.


