Unge mænd er krisens store tabere
De seneste års krise har ramt unge mænd langt hårdere end unge kvinder. Det får eksperter til at efterlyse en langt mere målrettet indsats fra regeringen, der selv satte ungdomsarbejdsløsheden på dagsordenen 1. maj. Men også fagbevægelsen kunne gøre mere, mener en ung, ledig elektriker
24-årige Jonathan Simmel er uddannet elektriker, men har – på trods af at han har taget en efteruddannelse – stadig ikke fået et arbejde.


 I sidste uge søgte 24-årige Jonathan Simmel kontanthjælp på jobcentret i Skelbækgade på Vesterbro i København. Tilbage i 2009, da den økonomiske krise var på sit højeste, mistede han sit elektrikerjob, og efter en længere ledighedsperiode valgte han at efteruddanne sig til elinstallatør. Det tog et halvt år. Han blev færdig til nytår, men efteruddannelsen har ikke givet ham adgang til arbejdsmarkedet.
»Siden januar har jeg levet af, hvad jeg lige havde på kistebunden. I dag er første gang, jeg tager skridtet og søger kontanthjælp,« siger Jonathan Simmel.
»Jeg havde ellers tiltro til, at jeg selv kunne gå ud og finde et job, men det er ikke lykkedes,« siger han
Jonathan Simmel er blot én af tusindvis af unge ledige, der tilsammen udgør en nedslående statistik. Unge mænd er nemlig særlig hårdt ramt af den økonomiske krise.
Siden krisens udbrud i sommeren 2008 er ledidigheden for de 16 til 24-årige mere end tredoblet, så over 13 procent af unge arbejdsduelige mænd i dag står uden et job. I sommeren 2008 var det kun 3,5 procent. Jævnaldrende kvinders ledighed var højere end mændenes, da krisen brød ud, men er i dag lavere. Det viser nye tal fra Danmarks Statistik, som Information har gennemgået.
Jonathan Simmel fortæller, at han har søgt elektrikerstillinger over hele Sjælland og har sendt mange uopfordrede jobansøgninger.
»Jeg har endda søgt job i Norge, hvor jeg hørte, de manglede elektrikere, men det har desværre ikke givet pote,« siger Jonathan Simmel, der siden krisen satte ind har set masser af unge mænd stille sig i ledighedskøen:
»Jeg tror, at grunden til, at så mange mænd er arbejdsløse, er det kønsopdelte arbejdsmarked. De brancher, hvor mænd er beskæftiget, er hårdere ramt end andre. Det gælder for eksempel byggeri eller industri og andre håndværksbrancher. Derimod er servicebranchen og den offentlige sektor, hvor kvinder arbejder, ramt i mindre grad,« siger han.
Den vurdering bakkes op af Flemming Ibsen, der er arbejdsmarkedsforsker ved Aalborg Universitet:
»Generelt set har kvinder i alle aldre haft en større ledighedsfrekvens end mænd. Men krisen har ramt de private erhverv hårdt, hvor flest mænd var beskæftigede,« siger han.
Slag i hovedet
Flere gange har Jonathan Simmel også søgt ufaglært arbejde. Men det har heller ikke båret frugt.
»Det er særligt hårdt, fordi vores generation er opdraget til, at man altid kan finde et arbejde, hvis man vil – om ikke andet så i Netto. Derfor var det et stort slag i hovedet at opdage, at selv Netto afviser ens job-ansøgninger,« siger han.
Flere i den socialdemokratiske top, heriblandt statsminister Helle Thorning-Schmidt (S) og beskæftigelsesminister Mette Frederiksen (S), lagde i deres 1. maj-taler op til flere initiativer for at bekæmpe den stigende ungdomsarbejdsløshed. Forslagene gik blandt andet ud på at oprette flere praktikpladser og lade de unge indgå i jobrotation.
Samtidig har de seneste måneders politiske debat budt på forskellige forslag om at halvere kontanthjælpen for visse arbejdsløse unge under 30. Der har også været talt om at tvinge de unge i uddannelse.
Flere praktikpladser er en god ide, men det er forfejlet at køre en hårdere kurs overfor de unge, mener Jonathan Simmel:
»I forvejen er det her aktiveringscirkus dybt godnat. Det er også derfor, jeg har ventet så længe på at søge kontanthjælp. Hele den der tankegang om, at bare fordi man sætter ydelserne ned, så bliver folk motiveret, den er helt hen i vejret. Folk er motiverede nok i forvejen. Hvis der kommer job, så skal de nok blive søgt, men problemet er jo, at der ikke er nogen job,« siger han og kommer med følgende opfordring:
»Politikerne skal indse, at de unge allerede fra barnsben gerne vil noget i livet og gerne vil have et arbejde og blive til noget. Den tiltro skal man udnytte, i stedet for bare at svinge pisken.«
Intet snuptag
Og skønt det endnu er for tidligt at sige, om regeringens politik vil rumme mest pisk eller gulerod til de unge ledige, kommer de ifølge statsministeren til at spille en central rolle i de kommende trepartsforhandlinger.
Mette Frederiksen vil overfor Information ikke komme nærmere ind på, hvordan man vil hjælpe de unge i forbindelse med trepartsforhandlingerne. Hun påpeger dog, at regeringen med fremrykning af offentlige investeringer og energiforliget holder hånden under beskæftigelsen i de fag, der traditionelt betegnes som mandefag.
»Der er ingen snuptagsløsninger, men vi er selvfølgelig hele tiden opmærksomme på problematikken. Også om der skal ske noget fra politisk side,« siger Mette Frederiksen.
Men der er brug en længerevarende, målrettet indsats for at hjælpe de unge mænd, mener Mie Dalskov Pihl, økonom i Arbejderbevægelsens Erhvervsråd. For selv om regeringens kickstart måske har stoppet styrtblødningen, så løser det ikke problemer på den lange bane.
»Det er desværre en udvikling, som ikke lige er til at rette op på, og vi vil formentligt se en høj arbejdsløshed blandt de unge mænd mange år fremover,« siger Mette Dalskov Pihl. Hun efterlyser flere politiske tiltag, såsom uddannelsesgaranti og fremrykkede offentlige investeringer for at imødegå den store stigning, da man i den private sektor ikke har nok incitament til at ansætte unge faglærte og ufaglærte.
Individuelt problem
»Man kan ikke fortænke virksomhederne i at være forsigtige med ansættelsen af unge uprøvede medarbejdere og i højere grad gå efter de erfarne. Men det er lidt som at tisse i bukserne for at holde sig varm, for om få år kommer de samme virksomheder til at mangle arbejdskraften,« siger Mette Dalskov Pihl.
Arbejdsmarkedsforsker Flemming Ibsen er enig i, at en forstærket indsats er vejen frem, men advarer mod kun at rette indsatsen mod unge mænd. I den kommende tid vil vi nemlig også se markant flere ledige kvinder mellem 16 og 29, forudsiger han: »Krisen ramte jo i første omgang de private virksomheder, men har nu også spredt sig til det offentlige på grund af nedskæringer. Her vil mange unge kvinder traditionelt finde job, men nedskæringer gør, at der vil være langt færre job at få,« siger han.
Og netop den offentlige sektor burde være i front for at sikre unges adgang til arbejdsmarkedet, mener Jonathan Simmel:
»Alle politikere snakker om at skabe job, og det kan man kun være enig i. Men det må da være indlysende, at man kan starte i det offentlige. Det er jo ikke mange ekstra penge, det koster statskassen at sætte de unge i arbejde, fremfor at give dem understøttelse for at være arbejdsløse.«
– Hvad kan unge mænd og kvinder selv gøre?
»Jeg synes, tidens debat om ungdomsarbejdsløshed mangler en ung, tydelig stemme. Men de unge føler ekstrem meget afmagt. Ingen tror på nogen måde, at de kan hamle op med systemet eller ændre noget,« mener Jonathan Simmel.
En anden årsag er, at de unge opfatter deres ledighed som et individuelt problem, mener han:
»Man har ikke længere det arbejdsløshedssammenhold som før, hvor man mødte hinanden i jobcentret eller i fagforeningen og følte, man havde et fællesskab omkring at være arbejdsløs, og at man kunne gøre noget ved det. Når man er alene om sit problem, så føler man ikke, man for alvor kan gøre noget ved det.«
Sociale fagforeninger
– Du nævner fagforeningen. Kunne den være mere aktiv for at kæmpe de unges arbejdsløses sag?
»Ja, det tænker jeg i høj grad. Men jeg synes ikke, fagbevægelsen skal udfylde sådan en servicerolle og ’kæmpe de unges sag’. I stedet skulle de prøve at skabe et frirum, der kan knytte de unge sammen,« siger Jonathan Simmel.
Fagforeningen kunne for eksempel samle alle unge arbejdsløse elektrikere til sociale arrangementer, foreslår han:
»Allerede der tror jeg, man ville komme langt med at hjælpe unge med at komme ovenpå efter det mentale dyk, det er at blive fyret.« Samtidig ville man undgå, at folk faldt alt for meget i staver bag computeren, mener Jonathan Simmel:
»Den arbejdsløse ville få bedre mulighed for at ytre sig og måske formulere ideer til politikerne om, hvordan de kan skabe job. Om ikke andet, ville det give sammenhold i en krisetid.«

