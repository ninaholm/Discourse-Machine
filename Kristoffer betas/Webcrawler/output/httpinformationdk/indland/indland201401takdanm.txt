’Tak til Danmark for, at jeg har tid til at finde et ordentligt job’
Karolina Krasauskaitė fra Litauen fik SU, mens hun læste til jurist på Københavns Universitet. Nu får hun dagpenge og er én af dem, der tæller med i statistikken, når der bliver diskuteret ’velfærdsturisme’
Karolina Krasauskaitė blev i september færdig med sine studier på Københavns Universitet og søger nu arbejde. Hun er fra Litauen. I begyndelsen arbejdede hun som rengøringshjælp på et hotel for at finasiere studierne, men fik senere SU.

Alle talte pludselig om det, og rygterne svirrede blandt de udenlandske studerende, som Karolina Krasauskaitė kendte på Københavns Universitet: Kan vi få SU?Ja, nogle kunne, fandt de ud af, da EU-domstolen i februar sidste år i en principiel dom slog fast, at en hollandsk studerende havde ret til SU, fordi han havde arbejdet i Danmark, før og efter han begyndte sit studie på den daværende Handelshøjskole i København.Regeringen har senere vurderet, at den dom koster Danmark cirka 200 millioner kroner om året i ekstra SU-udgifter.Men Karolina Krasauskaitė forlod ikke Litauen på grund af den danske SU. Den troede hun ikke, at hun kunne få. Hun tog til Danmark og begyndte på Københavns Universitet, fordi det lå højt på de internationale ranglister over universiteter. Nu bor hun i etværelses lejlighed i Søborg sammen med sin kæreste. Her sidder hun og drikker appelsinjuice og hører popmusik på sin hvide MacBook.»Men jeg snakkede med en, som fik SU, og da jeg hørte om dommen, søgte jeg også selv om at få SU. Det gjorde, at jeg kunne skrive mit speciale i ro og mag,« siger Karolina Krasauskaitė, der er 25 år og blev færdig med sine studier i september sidste år.Inden hun fik udbetalt SU i de sidste fire måneder af sin uddannelse, tjente hun penge ved at arbejde som rengøringsdame på et hotel. Det var nemt at få det til at passe sammen med studierne, fordi der ikke var særligt mangeundervisnings- timer på universitetet.Til sidst blev hun forfremmet til supervisor på hotellet, og der slog det hende, at hun sjældent mødte danskere, der gjorde rent på hotellet. Det var mest folk fra Østeuropa og Spanien. Men lønnen var heller ikke særlig god, siger hun.Derfor undrer hun sig, når danske politikere snakker om velfærdsturisme. De fleste, hun kender fra Østeuropa, har et arbejde.»Jeg siger ikke, at politikerne ikke har ret – måske er der faktisk nogle, som kommer hertil kun for at få ydelser. Men er det ikke lidt dumt at tænke, at de kommer hertil kun for at få dagpenge og SU?«OverkvalificeretSiden hun blev færdig med sin uddannelse i september, har Karolina været på dagpenge. Hun tæller nu officielt med i de statistikker, som medier og politikere kigger grundigt på for at se, om Danmark får besøg af såkaldte velfærdsturister, der nyder godt af lukrative danske velfærdsydelser, men ikke bidrager til statskassen.Men det var ikke af egen drift, at hun søgte om at få dagpenge. En repræsentant fra hendes a-kasse mødte op på universitetet og hjalp de studerende med at forstå reglerne. Formularen, som hun brugte til ansøgningen, var på engelsk, og det var ret ubureaukratisk og ligetil at søge, fortæller hun.Det er noget anderledes end det, hun hører sine arbejdsløse litauiske venner opleve i hjemlandet. Der er dagpengene højst på 2.500 kroner om måneden, fortæller hun.»Men jeg skal i hvert fald ikke bare sidde og slappe af nu, mens jeg får penge. Der går sikkert ikke mere end et halvt år, før jeg får et job,« siger hun.»Og tak til Danmark for, at jeg har tid til at finde et ordentligt job.«Før nytår søgte hun et job hos DONG Energy. Det passer umiddelbart godt sammen med det valgfag i energiret, hun har taget på Det Juridiske Fakultet. Men jobbet hos DONG var som piccoline i den juridiske afdeling.Karolina Krasauskaitė tænkte først, at det er en fin måde at få en fod indenfor på, inden hun får sit drømmejob, der enten er juridisk assistent eller et administrativt kontorjob. Men hun har senere fået at vide, at hun aldrig får et job som det, hun søgte – hun er for overkvalificeret.Hun har endnu ikke besluttet sig for, om hun har lyst til at blive i Danmark ogprøve at finde job.»Det er ret svært at sige, men min kæreste bor jo her og har startet sit eget firma. Jeg kunne måske komme i praktik eller i noget i den stil, så lige nu tror jeg, at Danmark er det sted, hvor jeg har tænkt mig at blive i et godt stykke tid,« siger hun.&nbsp;
