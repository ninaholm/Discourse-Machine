Lykketoft i strid med egen politik
På et møde i Cevea satte Mogens Lykketoft spørgsmålstegn ved, om lavere skat øger beskæftigelsen. Men han har flere gange selv argumenteret for dette. Han siger, at udtalelserne på mødet er fortolket for unuanceret


 Socialdemokraternes tidligere finansminister Mogens Lykketoft kom for nylig galt af sted ved at sætte spørgsmålstegn ved regeringens præmis om, at lavere skat får danskerne til at arbejde mere. En gennemgang af udvalgte udspil og interview fra Mogens Lykketofts tid som formand for Socialdemokraterne, som Information har lavet, viser nu, at han selv ved flere lejligheder har argumenteret for netop denne sammenhæng i økonomisk politik:
»Der er behov for at ændre på den måde, som samfundet får sine indtægter på – personskatterne skal ned, så flere får lyst til at arbejde mere,« sagde daværende S-formand Mogens Lykketoft f.eks. i et interview med Information i 2004. En holdning han gentager – med andre ord – i 2009.
Men ved et møde i tænketanken Cevea 6. juni i år angreb Mogens Lykketoft dele af den nuværende regerings økonomiske politik. I sit oplæg beklagede Lykketoft, at finansminister Bjarne Corydon (S), da han tiltrådte, »næsten opgav« at kæmpe mod regnemodellerne i Finansministeriet.
SRSF-regeringen forhandler i øjeblikket om en skattereform med Enhedslisten. Et af hovedprincipperne i udspillet er, at lavere skat skal øge arbejdsudbuddet. Lykketoft sagde ved mødet i Cevea – ifølge en båndoptagelse lavet af en journalist fra Jyllands-Posten – at »det er jo ikke bevist, efter min mening og efter alt hvad jeg har læst, at lavere marginalskat øger arbejdsudbuddet nævneværdigt på skandinavisk grund.«
Da Mogens Lykketoft selv var formand for Socialdemokraterne argumenterede han imidlertid ved flere lejligheder – ligesom SRSF-regeringen gør nu – for, at skattelettelser skulle gennemføres for at øge beskæftigelsen. Det allerførste punkt i SR’s fælles udspil til et skatteloft fra 2004 lyder således:
»SR er enige om, at indkomstskatten – og skatten af den sidst tjente krone – skal sættes ned, så alle kan komme i arbejde.«
Socialdemokraternes valgoplæg fra 2005, ’Made in Denmark’, hvor Lykketoft var statsministerkandidat, havde som et slagnummer at øge arbejdsudbuddet ved at lette skatterne. I et interview med BT i forbindelse med ’Made in Denmark’, sagde den daværende oppositionsleder: »Regeringen har gjort meget lidt for at nedsætte skatten på den sidst tjente krone, og det vil vi gøre med denne plan. Der er ingen tvivl om, at denne plan vil gavne beskæftigelsen.«
Gammel forudsætning
Økonomiprofessor ved Aarhus Universitet Torben M. Andersen, som er tidligere overvismand, ønsker ikke at »forske i Mogens Lykketofts motiver for at sige, som han gør,« men påpeger, at skattepolitikken i Danmark i de seneste mange år har hvilet på bl.a. forudsætningen om, at lavere marginalskat øgede arbejdsudbuddet.
»Siden engang i 80’erne har skattereformerne haft en reduktion af marginalskatterne som et meget væsentligt element. Der har selvfølgelig været diskussioner af, hvordan skattelettelserne skulle gives. Men grundtanken har været, at skattesystemet påvirker arbejdsudbuddet, og at det ikke skulle modarbejde incitamenterne til at arbejde mere, fleksibiliteten og omstillingen på arbejdsmarkedet,« siger Torben M. Andersen.
Så det vil ikke være for meget at konkludere, at Mogens Lykketoft er i modstrid med den politik, som han selv har ført i en årrække?
»Nej. De planer har haft de ting i sig. Men hvorfor han siger nu, som han gør, har jeg ingen mulighed for at have nogen mening om.«
Mange bevægelser
Mogens Lykketoft ønsker ikke »at gå ind i en diskussion om fortolkningen af udtalelsen på mødet«, som han mener er for unuanceret.
»Det uddrag, som man har fundet på at offentliggøre, giver ikke et fuldstændig indtryk af, hvad jeg mener.«
Som er?
»Som er, at selvfølgelig er der da en sammenhæng, men jeg er ikke sikker på, at den er så stærk i Danmark, som den er andre steder. Og der er jo mange modgående bevægelser – ikke mindst hos børnefamilier – i forhold til, at lavere skat kan give den modsatte reaktion. Jeg mener nogle gange, at man har haft nogle overdrevne forestillinger om, hvordan den sammenhæng var på dansk grund.«
Men grunden til, at det er en interessant historie, er jo, at du i de interview bruger som argument for skattelettelserne, at de vil øge arbejdsudbuddet?
»Ja, men jeg har også meget tit brugt det andet argument – som jeg sådan set personligt lægger større vægt på – nemlig, at det med at sænke skatten på arbejde ikke kun er et spørgsmål om udbud, men også et spørgsmål om at gøre vores skattesystem mere robust. En gennemgående tankegang har været, at, ja, det kan give en effekt på arbejdsudbuddet, men samtidig handler det om at gøre skattesystemet robust i forhold til internationaliseringen. At gøre skattegrundlaget bredere, marginalskatterne lavere og knytte skatteudskrivningen væk fra arbejde og over på andre kilder.«
Så citatet med, at du ikke mener, at lavere marginalskat øger arbejdsudbuddet, er misforstået?
»Faktisk er det citat ikke knyttet til arbejdsudbud. Men jeg gider som sagt ikke kommentere det der. For det er blevet twistet.«
Men mener du, at lavere marginalskat øger arbejdsudbuddet?
»Jeg mener, at der er en vis virkning, men selv regeringens egne modeller viser jo en forholdsvis begrænset virkning. Hvis du f.eks. kigger på virkningerne af de forhøjede beskæftigelsesfradrag, er det jo forholdsvis begrænset.«
’Det er misbrug’
Men lettelserne i topskatten har jo en forholdsvist stor virkning?
»Jo. Det mener man jo, der er. Man forventer jo især, at håndværkere vil være villige til at tage ekstra arbejde, hvis de får en lavere marginalskat. Det har været den gennemgående antagelse.«
I ’Made in Denmark’ skrev I jo flere gange, at I ville sætte skatterne ned for at øge beskæftigelsen. Det var jeres bærende argument for skattelettelser?
»Det er også derfor, at jeg ikke kan stå inde for den læsning, der har været af det, jeg har sagt på det møde. Det var et meget teoretisk møde om økonomiske teorier og økonomiske modeller. Det er blevet brugt til at kaste ind som en brok i en meget aktuel politisk diskussion. Det har aldrig været hensigten, og derfor er det efter min opfattelse misbrug.«

