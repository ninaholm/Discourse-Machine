Års forskning fyret af på tre minutter
Flere års forskning om emner som indsattes gæld, grise og modermælk blev formidlet på få minutter, da Ph.d. Cup Live 2014 blev afholdt i DR’s Koncertsal


 
	Der er kun én ting, der for alvor adskiller den tid, som vi lever i nu, fra stenalderen: Summen af den viden, som vi og vores forfædre har samlet sammen, fastslår hjerneforskeren Peter Lund Madsen som indgangsreplik til kåringen af årets Ph.d. Cup-vinder, der blev afholdt i DR’s koncertsal for nylig og vist på DR2 i aftes.

	»I aften handler det om en helt speciel gruppe af menneskehedens helte: Videnskabsfolk. Folk, der har viet deres tid til at samle ny viden sammen til menneskeheden,« siger Peter Lund Madsen.

	Foran et publikum placeret i røde stole og svævende kameraer skal otte udvalgte finalister levere et tre minutters koncentrat af flere års forskning.

	De otte er vindere blandt en større gruppe på 34 ph.d.-forskere, der har deltaget i årets Ph.d. Cup. Først med en skriftlig formidling af deres eget forskningsprojekt i konkurrencen, der er et samarbejde mellem Danske Universiteter, Lundbeckfonden, DR og Dagbladet Information.

	På scenen overgår den skriftlige dyst så til en mundtlig foran en dommerkomité, kolleger, venner og familie. Første forsker fremme i spotlyset er Louise Kruse Jensen fra Institut for Veterinær Sygdomsbiologi på Københavns Universitet:

	»Det er ikke personligt, når nu jeg siger, at du ligner et svin. Jeg ligner også en gris,« siger Louise Kruse Jensen.

	Hun supplerer den kække kommentar med en mere alvorlig historie om, hvordan hun har mødt en dreng, der måtte have amputeret benet på grund af knoglebetændelse. Og der er sammenhæng mellem de to fortællinger:

	»Når vi kigger på vores skelet og vores knogler, så fungerer de som grisens. Derfor kan vi udforske knoglebetændelse i grise og så overføre resultaterne til mennesker. Til os selv. Men vi er nødt til at bruge forsøgsgrise. For vi kan ikke lave forsøg med mennesker,« siger hun og viser en griseknogle frem for publikum.

	Louise Kruse Jensen gestikulerer, hakker luften i skiver med hænderne og får ros fra dommerkomiteens excentriker, producent Philip Einstein Lipski:

	»Der er jo ikke noget værre end børn uden arme og ben, så din historie er jo fuldstændig blændende,« siger dommeren og får salen til at klukke af grin. Dommer og journalist Martin Breum roser også formidlingen, men: »Jeg ville gerne have vidst endnu mere om, hvordan du lavede din forskning,« tilføjer han.

	Forskning til fjerdeklasse

	Annette Olesen fra Juridisk Institut på Syddansk Universitet er også en af de otte på scenen. Hendes forskning handler om, hvordan det påvirker indsatte, når de skal betale omkostningerne til en straffesag, som de selv har været en del af. Når de har udstået deres straf og fængselsporten smækker, står de ofte med en gæld, der tynger dem. Uanset om de får et arbejde eller vælger at begå kriminalitet, så de kan skaffe penge til dagen og vejen.

	»Gæld er med til at øge risikoen for at flere vender tilbage i kriminalitet. Det er altså både dyrt for samfundet, og det koster flere ofre,« siger Annette Olesen.

	Men aftenens vinder bevæger sig i et lidt andet forskningsfelt: Nemlig hvordan indholdet af B12-vitamin i modermælk daler i ammeperioden, og hvordan det kan betyde, at der skal laves nye retningslinjer for, hvor lang tid det er fornuftigt at amme børn.

	Uddannelses- og forskningsminister Sofie Carsten Nielsen (R) afslører vinderen med følgende ord:

	»Dommerne har sagt, at der er tale om formidabel formidling, der er tale om et værk, der går lige i kødet på et dogme, og det er rigtig modigt. Det har høj relevans for mange. Vinderen er: Eva Greibe.«

	Hun kommer fra Sundhedsvidenskab på Aarhus Universitet, og efter showet indrømmer Eva Greibe, at forberedelsen delvist er foregået derhjemme foran spejlet.

	»Der er meget kunst i at forsøge at holde de rigtige pauser og at forsøge ikke at gøre ting med ens hænder, der forvirrer,« siger Eva Greibe.

– Hvad kan prisen bruges til?

	»Jeg brænder for forskningen, så jeg er næsten mest begejstret for, at det giver lidt fokus til vores lille forskningsprojekt, fordi jeg synes, at det er så vigtigt, at det skal ud og diskuteres på et ordentligt niveau. Og det her er så en start,« siger hun og går ind til en reception, hvor der serveres en »brain-food buffet«.

	Sofie Carsten Nielsen var »dybt inspireret« af forskerne.

	»De er pissedygtige til at fortælle, hvad forskningen handler om, og hvorfor det er vigtigt. Og noget som alle kan forstå. Jeg tror, at man kunne gå ned i fjerdeklasse og fortælle om det.«

	Hun mener, at der er en politisk udfordring i for meget uformidlet og dårligt formidlet forskning.

	»Vi investerer rekord meget i forskning og uddannelse. Skal vi blive ved med det og prioritere det så meget, som vi gør, så skal folk også virkelig have en fornemmelse af, at det giver mening. Og en større grad af forståelse af, hvad det egentlig er, vi som borgere giver vores skattekroner til,« siger ministeren.

Se eller gense Ph.d. Cup Live på DR2 her

