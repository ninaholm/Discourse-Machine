Chefjurist: Danske domstole er for forsigtige i udvisningssager
Sagen om den 18-årige somalier, der er dømt for voldtægt, men undgår udvisning, illustrerer, at danske domstole ikke går langt nok i udvisningssager. Det mener Jacob Mchangama fra CEPOS, mens Institut for Menneskerettigheders direktør, Jonas Christoffersen, er ’overrasket over dommen’


 
	Danske domstole er for forsigtige i sager om udvisning af kriminelle udlændinge. Det vurderer chefjurist ved den borgerlig-liberale tænketank CEPOS, Jacob Mchangama. Udmeldingen kommer, efter at Vestre Landsret mandag dømte en 18-årig somalisk mand til betinget udvisning og seks års fængsel. Den 18-årige blev dømt for voldtægt af en 10-årig pige samt voldtægtsforsøg mod to andre personer, men udvisningen blev altså gjort betinget og vil dermed ikke blive effektueret, medmindre den somaliske mand begår ny kriminalitet.

	Jacob Mchangama blev i går citeret i en række medier for at sige, at sagen bør indbringes for Højesteret, fordi landsrettens afgørelse kan vise sig at være for mild. Men den konkrete sag dækker altså ifølge chef-juristen over et generelt problem.

	»Der er noget, der tyder på, at danske domstole ikke går lige så langt, som den nyeste praksis ved Den Europæiske Domstol tillader,« siger han.

	Udvist for mildere overtrædelser

	I den konkrete sag om den somaliske mand vurderer Jacob Mchangama, at dommen »ikke umiddelbart reflekterer den praksis, der er fra Menneskeretsdomstolen i Strasbourg, specielt når det drejer sig om personfarlig kriminalitet«.

	Han understreger dog, at han baserer sin vurdering på forsvarerens beskrivelse af dommen:

	»Det er klart, at man skal nærlæse domsafsigelsen, men det tyder på, at man givetvis godt kan udvise den her person uden at krænke menneskerettighederne. Alle afgørelser er konkrete, men med en sag som den her, skal vi op i mord, før det bliver mere alvorligt.«

	Den dømte somalier har ifølge sin forsvarer ingen tilknytning til sit hjemland ud over sproget. Jacob Mchangama påpeger imidlertid, at der er flere nyere eksempler på domme, hvor Den Europæiske Menneskerettighedsdomstol opretholder landes udvisning af kriminelle udlændinge, selv om de har både familiemæssig og langvarig tilknytning til de pågældende lande.

	»Jeg vil mene, at der i forhold til Menneskerettighedsdomstolens nye praksis vil være udvidet mulighed for udvisning, selv om de dømte har større tilknytning til Danmark end den stat, de er statsborgere i,« siger han.

	Desuden er der ifølge Jacob Mchangama også eksempler på sager i Den Europæiske Menneskerettighedsdomstols udvisningspraksis, hvor dømte er blevet udvist på baggrund af mildere overtrædelser.

	»Jeg vil mene, at der er visse sager, som kunne være afgjort anderledes, hvis den nyeste linje fra Menneskerettighedsdomstolen slår igennem,« siger han.

	Overraskende dom

	Direktøren for Institut for Menneskerettigheder, Jonas Christoffersen, siger, at han er »overrasket over dommen«.

	»Det er da overraskende, at én, der er idømt seks års fængsel for en ekstremt grov forbrydelse som voldtægt og voldtægtsforsøg, ikke bliver udvist,« siger Jonas Christoffersen.

	Han pointerer, at han ikke har reel mulighed for at vurdere, om landsretten har været for mild i sin afgørelse, da dommen endnu ikke er offentligt tilgængelig.

	»På det her område er reglen jo, at man skal udvise, medmindre det er i strid med menneskerettighederne. Man må gerne gå til stregen, men man skal ikke gå over den,« siger Jonas Christoffersen.

	»Normalt, når man er oppe i det strafområde, så står man jo til udvisning med piber og trommer, men når man alligevel endt med en anden afgørelse, så er der nok en en grund til domstolens afgørelse.«

