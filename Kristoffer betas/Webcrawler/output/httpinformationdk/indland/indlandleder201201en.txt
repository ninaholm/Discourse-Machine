Èn for alle
Foruden at være en forfærdelig forvrængning af ethvert lighedsbegreb, så demaskerer argumentet et menneskesyn, der er mindst ligeså unfair og uretfærdigt som den borgerlige regerings


 Regeringen sagde, at den repræsenterer et andet og bedre menneskesyn. Det er vanskeligt at få øje på. Foreløbig har vi blot set en forlængelse af den borgerlige regerings udlændingepolitik, hvilket kan aflæses i regeringens klakørarbejde med omskrivningen af det, Anders Fogh Rasmussens kaldte en ’fast og fair’ udlændingepolitik. I socialdemokratisk retorik hedder det ’robust men retfærdig’, hvilket justitsminister Morten Bødskov (S) gentager ved enhver given lejlighed.
Den højere retfærdighed har det hidtil været vanskeligt at få øje på i ministerens blanke afvisning af at genoptage sagsbehandlingen af 75 børn, der muligvis på ulovligt grundlag har fået afslag på ophold, efter de ufrivilligt har været sendt på genopdragelsesrejser i deres hjemlande. Selv om Danmark i sommer modtog dom i den såkaldte Osman-sag ved Den Europæiske Menneskerettighedsdomstol i Strasbourg, så har Morten Bødskov nægtet at røre ved de 75 sager, der kan være fejlbehandlet.
Det gør han fortsat. Men under stærkt pres fra både ind- og udland viderebragt i en række artikler i dagbladet Information besluttede ministeren i forgårs at skrive et brev til de 75 familier og orientere dem om muligheden for at søge sagerne genoptaget. Det manglede bare.
SF’s udlændingeordfører Anne Baastrup har hidtil forklaret, at regeringen ikke ville gøre noget ved sagerne, fordi flere børn end de 75, som hidtil er identificeret, kan have fået forkerte afslag på ophold i lyset af Osman-afgørelsen. Altså er det bedre at begå uret mod en hel gruppe mennesker, hvis der er risiko for ikke at kunne gøre ret mod enkelte.
Foruden at være en forfærdelig forvrængning af ethvert lighedsbegreb, så demaskerer argumentet et menneskesyn, der er mindst ligeså unfair og uretfærdigt som den borgerlige regerings. Forskellen er blot, at de borgerlige åbent sagde, hvad regeringen hidtil har forklædt i et misforstået lighedsbegreb. Man kan håbe, at Morten Bødskovs retræte i denne sag er et første signal om, at regeringen søger at bringe overensstemmelse med den retfærdighed, de taler om, og den praksis, de administrerer. cj

