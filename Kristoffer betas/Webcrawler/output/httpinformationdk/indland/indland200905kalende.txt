Kalenderlov mildnet en anelse
Selv om regeringen har gjort lovforslag 212 om ministerkalendre til lidt mindre 'ren Berlusconi', er der stadig mindst 45 aktindsigter, som afskæres, hvis de ikke besvares senest om én uge


 Det må høre til sjældenhederne, at en minister under førstebehandlingen af et lovforslag selv går på talerstolen for som første taler at ændre på sit eget forslag. Men det var ikke desto mindre det, som justitsminister Brian Mikkelsen (K) en sen nattetime den 13. maj følte sig tvunget til med L 212, der vil undtage ministerkalendre for aktindsigt.
Efter Information kunne berette, at lovforslaget var formuleret på en måde, der ville afskære ikke bare alle fremtidige, men også alle endnu ikke-færdigbehandlede begæringer om aktindsigt - hvilket fik Line Barfod fra Enhedslisten til at karakterisere L 212 som "ren Berlusconi" - har ministeren måtte bedyre over for Folketinget, at "det har bestemt ikke været sigtet med den foreslåede bestemmelse". 
Han måtte derfor fremsætte følgende ændringsforslag: "Begæringer om aktindsigt i ministerkalendere, som er indgivet før lovforslagets fremsættelse, afgøres efter de hidtil gældende regler."
Denne indrømmelse fra ministeren har, viser friske oplysninger fra samtlige ministerier, med et snuptag 'reddet' i alt 17 ikke-færdigbehandlede sager om aktindsigt i ministerkalendrene. De skal nu færdigbehandles efter de hidtil gældende regler, også efter den 1. juni, hvor L 212 træder i kraft. Til gengæld bliver mindst 45 andre aktindsigter, som først er afsendt efter den 5. maj, hvor L 212 blev fremsat, afskåret, hvis ministerierne venter bare én uge på at besvare dem, viser Informations gennemgang. 
Umættelige Brian
Regeringen og aftalepartierne har givet sig på endnu et punkt, nemlig spørgsmålet om tidligere udlevede ministerkalendre.
Selv om borgerne efter den 1. juni ikke længere vil have et retskrav på aktindsigt, heller ikke i de dele af ministrenes kalendre, som der tidligere er givet aktindsigt i, så finder Justitsministeriet det "naturligt", at "de enkelte ministerier, også efter lovændringens ikrafttræden, udleverer kopi af en ministerkalender (eller dele heraf), som tidligere har været udleveret", som ministeriet anfører i et svar til Folketinget.
Justitsministerens appetit på hemmeligholdte kalendre gælder dog ikke kun ministrenes, fremgår det af endnu et svar til Retsudvalget. I et brev til socialdemokraten Bent Hansen fra Danske Regioner skriver Brian Mikkelsen således den 18. maj, at han - hvis der er politisk ønske herom - "naturligvis er indstillet på at tage en nærmere drøftelse" af, "hvorvidt der er behov for også at undtage andre kalendre end ministerkalendere fra offentlighedsordningen."


