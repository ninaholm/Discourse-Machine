Rosenkrantz-Theil må sluge kameler
Et generelt godt ry på Christiansborg og et socialdemokratisk ønske om at favne bredt sikrer Pernille Rosenkrantz-Theil opbakning fra sine nye partifæller. Men også internt i S undrer man sig over en entré, som pirker til den gamle fløjkrig


 Hvor højt er der egentlig til loftet hos Socialdemokraterne? Og hvor stædig er Pernille Rosenkrantz-Theil? 
Svarene på disse to spørgsmål vil blive afprøvet flittigt i den kommende tid, hvor det nye partimedlem med egne ord vil sikre, at Socialdemokraterne ’finder sine ben’.
Foreløbig afviser den frafaldne Enhedsliste-kvinde at give køb på sin modstand mod den stramme udlændingepolitik og skattestoppet – to politikområder, der traditionelt har splittet partiet, og som ledelsen har brugt år og kræfter på at få rettet ind på. 
Med Pernille Rosenkrantz-Theils medlemskab kan de tilsyneladende begynde forfra.
Ledelsesproblemer
Dertil kommer, at regerings blokken benytter lejligheden til at klandre Thorning-Schmidt for manglende lederevner, eftersom hun tager imod et medlem, der ikke vil lægge afstand til malingaktionen mod statsministeren og udenrigsministeren i forbindelse med Irak-invasionen i 2003. 
DF-formand Pia Kjærsgaard kalder den socialdemokratiske velkomst »rystende«, mens Venstres chefstrateg Hjort Frederiksen mener, at S står med et troværdighedsproblem. Imens kan SF glæde sig over, at julefreden sænker sig over dem.
Problem eller gevinst
Hos Villy Søvndal og co. er man ikke kede af at ’gå glip af’ Rosenkrantz-Theil. Hun ville underminere hele den højredrejning, som SF møjsommeligt har arbejdet hen i mod i bestræbelserne på at blive et ansvarligt og regeringsdueligt parti. Nu sidder aben altså hos Helle Thorning-Schmidt og Henrik Sass Larsen, som formåede at sende noget blandede signaler i løbet af i går. På den ene side fastslår man, at Socialdemokraterne er et rummeligt parti, og på den anden side forventer partiledelsen klart, at Rosenkrantz-Theil retter ind, når det kommer til både skat, udlændingepolitik og forsvarspolitik. Men ifølge hovedpersonen selv er hendes nye partimedlemskab ikke en ’renselsesproces’, og det fik i løbet af torsdagen flere højtstående Socialdemokraterne til at spørge med slet skjult irritation i stemmen:
»Hvad laver hun egentlig hos os?«
Stærkt socialdemokrati
Selv forklarer Rosenkrantz-Theil sig med, at oppositionen intet er uden et stærkt Socialdemokrati. Og trods de åbenlyse modsætninger og klare udfordringer for begge parter, kan Pernille Rosenkrantz-Theil blive en gevinst for det socialdemokrati, der har bakset med at finde – og beholde – slagkraftige skikkelser. Den 31-årige kvinde, der i øjeblikket er på barsel med sit andet barn, har samme troværdighed som Villy Søvndal, Pia Kjærsgaard og Mette Frederiksen – som Pernille Rosenkrantz-Theil er god ven og tidligere studiekammerat med.
Hun er også alt det Helle Thorning ikke er – utæmmet, fræk, kontroversiel og tydeligt venstreorienteret. Det kan være med til at tegne billedet af et bredt favnende Socialdemokrati, men forudsætningen er, at begge parter bøjer sig mod hinanden, og at det nye medlem viser vilje til at sluge nogle kameler, så både befolkningen og partifællerne kan forstå, hvad Pernille Rosenkrantz-Theil laver hos Socialdemokraterne.

