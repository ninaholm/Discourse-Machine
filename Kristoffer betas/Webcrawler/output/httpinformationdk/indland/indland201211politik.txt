Politikere: Unge skal kunne skifte køn
Som 15-årig fik Caspian fjernet sin bryster, og kritik af kirurgen bag indgrebet afholder nu andre læger fra at behandle transkønnede. Men unge bør have samme mulighed som Caspian, mener Enhedslisten og Socialdemokraterne


 Hvornår er man gammel nok til at bestemme, at man lever i det forkerte køn? Da Caspian Drumm fik fjernet sine bryster i juli sidste år, var han kun 15 år. Efterfølgende har den kirurg, der opererede Caspian, fået alvorlig kritik af Sundhedsvæsenets Disciplinærnævn.
Afgørelsen fastslår blandt andet, at kirurgen har handlet »væsentligt under normen for almindeligt anerkendt faglig standard«, da han foretog indgrebet. Og Disciplinærnævnet indskærper over for kirurgen, at han skal »udvise større omhu i sit fremtidige virke«.
Med kritikken er Sundhedsvæsenets behandlingstilbud til transpersoner reelt set blevet kraftigt begrænset, for den har fjernet den mulighed for at blive opereret på en privat klinik, som Caspian benyttede sig af:
»Det bliver meget vanskeligt, hvis man kunne ønske sig at få fjernet sine bryster og få hormonbehandling. Caspian-sagen har sået tvivl om, hvornår en læge overhovedet kan udføre en sådan operation uden at komme i karambolage med sit faglige ansvar,« siger Mette Hartlev, der er professor og arbejder med sundhedsret ved Juridisk Institut på Københavns Universitet.
Men det skal der laves om på, mener Enhedslisten. Står det til partiet, skal unge helt ned til 15 år have lov til at træffe en beslutning, som Caspian gjorde det, fortæller partiets sundhedsordfører, Stine Brix.
»Jeg mener, at vi burde komme derhen, hvor det gælder for alle. Når man er i stand til at give et informeret samtykke, hvor man har fuldt ud kendskab til, hvilken betydning indgrebet har for ens krop, er man også i stand til at træffe en beslutning,« siger Stine Brix. Hun mener, at der reelt ikke eksisterer noget behandlingstilbud til unge transkønnede i dag.
»Der er behov for at se transkønnedes muligheder for at få behandling efter i sømmene. Vi har et problem i Danmark i forhold til de transkønnede unge. De har ikke noget sted at gå hen i dag, og det er ikke rimeligt,« siger Stine Brix.
Utilstrækkeligt tilbud
Unge transseksuelle kan dog opsøge Sexologisk Klinik på Rigshospitalet. Men dér skal de igennem en lang psykiatrisk udredning, før de kan få hormonbehandling eller et kirurgisk indgreb. Og ifølge Stine Brix er klinikken ikke en reel mulighed:
»Det er slet ikke tilstrækkeligt som behandlingstilbud. Sexologisk Klinik fungerer desværre på den måde, at de er relativt konservative i deres tilgang til de transkønnede. Det betyder, at det er alt for svært at få behandling,« siger Stine Brix.
Også hos Socialdemokraterne er man enige i, at det ikke er alderen, der er afgørende for, hvornår man kan få fjernet brysterne.
Ifølge sundhedsordfører Flemming Møller Mortensen (S) skal unge under 18 kunne behandles.
»Vi er godt klar over, at det her er en udfordring, som skal løses. Der er nogle, som er så afklarede så tidligt. Vi skal bare sørge for, og her må vi aldrig gå på kompromis, at den rådgivning og vejledning skal være til stede, som særligt de unge har brug for. Derfor skal Sexologisk Klinik også have spidskompetencen til at vejlede og rådgive de helt unge,« siger Flemming Møller Mortensen og fortsætter:
»Der er virkelig behov for, at nogle bliver sat i hormonbehandling – og også før de er fyldt 18 år – og derfor skal vi have lægefaglige og psykologiske kompetencer til at rådgive og vejlede. Også dem under 18 år,« siger Flemming Møller Mortensen, der lægger vægt på, at forældrene skal inddrages og være en vigtig del af forløbet.
Næsten ingen fortryder
Det er en række lægefaglige eksperter, der i dag foretager den udredning, som giver transkønnede adgang til en operation.
Men fremover skal de transkønnede selv have lov til at bestemme over deres krop, mener Enhedslisten. Det skal altså være nok med forældrenes samtykke – frem for samfundets.
Hos LGBT (Landsforeningen for bøsser, lebiske, biseksuelle og transpersoner) Danmark fremhæver talsperson Vibe Grevsen Sundhedslovens paragraf 17. Den giver patienter, der er fyldt 15 år, ret til at give informeret samtykke til behandling, og den ret skal også gælde for unge transkønnede, mener foreningen.
»Det er udtryk for en diskrimination, hvis det skal være anderledes for transkønnede end for alle andre mennesker,« siger Vibe Grevsen.
En del af af kritikken af den kirurg, der fjernede 15-årige Caspians bryster, gik på, at hans indgreb ikke kunne gøres om.
Men det giver Vibe Grevsen ikke meget for. Hun henviser til, at ifølge den svenske Socialstyrelses udredning fra 2010 er 528 personer blevet opereret i Sverige fra 1992 til 2009. Af dem har 0,9 procent fortrudt.
Indgreb i børns udvikling
Sundhedsstyrelsen, der foranledigede en undersøgelse af Caspians forløb, står dog ved kritikken af lægen. Styrelsen lægger især vægt på, at han ikke lavede en psykiatrisk udredning. Dermed kan lægen ikke have haft de nødvendige forudsætninger for at forstå Caspians begrundelse for at få foretaget så radikalt et indgreb, lyder vurderingen:
»Det skal ikke ske på de præmisser. De unge skal have et tilbud af høj kvalitet med de relevante sundhedsfaglige kompetencer. Det er yderst vigtigt,« siger Anne Mette Dons, tilsynschef i Sundhedsstyrelsen.  Hun er ikke principielt imod at operere på unge transkønnede, men det skal ske efter grundige overvejelser.
»Det er ikke nødvendigvis et problem, men det er meget vigtigt, at det er en tværfaglig og meget grundig udredning, der ligger til grund, når det er børn, det handler om. Det er irreversibelt og meget indgribende i børns udvikling.«

