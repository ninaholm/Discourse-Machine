’Det lyder kompliceret, og det er det også’
Der var X Faktor-fornemmelser, store ideer og intens fascination af forskningen på spil, da årets vindere af Informations Ph.d.-Cup 2013 blev fejret i DR’s koncerthus
Et dommerpanel bestående af DR-studievært Ane Cortzen (fra venstre), evolutionsbiolog Eske Willerslev og astrofysiker Anja Andersen gav de unge forskeres formidlingsevner kommentarer med på vejen.


 
	Rygterne siger, at generalprøverne er gået godt,« lyder det fra Informations direktør Mette Davidsen-Nielsen i velkomsten til gæsterne i restauranten udenfor DR’s koncertsal. Der bliver varmet op til Det Europæiske Melodi Grandprix, men her i koncertsalen er det nogle helt andre evner, der skal konkurreres i tirsdag aften.

	De otte vindere af Informations Ph.d.-cup 2013 har været i gang siden om formiddagen med at øve deres performance i, hvordan de bedst formidler deres forskning, lave lys- og lydprøver og lægge sminke osv.

	Om kort tid er de klar til at stille sig på scenen foran mere end 500 mennesker, snesevis af kameraer i koncertsalen og tre dommeres bedømmelser af, hvordan de formidler deres treårige forskningsprojekter.

	Cuppen, der er lavet i samarbejde med DR, Danske Universiteter og Lundbeck-fonden, har siden begyndelsen sidste år vokset sig helt ind i koncertsalen, hvor tre læderstole nu står tomme foran scenen før aftenens show.

	77-årige John Person sidder på forreste række lige ved siden af. Det er første gang han har taget turen fra Ballerup til koncertsalen.

	»Det er sådan lidt X Factor for kloge hoveder, men man må da formode, det er lidt mere intelligent,« siger den pensionerede grafiker, der som fast lytter til radioprogrammer som Videnskabens Verden og HjerneMadsen glæder sig til at høre de passionerede unge mennesker fortælle om deres forskning – også selvom han ikke kunne lokke konen med.

	Og netop HjerneMadsen alias Peter Lund Madsen er taget et smut forbi for »lige« at præsentere aftenens stjernehjerner.

	»De er fuldstændig rolige og fattede ude bagved,« forklarer han og formaner publikum om at huske at klappe – også af den sidste. Peter Lund Madsen efterlader scenen tom og stille, men lidt senere toner de syv fremmødte ph.d.er op på en stor skærm til et lille backstage interview om angsten forat glemme, hvad de skal sige, snuble på scenen eller besvime.Tilbage på scenen igen præsenterer Peter Lund Madsen aftenens dommerpanel. Thomas Blachmann er byttet ud med evolutionsbiolog Eske Willerslev. På Anne Linnets plads sætter astrofysikeren Anja Andersen sig og DR-vært Ane Cortzen har rollen som den charmerende popsild, der altid er at finde i ethvert X Faktor-programs skabelon.

	Finalisterne på scenen

	I pæn sorte kjole og med opsat hår betræder Ditte-Marie From stille, men sikkert scenen og fortæller om, hvordan vi opfatter og behandler overvægtige børn.

	»Hvis ikke vi har et retvisende billede af de her børn, risikerer vi at knække selvværd i stedet for vægtkurver,« lyder en pointe.

	De to naturvidenskabelige dommere starter hårdt ud, mens studieværtinden roser den unge ph.d.’s smil og kropsprog.

	Næste kvinde er Stine Lindahl Jacobsen, der har udviklet et nyt musikterapeutisk redskab til at arbejde med udsatte familier, der er unikt på verdensplan. Eske Willerslev er begejstret for hendes forskning: »Du har brugt naturvidenskabelige metoder til noget unaturvidenskabeligt som bongotrommer og fløjte.«

	Ane Cortzen ærgrer sig over, at Stine ikke brugte lidt flere billeder af f.eks. bongotrommer og fløjte i sin præsentation.

	Så er turen kommet til det lidt tungere stof. Camilla Stampe Jensen fortæller om sine studier i nydannede proteiner i nerveceller, mens skærmene bag scenen viser røde og grønne stimer af proteiner.

	»Det lyder lidt kompliceret, og det er det faktisk også,« siger Camilla Stampe Jensen.

	Både publikum og dommere er godt med. Også Nina Therkildsen får forvandlet sine genetiske studier af torsk til en levende fortælling, ligesom Henrik Skov Midtibys robotter, der vil kunne mindske brugen af plantegift, fascinerer.

	Tea Torbenfeldt Bengtsson fortæller med stor indlevelse om sine to måneders ophold på en sikret institution for unge, og Maja Rosenstock slutter selvsikkert med at fortælle om, hvorfor virksomheder har svært ved at leve op til deres mål om at være ansvarlige og bæredygtige.

	Så går dommerne ud for at votere. Sideherre John Person tipper på, at hende med proteinerne, der måske endda kan hjælpe mod Alzheimers, vinder.

	Otte frem for én

	»En lang glidende bevægelse, så er det overstået, og så kan I få drinks,« lyder det fra Peter Lund Madsen bag scenen.

	Efter få minutter er dommerne, finalisterne og uddannelsesministeren klar omkring den sorte kuvert.

	»Det er dejligt med en konkurrence, hvor det ikke er stjerner, der danser eller tonedøve, der synger. Det her er stjerne med hjerner,« siger Morten Østergaard til publikums store begejstring og præsenterer aftenens vinder: Stine Lindahl Jacobsen, der lidt betuttet træder frem og modtager klap, blomster og prisen som vinder af årets Ph.d.-cup 2013.

	Men der er faktisk otte vindere af Ph.d.-Cuppen, som Stine Lindahl Jacobsen påpeger udenfor på ydmyg jysk manér. Hendes fordel for hende er, at hun via sin uddannelse i musikterapi ved, hvordan hun kan berolige sig selv.

	»Og musikken gør jo, at jeg er vant til at performe,« forklarer hun.

	Informations chefredaktør Christian Jensen beklager i spøg »DR’s helt urimelige journalistiske stramning« af, at der kun er én vinder af Ph.d-cuppen.

	»På Information hylder vi fælleskabet, og fejrer de otte vindere,« siger han og fortsætter: »Vi har haft den store glæde at kunne sprede det budskab, som I møjsommeligt har indsamlet.«

	Også Anja Andersen, der har vundet flere priser for sine formidlingsevner, er duperet: »Det var frygteligt at skulle bedømme dem. Jeg ville ikke kunne have gjort det, de gør, på det tidspunkt af mit liv.«

	 

Ph.d.-cup 2013 vises på DR2 mandag d. 20. maj kl. 20

