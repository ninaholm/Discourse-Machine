Hånd- og hovedpolitikere
Socialdemokraten Leif Lahn Jensen har en god pointe, når han efterlyser flere arbejdere og færre akademikere i partiet. Politikere, der selv har haft 'hands on' som det hedder, kan noget, som de universitets-uddannede ikke kan


 Der mangler rigtige arbejdere i arbejderpartiet, sagde det socialdemokratiske folketingsmedlem Leif Lahn Jensen i går. Han er selv tidligere havnearbejder, og folk som ham er ved at komme i alvorligt undertal i partiet, som domineres af økonomer, statskundskabere, jurister osv. Det er et problem, mener han, og det har han fuldstændig ret i:
»Det går bare ikke, at vi konsekvent sender en ny- uddannet ungdomspolitiker på 24 år ud for at fortælle hårdtarbejdende mennesker om de problemer, som der er på arbejdsmarkedet. Det er simpelthen ikke seriøst,« som han formulerede det.
Det er selvfølgelig et selvstændigt problem, at mange politikere er for langt væk fra borgerne, sådan som Leif Lahn Jensen påpeger det. Men selvfølgelig handler det også om stemmer og om forholdet til Dansk Folkeparti, som har stjålet en pæn portion af de klassiske socialdemokratiske arbejdervælgere. De kan vindes tilbage, men det kræver, at man taler arbejdernes sprog. Og at politikerne har haft hands on, som det hedder i dag. De skal  have brugt hænderne - ikke kun hovedet.
Inkontinens
Tidligere på ugen skrev vi her i avisen om inkontinens, en sygdom, som meget få  tager alvorligt, selv om den rammer næsten hver 10. dansker. Reaktionerne på den sag er et glimrende eksempel på, hvad Socialdemokraternes problem er. Eller måske snarere, hvad Dansk Folkepartis styrke er. Deres sundhedsordfører, Liselott Blixt, er hjemmehjælper. Hun har selv tørret op og skiftet bleer hos de ældre og ved derfor, hvor stort et problem inkontinens rent faktisk er. Både for de enkelte og for samfundet. Derfor kæmper hun for at få sygdommen på dagsordenen  - tilsyneladende som den eneste i Folketinget. For hvad ved en ung akademiker om tisbleer?
De 400.000 danskere, der lider af inkontinens, må derfor føle, at det er Dansk Folkeparti, der tager dem seriøst, taler deres sprog og kæmper deres sag.
Akademisk afvisning
Socialdemokraternes næstformand, Morten Bødskov, har afvist kritikken af sammensætningen i partiet:
»Jeg synes ikke, at vi har noget problem med at være repræsenteret af et bredt gennemsnit af befolkningen. De seneste meningsmålinger - hvor Socialdemokratiet nærmer sig de 30 procent af stemmerne - viser jo, at partiet har opbakning i alle dele af befolkningen.«
Bødskov er selv stud.scient.adm., og det er i grunden et meget akademisk svar, han kommer med. Han forholder sig ikke til essensen i sagen, men svarer kun, at det går godt i meningsmålingerne. Skal man endelig til at analysere meningsmålinger, er det selvfølgelig rigtigt, at det går godt for Socialdemokraterne. Men det er jo ikke fordi, de har tilbageerobret de tabte arbejderstemmer fra Dansk Folkeparti. Det er fordi, folk er trætte af regeringen - stemmerne siver primært fra V og K.
De seneste dages skarpe udmeldinger fra Dansk Folkeparti kan tyde på, at partiet er blevet mere villigt til at udfordre regeringen og derfor i højere grad vil markere deres egne sager fremover. Det gør dem endnu farligere for Socialdemokraterne. Derfor er der god grund til, at Socialdemokraternes partitop og bagland lytter til Leif Lahn Jensen.

