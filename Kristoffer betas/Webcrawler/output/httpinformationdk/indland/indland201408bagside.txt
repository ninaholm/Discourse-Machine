Bagsiden: Mobilen sinker maden
New York-restaurant oplyser, at gæsternes mobilbrug fordobler serveringstiden. 26 ud af 45 gæster bruger gennemsnitligt tre minutter på at fotografere maden


 Det tager for længe, før maden kommer på bordet. Den klage hørte en velbesøgt New York-restaurant hyppigere og hyppigere.
Da antallet af gæster var det samme som tidligere, og restauranten faktisk havde forenklet sin menu og ansat flere til at servere den, forekom klagen uforståelig. Restauranten ansatte derfor et firma til at kigge på sagen. Forklaringen viser sig at være gæsternes brug af mobiltelefon. Den fordobler serveringstiden – fra en time og fem minutter til en time og 55 minutter.
Det fremgår af en beretning, som ansatte ved restauranten – anonymt – har lagt ud på nettet. Det har angiveligt været muligt at sammenligne to videoovervågninger af restauranten – en fra 2004 og en fra 2014.
2004 – før mobilen
For ti år siden var forløbet således: »Gæsterne kommer ind og får bord og menukort; ud af 45 gæster beder tre om anden placering. Gæsterne bruger gennemsnitligt otte minutter på vælge deres bestilling, som tjenerne hurtigt tager imod. Forret ankommer inden for seks minutter, de lidt mere indviklede dog lidt længere. Ud af de 45 gæster sender to noget af serveringen tilbage til køkkenet. Tjenerne holder øje med bordet, så de kan reagere hurtigt på anmodninger. Efter måltidet får gæsterne regningen, og inden for fem minutter er de ude. Gennemsnitlig betjeningstid: én time og fem minutter.«
2014 – efter mobilen
I året 2014 er forløbet et andet:
»Gæsterne kommer ind og får bord og menukort. Ud af 45 gæster beder 18 om anden placering. Før gæsterne åbner menukortet, tager de deres mobil frem. Nogle tager billeder med den, mens andre bruger den til noget andet. Syv gæster beder en tjener om at komme over med det samme; de viser tjeneren noget på deres mobil og bruger gennemsnitligt fem minutter af tjenerens tid. Tjenerne har bagefter forklaret, at kunderne beder om hjælp med at få wifi-forbindelse.
Når tjenerne kommer over for at modtage bestilling, har flertallet af gæsterne endnu ikke åbnet menukortet, men beder tjeneren vente lidt. Kunderne åbner menukortet, lægger deres hænder med mobilen på toppen af kortet og fortsætter deres mobilgøremål. Tjeneren vender tilbage, men modtager anmodning om mere tid.
Endelig er gæsterne klar til at bestille. Der er nu gået 21 minutter. Maden begynder at ankomme efter seks minutter, de mere indviklede retter lidt længere. 26 ud af 45 gæster bruger gennemsnitligt tre minutter på at fotografere maden. 14 ud af de 45 gæster tager billeder af hinanden med maden foran sig, eller mens de spiser. Det tager gennemsnitligt nye fire minutter, idet de er nødt til at bedømme billederne og somme tider tage nye.
9 ud af 45 gæster sender maden ud til genopvarmning, hvad der uden mobilen ikke havde været nødvendigt. 27 af de 45 gæster beder deres tjener om at tage et gruppebillede. 14 af dem beder om en ny fotografering, da de ikke er tilfredse med den første.
Gennemsnitligt kræver sniksnakken og fotobedømmelsen yderligere fem minutter, hvor tjeneren ikke kan betjene andre borde. Eftersom gæsterne er konstant travle på deres mobil, tager det i gennemsnit 20 minutter fra, at de færdige med måltidet, og til de beder om regningen. Oveni – når de har modtaget regningen – tager det 15 minutter længere end for ti år siden, før de har betalt og går. Otte ud af 45 gæster bumpede ind i andre gæster – og i ét tilfælde: en tjener – idet de prøvede at sende beskeder, mens de bevægede sig ind i eller ud af restauranten.
Gennemsnitlig tid fra start til slut: én time og 55 minutter.
Restaurationens tidsopgørelse ender med denne bøn:
»Vi er taknemmelige for enhver, der besøger vores restaurant, for der er så mange andre steder at gå hen. Men kan vores gæster – venligst – være en smule mere hensynsfulde.«

