Jurister: PET-tilsyn vil reelt være magtesløst i ny Morten Storm-sag
Den politiske aftale om en ny PET-lov indeholder tilsyneladende en mindre udvidelse af det kommende tilsyns kompetencer. Men det vil langt fra styrke kontrollen nok, vurderer jurister


 Da justitsminister Morten Bødskov (S) tidligere på måneden kunne fremlægge en ny politisk aftale om en PET-lov, viste aftalen sig at indeholde, hvad der kunne ligne et forsøg på at imødekomme kritikerne af det kommende PET-tilsyn. Det får imidlertid ikke kritikerne til at bøje af.
Allerede da det såkaldte Wendler Pedersen-udvalg i februar sidste år kom med den betænkning, der ligger til grund for den politiske aftale, begyndte debatten om PET-tilsynets kompetencer. Wendler Pedersen-udvalget skulle ifølge sit kommissorium alene behandle efterretningstjenestens behandling af personoplysninger, og derfor lagde udvalget ikke op til at give tilsynet kompetencer inden for andre områder af tjenestens virke. Senest har sagen om Morten Storm, der angiveligt er blevet brugt af PET og CIA til at lokalisere en al Qaeda-leder, der efterfølgende blev likvideret, imidlertid fået en række kritikere til at indvende, at det kommende tilsyn også bør få kompetencer til at undersøge PET’s brug af agenter og samarbejde med andre landes efterretningsvæsener.
Det kom ikke som nogen overraskelse, at partierne bag den kommende PET-lov valgte at holde sig tæt til Wendler Pedersen-udvalgets oplæg og alene gav tilsynet kompetence til at undersøge PET’s behandling af personoplysninger. Men i aftaletekstens bilag står der:
»Det fastslås, at hvis tilsynet i forbindelse med sit virke bliver opmærksom på uregelmæssigheder, som falder uden for tilsynets kompetence, kan tilsynet – hvis forholdets karakter tilsiger dette – rette henvendelse til rette myndighed og gøre opmærksom herpå.«
A, men ikke B
Ifølge chefjurist i Cepos Jacob Mchangama tyder tilføjelsen i bilaget til aftalen på, at »nogen må have ment, det var for begrænset, at PET-tilsynet kun skal have tilsyn med personoplysninger«.
Men som han siger: »Man går ikke hele vejen: Man siger A, men ikke B. Hvorfor tager man ikke skridtet fuldt ud og giver tilsynet mulighed for også at se på alle de andre ting, PET laver? En efterretningstjeneste laver jo meget andet end at behandle personoplysninger.«
Heller ikke direktør for Institut for Menneskerettigheder Jonas Christoffersen er imponeret.
»Det får karakter af tilfældigheder, hvis tilsynet falder over noget. Det ville være bedre, hvis tilsynet selv kunne se på alt, sådan som man har det i andre lande,« siger han. »Institut for Menneskerettigheder har hele tiden ment, at tilsynet skulle have bredere kompetence, for eksempel i forhold til agenter. I stedet har man valgt at lægge tilsynet med agenter i Folketingets Kontroludvalg, men der vil det være PET og Justitsministeriet, der kontrollerer oplysningerne. Kontroludvalget vil ikke selv kunne kontrollere, om oplysningerne er rigtige.«
Juridisk konsulent i Amnesty Claus Juul er også blandt de jurister, der har kritiseret, at det kommende PET-tilsyn alene skal undersøge efterretningstjenestens behandling af personoplysninger.
»Vi har fået at vide, at der kommer en lov om PET. Men i virkeligheden kommer der en lov om et lille hjørne af PET’s arbejde. Alt, hvad der måtte findes af Morten Storm-lignende sager, ligger for eksempel uden for tilsynets arbejdsområde,« siger han.
Hemmeligt for Folketinget
Claus Juul hæfter sig ved, at der i den politiske aftale lidt uklart står, at »rette myndighed« skal underrettes, hvis PET-tilsynet støder på »uregelmæssigheder, som falder uden for tilsynets kompetence«.
»Det må forstås således, at det er Justitsministeren, der skal orienteres og ikke Folketingets Kontroludvalg,« siger han med henvisning til, at pligten til at orientere Kontroludvalget ifølge den indgåede aftale alene omfatter sager om PET’s behandling af personoplysninger, og kun hvis PET og Justitsministeriet ikke har villet følge en henstilling fra PET-tilsynet.
»Det må betyde, at justitsministeren ikke har pligt til at underrette Kontroludvalget, hvis PET-tilsynet henvender sig om noget, der måske-måske ikke ser helt godt ud i en sag om for eksempel brug af agenter. Og ministeren behøver ikke engang efterfølgende fortælle PET-tilsynet, hvad han har gjort ved tilsynets henvendelse – om han har undersøgt forholdet eller blot ladet det ligge,« siger Claus Juul.
Samme iagttagelse gør Jacob Mchangama fra Cepos.
»Det må jo ofte stå uklart, hvem de ’relevante myndigheder’ er, som tilsynet skal rette henvendelse til. Man kunne jo eksempelvis forestille sig, at det i nogle tilfælde var Justitsministeriet selv, og hvis de er enige med PET, hvad så? I sådanne tilfælde vil regeringens forpligtelse til at underrette kontroludvalget næppe gælde fordi det er sager udenfor tilsynets kompetence,« siger Jacob Mchangama.

