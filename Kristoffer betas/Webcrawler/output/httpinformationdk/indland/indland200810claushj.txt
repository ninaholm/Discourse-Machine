Claus Hjort løber fra dagpengeløfter
'Vi rører ikke ved dagpengeperioden,' forsikrede beskæftigelsesministeren sidste år. Nu vil regeringen forkorte perioden med to år, men S og SF beskylder ministeren for løftebrud. Hjort Frederiksen mener, at ledigheden er så lav, at regeringen må skifte kurs


 Stemningen i de igangværende finanslovsforhandlinger er næppe blevet bedre, når parterne igen i morgen sætter sig til bordet. Flere gange sidste år lovede beskæftigelsesminister Claus Hjort Frederiksen (V) nemlig, at der ikke ville blive rørt ved hverken dagpengeperiode eller dagpengesats - over for Information forsikrede ministeren endda, at det heller ikke ville ske efter et valg:
"Vi risikerer, at det går ud over vores flexicurity, hvor det er nemt at hyre og fyre, hvis vi reducerer dagpengene. I givet fald vil lønmodtagerne nemlig ved overenskomstforhandlingerne kræve længere opsigelser eller bedre godtgørelser ved fyringer," lød det i januar 2007 fra Claus Hjort Frederiksen, som flere gange siden gentog sit løfte:
"Vi rører ikke ved dagpengeperioden," sagde ministeren til Ritzau.
Men det er lige præcis, hvad regeringen nu lægger op til, og det vækker vrede hos Socialdemokraterne og SF:
"Pænt sagt er hukommelsen ikke helt intakt. Med udspillet om at halvere dagpengeperioden efterlever regeringen ikke det løfte, den gav før valget," siger SF's finansordfører Ole Sohn.
Klokkeklart løftebrud
Socialdemokraternes arbejdsmarkedsordfører Thomas Adelskov er ikke mindre harsk i sin kritik af Claus Hjort Frederiksen.
"Det er et klokkeklart løftebrud. Andet er der ikke at kalde det. Det kan kun undre, at netop han kan sidde for bordenden i forhandlinger, hvor regeringen entydigt har lagt op til dagpengebesparelser," siger han.
Beskæftigelsesministeren erkender, at regeringen har skiftet kurs. Han henviser til, at ledigheden er faldet markant siden sidste år, hvilket tilsiger en reduktion af dagpengeperioden.
"For det første er det et forslag fra Arbejdsmarkedskommissionen, og for det andet havde jeg ikke i min vildeste fantasi forestillet mig, at ledigheden skulle komme ned på 45.000. Vi har et glødende arbejdsmarked, og vi kan se, at demografien slår kraftigt igennem i de kommende år," siger Claus Hjort Frederiksen.
Ministeren peger på, at befolkningssammensætningen vil øge manglen på arbejdskraft med 2.000 de kommende to år og med 60.000 frem mod 2015.
"Sammenlagt gør det, at vi er nødt til at revidere vores opfattelse," siger han.
Beskæftigelsesministeren peger desuden på en analyse fra sundhedsøkonom Kjeld Møller Petersen som viser, at man i alene i sundhedssektoren vil mangle mindst 15.000 ansatte i 2020.
"Vi kan ikke bare se på, at de gamle og syge ikke får pleje. Det ville være kritisabelt, hvis vi så på uden at gøre noget," siger Claus Hjort Frederiksen.
15.000 flere i job
Regeringens egne opgørelser viser desuden, at ledige på dagpenge er mindre aktivt jobsøgende midt i en fuld dagpengeperiode. Mens godt 85 procent er aktivt søgende det første og fjerde år, gælder det for ca. 78 procent i det tredje år. Derpå stiger den aktive jobsøgning igen frem mod dagpengeperiodens udløb. 
"Der er ikke noget magisk ved stigningen i det fjerde år. Før man i 1999 skar perioden fra fem til fire år, lå søgeaktiviteten højt i det femte år - altså lige før perioden udløber. Den aktivitet vil vi gerne have rykket frem," begrunder Claus Hjort Frederiksen.
Men hos S og SF godtager man ikke statistikken som begrundelse for at skære i perioden. Ole Sohn henviser til ministerens eget argument om, at en forkortelse i perioden vil skade det fleksible arbejdsmarked. Men han erkender dog, at ledigheden er faldet siden ministeren afgav sine løfter.
"Udfordringen er, at vi på en side vil se en voksende arbejdsløshed, mens vi på andre områder fortsat vil mangle arbejdskraft. Derfor er det vigtigt med et smidigt system, så vi gennem opkvalificering kan flytte arbejdskraften til de områder, hvor den mangler," siger SF'eren.
Ifølge Thomas Adelskov siger dagpengemodtagernes søgemønstre mere om det kontrolsystem, beskæftigelsesministeriet har opbygget. 
"Man er gået væk fra at formidle job - i stedet handler det i dag mere om at føre samtaler og kontrollere modtagerne," siger han.
Udover at forkorte perioden vil regeringen gøre det sværere at opnå ret til dagpenge. I dag skal man have fuldtidsjob i 52 uger inden for en periode på tre år - det vil regeringen stramme til to år. Derudover skal man efter en periode på dagpenge arbejde 26 uge for at genoptjene retten til dagpenge.
Samlet set anslår VK, at det vil få 15.000 flere i job. S foreslog mandag at øge satsen med 20 pct. til gengæld for en reduktion i perioden. Det vil beskæftigelsesministeren nu regne på.
"Testen er, om det giver mere arbejdskraft. Jeg har endnu ikke set regnestykker der viser, at det er tilfældet," siger Claus Hjort Frederiksen.


