Omstilling i praksis skal foregå på tværs
De forestående forandringer er så omfattende, at de kun kan håndteres på tværs af ’siloerne’, i nye samarbejder mellem nye aktører



 Den samfundsomstilling, vi i dag står overfor, kan blive meget stor. Måske sammenlignelig med omstillingen fra landbrugs- til industrisamfund i de seneste 200-300 år – en omstilling, der har medført mange grundlæggende forandringer af hele samfundets funktion og organisering.
Samtidig har den rummet de mest ødelæggende konflikter i verdenshistorien, et forhold der i disse dage aktualiseres via de mange skriverier om udbruddet af Første Verdenskrig.Hvis vi i de kommende årtier står over for en omstilling af samme kaliber, er der måske grund til at overveje, om vi kan finde måder at håndtere den på, der kunne føre til et noget mindre skræmmende forløb? Med mindre, selvfølgelig, vi regner med at det går helt af sig selv, bare vi gør, som vi plejer…
Det tror jeg ikke, det gør. Jeg tror, vi får brug for at gennemføre nogle helt grundlæggende forandringer i den måde, vi i dag styrer vores samfund på – og at det vil være en rigtig god idé at tænke lidt proaktivt fremad. Jeg kan også skimte en mulig vej at gå med udgangspunkt i mine arbejdserfaringer fra de seneste år. Der er nemlig en type af problemstillinger, der hele tiden ser ud til at vokse i dag:For ca. et år siden afholdt jeg en innovationsworkshop i samarbejde med tre centrale aktører i den danske vandsektor. Formålet var at tænke ud ad boksen med hensyn til fremtidens vandsystem i Danmark og generelt. Efter ca. en times arbejde omfattede processen energisektoren, landbrugssektoren, affaldssektoren og efter ca. to timer hele samfundet. Herefter opstod der nogle rigtig interessante ideer.
Miljøministeriet er ved at udarbejde en ny affaldsstrategi, der skal være en ressourcestrategi – en rigtig god idé. Den helt store udfordring er, at virkeliggørelse af denne strategi vil involvere stort set alle aktører i det danske samfund, hvis det skal virke. Hvordan organiserer og iværksætter man det? P.t. arbejder kommunerne i hele Danmark med det fremtidige energisystem under arbejdstitlen ’strategisk energiplanlægning’. Regionerne forsøger at koordinere arbejdet, men staten og hovedparten af energisektoren (som skal realisere planerne) er kun marginalt involverede. Hvad mon det munder ud i?
Nye organiseringer
Fremtiden kan i dag ikke skabes meningsfuldt inden for de klassiske samfundssektorer – ’siloerne’ – og mere eller mindre tilfældigt udvalgte aktører og herefter iværksættes med noget lovgivning og regulering – dog er det stadig det, vi forsøger at gøre. Men hverken videnskaber, fag eller samfundssektorer er noget naturgivent, de er alle skabt af os mennesker for at forenkle den uoverskuelige virkelighed. Dette kan fungere i perioder, hvor udviklingen stort set foregår li­neært, men er helt håbløst, når der går turbulens i tingene! Hvem har overblikket i dag? Er der styr på det, eller eksperimenterer vi med det hele i fuld skala?Den ’nye’ fremtid skal skabes via organiseringer på tværs af samfundssektorerne og skal i praksis iværksættes på helt andre måder, end vi er vant til – i komplekse, tværgående samarbejder mellem mange aktører og via forsøgsvist at tage nogle få skridt ad gangen frem ad banen.
Dette kan i praksis angribes via tværgående projektorganiseringer i f.eks. kommuner, på tværs af flere kommuner, i regioner på tværs af en række aktører, i staten på tværs af ministerier etc.Metoder hertil foreligger i dag, men fungerer kun i praksis, hvis disse tværgående projektorganiseringer har samme status og prestige som siloerne samt egne budgetter – ellers løber alle anstrengelserne ud i sandet.Det samme gælder, hvis man  forsøger at styre tingene på klassisk, bureaukratisk vis – for grundlæggende fornyelser kan ikke styres, de skal ledes og faciliteres.Men værktøjerne ligger klar! – hvem tør gå i gang med fremtiden?
Henrik Kærgaard er udviklingschef på tværs i rådgivningsvirksomheden NIRAS

