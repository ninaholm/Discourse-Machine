2010 er blandt de tre varmeste år nogensinde
Det sidste årti er det hedeste nogensinde


 År 2010 vil med al sandsynlighed rangere som et af de tre varmeste år nogensinde, siden man begyndte med at notere temperaturrekorder i 1850, viser data fra World  Meteorological Organisation (WMO).
Man vil først kende til år 2010s placering, når året er omme, men novembers globale temperaturer minder om dem, der blev observeret for november 2005. Det tyder på, at året 2010 er tæt på ny rekord.
De sidste 10 år har taget rekorden, som det varmeste årti med temperaturer fra januar til oktober, der ligger 0,46 grader celcius over gennemsnittet for perioden  1961-90. 2010 ligger endvidere 0,03 grader over perioden 2000-09, og årtiet udgør dermed de højeste temperaturer målt for en tiårig periode. Det blev offentliggjort i går ved FN-klimaforhandlingerne i Cancun.
I år slog 17 lande varmerekorden, og Rusland oplevede en hidtil uhørt hedebølge. Klimaforskere fra det britiske vejrforskningsinstitut og East Anglia-universitetet siger, at vi efter dette rekordår vil opleve et køligere 2011.
Michael Jarraud, direktør for WMO, kalder den globale opvarmning for indiskutabel. Adspurgt til hvorvidt de nye rekorder er menneskeskabte, svarer direktøren: »Det korte svar er ja. Statistisk set har det været varmere end, hvad almindelige udsving i klimaet ville forårsage.«
»Dette er fakta. Hvis intet bliver gjort, vil varmekurven blot stige og stige med årene. Hvis vi fortsætter som nu, så vil 2003-hedebølgen i Europa ikke længere blive betragtet som exceptionel; tværtimod.«
Jarrauds analyse bakkes op af tal fra NASA, der også viser, at 2010 er på vej til at sætte ny varmerekord.
Adam Scaife fra det britiske vejrforskningsinstitut er ekspert i fremtidig klima. Han siger, at »de tre førende dataudtræk for globale temperaturer viser, at indtil videre er 2010 betydelig varmere end 2009. Det er på trods af, at orkanen El Niño er aftaget og i stedet afløst af La Niña, hvilket har en nedkølende effekt på temperaturen.«
Tre graders udsving
De højeste temperaturudsvingninger var i Canada og på Grønland, hvor den årlige temperatur var mere end tre grader over normalen. I store dele af Afrika og Sydasien lå gennemsnitstemperaturen mellem en-tre grader højere end normalen for disse områder.
Og i lande som Hviderusland, Ukraine, Finland, Rusland, Sudan, Niger og Saudi-Arabien satte 2010 ny varmerekord. Pakistan oplevede Asiens varmeste dag nogensinde, da temperaturen i den forladte by Mohenjo-daro nåede op på 53,7 grader celcius.
Guinea i Vestafrika var derimod det eneste land i verden, der oplevede en kulderekord i 2010.
WMO oplyste desuden, at dele af Sibirien, dele af Sydamerika, det indre Australien og den sydøstlige del af USA oplevede gennemsnitstemperaturer, der lå under normalen for disse egne.
England, Tyskland, Frankrig og Norge oplevede deres køligste år siden 1996, hvilket især skyldes vintre under den normale gennemsnitsvintertemperatur.
Det britiske vejrforskningsinstitut, der sidste år korrekt forudsagde, at år 2010 som ville sætte varmerekordår, spår, at 2011 ikke bliver et rekordår, men dog stadig vil rangere blandt de 10 varmeste år siden 1850.
De 10 højestrangerede varmeår er alle blevet målt fra 1996 og derefter.

© The Guardian og Information Oversat af Casper Ulsøe

