Politisk pres på Bødskov i udlændingesag
De Radikale vil have ’afskyelig’ formodningsregel i Udlændingeloven afskaffet. Også Enhedslisten er kritisk, og mens SF vil se nærmere på sagen, afviser justitsminister Morten Bødskov (S) at røre ved formodningsreglen


 Nyheden om at danske myndigheder tilsyneladende ignorerer domstolene i sager om familiesammenføringer afstedkommer nu kraftige reaktioner fra flere partier i Folketinget. Regeringspartiet Radikale Venstre er så utilfreds med den såkaldte formodningsregel i Udlændingeloven, at det vil have den afskaffet så hurtigt som muligt.
»Vi synes, at det er en af de mest afskyelige dele af dansk udlændingelovgivning, og stod det til os, blev den afskaffet i morgen,« siger Radikale Venstres udlændingeordfører Zenia Stampe (R).
Formodningsreglen giver myndighederne ret til at give afslag i ansøgninger om familiesammenføring, hvis ægteskabet er indgået mellem to, der er familiemæssigt beslægtede. Fordi det i så fald anses for »tvivlsomt, om ægteskabet er indgået, eller samlivsforholdet er etableret efter begge parters eget ønske.«
Den radikale reaktion kommer efter, at Information mandag kunne fortælle, at danske domstole, ifølge en optælling af Anders Christian Jensen, der indtil sidste år var formand for Foreningen af Udlændingeadvokater, har omgjort 13 ud af 19 afslag fra myndighederne i sager om familiesammenføring siden 2007. Myndighederne havde givet afslag med henvisning til netop formodningsreglen i Udlændingeloven, fordi myndighederne vurderer, at der må være tale om et tvangsægteskab, hvis ansøgerne er familiemæssigt beslægtet.
Men de danske myndigheder – Justitsministeriet og Udlændingestyrelsen – tolker reglerne alt for stramt og retter ikke ind efter dommene, lyder kritikken fra flere advokater og Institut for Menneskerettigheder. Og de mange omgørelser ved domstolene får nu hårde ord med på vejen fra De Radikale.
»Det viser, at reglen rammer urimeligt og administreres på autopilot. Det er fordomme på autosvar. Jeg kan næsten ikke forestille mig noget værre. Jeg vil rejse sagen over for ministeren, og så står afskaffelsen af formodningsreglen helt oppe på listen over ting, vi gerne vil have ændret i den danske udlændingelovgivning.« siger Zenia Stampe.
Ø: Dybt problematisk
Også Enhedslistens udlændingeordfører Johanne Schmidt-Nielsen kalder myndighedernes praksis på området »dybt problematisk«. Derfor har hun nu sendt et §20-spørgsmål til justitsminister Morten Bødskov (S), hvor hun beder ham forholde sig til, om formodningsreglen fungerer efter hensigten.
»Der dukker regelmæssigt sager op, hvor ægtepar kæmper en umulig kamp for at bevise, at de er gift, fordi de godt kan lide hinanden, og ikke fordi de er blevet tvunget til det,« siger Johanne Schmidt-Nielsen og fortsætter:
»Når der er så mange sager, hvor det viser sig, at myndighederne har taget fejl, så tyder det på, at der er et problem med den måde, loven bliver administreret på. Og det er et problem, som ministeren er nødt til at forholde sig til.«
SF’s medlem af Folketingets retsudvalg, Meta Fuglsang, afviser ikke, at formodningsreglen skal under politisk lup, hvis Radikale og Enhedslisten rejser sagen.
»Jeg vil gerne kigge på, om det er formodningsreglen, der er problemet,« siger Meta Fuglsang (SF) og understreger:
»Hvis lovgivningen er sådan, at man har ret til ægtefællesammenføring, så skal man selvfølgelig have det. Men når der optræder skøn i afgørelser, er der altid risiko for, at nogle ikke får det, som de bør have det,« siger Meta Fuglsang, der nu vil undersøge, hvor stor en del af det samlede antal sager, de 19 omtalte sager udgør.
Står fast på regel
Justitsminister Morten Bødskov (S) vil ikke forholde sig til de konkrete sager, der er blevet omgjort ved domstolene. Men han understreger, at formodningsreglen fortsat skal være en del af regeringens værn imod tvangsægteskaber.
»Jeg udtaler mig på vegne af regeringen, og der er ingen planer om, at indsatsen over for tvangsægteskaber skal slækkes. Der er stadig problemer, og vi skylder dem, som havner i de her ulykkelige situationer, at gøre, hvad vi kan for, at det ikke kommer så vidt. Og der er både 24-årsreglen og den såkaldte formodningsregel to værktøjer i den værktøjskasse, som også indeholder en række andre instrumenter såsom bedre integration, som også er en del af svaret på det her problem,« siger justitsminister Morten Bødskov.
– Hvad siger du til, at der er disse mange eksempler på, at formodningsreglen faktisk spænder ben for nogle, som er gift på grund af kærlighed og ikke på grund af tvang?
»Det vil ikke være rigtigt af mig som justitsminister at forholde mig til den type af konkrete sager, men det er klart, at praksis på området løbende bliver tilpasset domstolenes afgørelser. Men generelt er der behov for at fortsætte indsatsen mod tvangsægteskaber, fordi det er meget alvorligt, og fordi det gør, at der er nogen, der ikke selv får lov at vælge sin partner, fordi de bliver tvunget ind i ægteskaber. Og der skylder vi dem, at vi sætter et så stærkt værn op omkring det som overhovedet muligt. Der er 24-årsreglen et instrument, og det er den såkaldte formodningsregel også,« siger Morten Bødskov.
Heller ikke Dansk Folkeparti ønsker et opgør med formodningsreglen. Retsordfører Peter Skaarup ser ikke noget problem i, at flertallet af de myndighedsafgørelser, der siden 2007 er kommet for en dommer, er blevet omgjort ifølge den omtalte optælling.
»Det behov, vi har haft i Danmark for at stoppe fætter-kusine-ægteskaber og kædefamiliesammenføringer, må tælle over, at der kan være nogle enkeltsager, hvor domstolene underkender myndighederne. Hvis man tager formodningsreglen ud af loven, vil man lægge en kæmpemæssig byrde på sagsbehandlingen, fordi man så skal vende bevisbyrden om, så det i stedet er myndighederne, der skal bevise, at der er tale om tvangsægteskaber,« siger Peter Skaarup (DF).

