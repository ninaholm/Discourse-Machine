Dokumentarfilm viser kun De Udvalgte kvoteflygtninge
Det var med løftet om, at ingen afviste flygtninge blev vist, at Udlændingestyrelsen gav et filmhold lov til at følge den danske udvælgelse af kvoteflygtninge i Malaysia. Instruktøren bag filmen og en forsker på området finder det problematisk, at ofrene for den førte politik bliver gemt væk fra offentligheden
I dokumentarfilmen ’De Udvalgte’ følger man en gruppe håbefulde flygtninge fra Myanmar, som drømmer om at blive genbosat som kvoteflygtninge i Danmark. Udvælgelsen af kvoteflygtningene bygger på mundtlige interview med de danske myndigheder og et obligatorisk lægetjek.
 Foto fra filmen


 
	Hun lytter intenst til stemmen i telefonrøret. Ryster, da samtalen er slut, og bliver nødt til at sætte sig på grund af svimmelheden. Flere måneders venten på svar er slut. Za Ly og hendes mand er udvalgt som danske kvoteflygtninge og kan snart forlade Malaysia, som de flygtede til efter at have udført tvangsarbejde for hæren i Myanmar. Malaysia modtager officielt ikke flygtninge, så alle flygtninge i landet opholder sig illegalt. En genbosættelse i et andet land har derfor været Za Ly og hendes families eneste håb.

	Deres forløb vises i den nye dokumentarfilm ’De Udvalgte’, som har tv-premiere i aften og bliver vist under CPH:DOX.

	Instruktør Katrine Philp har fået lov til at følge den danske udvælgelse af kvoteflygtninge på betingelse af, at hun holdt de afviste flygtninge ude af filmen. Udlændingestyrelsen har stillet dette krav for ikke at sætte de illegale flygtninge i en endnu mere udsat situation. Det ærgrer dog instruktøren.

	»Der er ikke nogen tvivl om, at jeg også rigtig gerne ville vise de mennesker, som fik afslag. Jeg måtte vurdere, om jeg stadig havde lyst til at lave filmen, da jeg blev præsenteret for kravet,« fortæller hun om det indledende arbejde til den film, som nu har været næsten fire år undervejs.

	Den færdige dokumentar viser hovedsageligt mennesker som Za Ly, der bliver en af de 500 årlige kvoteflygtninge i Danmark. Vi ser dem kaste sig rundt i sneen, som de aldrig har set før. Bøvle med den fremmede genstand persiennen og være jublende over introduktionen til en osteskærer. Det kan godt komme til at virke som et eventyr, der ender godt, men Katrine Philp har vurderet, at der var brug for fokus på den danske udvælgelse af kvoteflygtninge, selv om filmen ikke har mulighed for at vise alle sider af udvælgelsen.

	Den danske praksis har siden 2005 vakt Katrine Philps harme. Hun undrer sig over, hvorfor de danske myndigheder trækker flygtninge gennem endnu en udvælgelse, når de allerede er blevet anerkendt af FN’s Flygtningehøjkommissariat (UNHCR) som flygtninge med behov for genbosættelse.

	Det danske krav går ud på, at størstedelen af de 500 kvoteflygtninge, som vi årligt tager imod, skal have integrationspotentiale. Potentialet bliver vurderet efter bl.a. sprogkundskaber, netværk og motivation. De mest sårbare flygtninge kan f.eks. på grund af traumer have svært ved at udvise motivation, og således fører den danske udvælgelse i nogle tilfælde til, at de mest udsatte flygtninge lades tilbage.

	Skylder at få afslag på bordet

	Katrine Syppli Kohl som er ph.d.-stipendiat på Københavns Universitet, mener heller ikke, at de afviste flygtninge får den opmærksomhed, de har fortjent. Hun har deltaget i en udvælgelsesrejse, hvor hun overværede interview og overvejelserne fra de danske myndigheders side, mens de udvalgte kvoteflygtninge.

	»Det bliver mindre tydeligt, hvilke konsekvenser disse kriterier har, når de afviste ikke indgår i filmen. Det er ærgerligt, at man ikke har lyst til at oplyse, hvem ofrene for en politik er. Man skylder samfundsdebatten at få det på bordet, så vi kan diskutere, om det er en pris, vi er villige til at betale,« siger Katrine Syppli Kohl.

	Hendes erfaring viser, at de flygtninge som risikerer at blive sorteret fra, er mennesker, som ikke har vist overskud nok til, at den danske delegation har troet på, at de kunne blive en del af det danske arbejdsmarked.

	»Det kan være familier, hvor ingen virker stærke nok til at kunne trække de andre med igennem. Kort sagt, dem som er allermest sårbare,« siger Katrine Syppli Kohl.

	Hun synes, ligesom filmens instruktør Katrine Philp, at det er problematisk, at integrationspotentialet spiller en rolle, når kvoteflygtningene udvælges, men hun tror, at kriteriet handler mere om symbolværdien i Danmark end om at vælge de bedst egnede flygtninge. Hun mener nemlig ikke, at det er muligt at forudsige, hvem der vil klare sig godt i Danmark på basis af en lille times interview med familien og nogle meget sparsomme oplysninger fra UNHCR.

	»Jeg mener simpelthen ikke, det ville være så stort et problem at tage hele denne håndfuld mennesker ind. Jeg tror mere, at det er et indenrigspolitisk hensyn, at man gør det på denne her måde. Der er signalværdien i, at man har kontrol over udvælgelsen og tænker på arbejdsmarkedet i Danmark,« siger Katrine Syppli Kohl. Under optagelserne til filmen skiftede Danmark regering, og den nye regering bebudede, at den ville gøre op med integrationspotentialet for kvoteflygtninge.

	»Jeg troede, at filmen ville blive nødt til at tage en drejning, da den nye regering kom til og fremlagde, at de havde intentioner om at ændre kriterierne. Der skete bare intet, så beklageligvis er filmen stadig mere end relevant i dag,« siger instruktør Katrine Philp.

	Hun håber, at filmen kan skabe debat om udvælgelsesforløbet som koncept.

	»Jeg har været sammen med de her mennesker, og jeg har været tæt på dem. Jeg har virkelig kunnet mærke, hvor stor en belastning det er at skulle igennem det her. De er jo sindssygt bange. Det er et spørgsmål om liv og død for mange af dem,« siger Katrine Philp.

	Det er fortsat uklart, hvordan regeringen vil foretage den bebudede ændring af kriterierne bag udvælgelse af kvoteflygtninge.

	I sidste uge kunne Politiken fortælle, at regeringen overvejer at erstatte kriteriet om integrationspotentiale med et kriterium, der handler om, hvorvidt de pågælende flygtninge har en relation til Danmark, der »kan gøre springet fra flygtningelejren til Danmark lettere«.

’De Udvalgte’ har premiere på DR2 tirsdag den 5. november kl. 20:30. Dokumentaren vises også under CPH:DOX.

