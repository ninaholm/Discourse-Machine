Arbejdernes internationale kampdag?
Mens 1. maj herhjemme er blevet ren fridag og fadøl, kan social uro over krise og nedskæringspolitik ifølge FN bryde ud i en lang række EU-lande
Talerstolen er rullet frem og venter bare på, at Helle Thorning-Schmidt træder op og taler. Men hun vil hverken tale om arbejderen eller internationale solidaritet, spår historiker og retoriker.


 Når statsminister Helle Thorning-Schmidt (S) på denne arbejdernes internationale kampdag kl. 15 træder frem på Fælledparkens Store Scene for at tale for det fadbamsefortærende folkehav, vil hun sandsynligvis ikke levere hårdt pumpede paroler om arbejderklassens fremtidige kampe. Den internationale solidaritet vil næppe heller fylde synderligt i hendes tale, selv om social uro over krise og nedskæringspolitik i EU ifølge FN’s arbejdsorganisation, ILO, lurer under overfladen i en lang række lande. I hvert fald ikke hvis man tør spå på baggrund af Helle Thorning-Schmidts seneste 1. maj-taler.
»De rummer ikke meget af den klassiske 1. maj-retorik. Hun taler ikke rigtigt om arbejderen og heller ikke om den internationale solidaritet. Og den kamp, der formuleres, handler mere om at forsvare det etablerede system end at ændre det,« vurderer retoriker Jonas Gabrielsen fra Roskilde Universitet efter at have læst Helle Thorning-Schmidts 1. maj-taler fra 2010 og 2011. Og det er efterhånden længe siden, at Socialdemokraterne brugte 1. maj som talerstol, hvorfra de kunne udbasunere krav om radikal omfordeling af samfundets magt og ressourcer, fortæller lektor ved Aalborg Universitet Knud Knudsen, der i mange år har forsket i arbejderbevægelsens historie.
»I gamle dage var Socialdemokraternes 1. maj-taler bundet op på et konkret krav om bedre forhold for arbejderklassen, eksempelvis kortere arbejdstid. Det blev senere til et bredere sæt af krav, og i disse år handler Thornings 1. maj-taler om hendes brede politiske program, som er at forsvare velfærdsstaten og den solidaritet, hun føler, er under pres,« siger Knud Knudsen.
Forsvar
Oprindeligt var 1. maj forbeholdt fagbevægelsen, hvorimod Socialdemokraternes partiapparat holdt deres fest på grundlovsdagen. Med tiden rykkede dog også partiet med til 1. majfejringen.
Men Socialdemokraternes og fagforeningens fælles historiske ophav er svært at aflæse i Thornings taler:
»Hun taler i stedet over en bred kam om at hjælpe de svageste og mest udsatte grupper, men hun bruger ikke ord som ’kamp’ – i stedet taler hun om, at hun ønsker et sporskifte eller en ny vej, som er anderledes end Venstre og Konservatives. Men ikke om grundlæggende ændringer,« siger Jonas Gabrielsen.
Når retorikken ikke er så voldsom som førhen, hænger det sammen med, at en lang række af de oprindelige mål er nået:
»Politisk set har arbejderklassen tilkæmpet sig meget af det, som den klassiske 1. maj tale krævede. Mere fritid, bedre løn, mad på bordet. Alt det, har man opnået med velfærdsstaten. Derfor bliver talen mere et forsvar af systemet end et angreb på det,« siger Jonas Gabrielsen.
En af de ting, der i Helle Thornings taler er under pres og må forsvares, er »solidariteten,« siger Knud Knudsen, der påpeger, at begrebet har ændret betydning gennem årene:
»Før i tiden var solidaritet et slagord, der kunne skabe internt sammenhold i arbejderbevægelsen. Med tiden lykkedes det at få hele samfundet til at være solidarisk, forstået på den måde at man fik opbygget en socialdemokratisk samfundsmodel, hvor de bredeste skuldre skulle bære de største byrder. Men i sine taler taler Helle Thorning-Schmidt om, at den solidaritet er truet,« siger Knud Knudsen. Den udlægning ser Jonas Gabrielsen også:
»Begrebet har taget en rejse fra at handle om solidaritet mellem arbejderklassen til at være solidaritet mellem samfundets grupper. Det er solidaritet med kontanthjælpsmodtageren, men han er jo ikke nødvendigvis arbejder. I dag fylder arbejdsmarkedet slet intet i talerne,« siger Jonas Gabrielsen.
New York til København
I takt med at solidaritetsbegrebet har ændret betydning, er det ifølge Knud Knudsen påfaldende, hvordan den internationale solidaritet de seneste år fylder stadigt mindre. Siden arbejderne for første gang fejrede første maj i 1890, har man ellers lagt stor vægt på dette aspekt:
»De tidligere taler har altid handlet om, at ’vi er en stor hær, der går fra New York til København.’ Alle, der skriver 1. maj-taler, bør huske at få noget internationalt med – det ligger i traditionen,« siger Knud Knudsen:
»Men med tiden er der blevet meget mindre af det. Det internationale er blevet et langt vanskeligere tema i dag, fordi man næsten ikke kan undgå at se det internationale som en faktor, der presser vores lønninger og arbejdsvilkår, og som flytter job ud af landet,« siger Knud Knudsen. I stedet fokuserer Thornings taler på solidariteten og fællesskabet inde for landets grænser:
»Det handler ikke om international solidaritet mellem landenes arbejderklasser, men om solidaritet med de svageste herhjemme. Det er ikke på det internationale område, at der sælges billetter,« siger Jonas Gabrielsen.
De svages retningsdag?
Når statsministeren i dag erobrer scenen, bliver det således formentlig ikke med en klassisk 1. maj-tale – men det betyder langtfra, at den vil være blottet for politisk indhold.
»Hun møder op i Fælledparken for at vise, at hun er en del af familien. Hun vil formentligt holde en tale om bredere socialdemokratisk politik, eksempelvis pligt og ret. Og man kan sagtens tænke sig, at hun vil komme ind på trepartsforhandlingerne,« siger Knud Knudsen.
»Der tales stadig om politik, men emnerne har taget en drejning. Det er ikke arbejdernes kampdag – det er de svage gruppers kampdag. Det er faktisk ikke engang en kampdag for en enkelt gruppe, men en dag, hvor man taler om, i hvilken retning samfundet bør bevæge sig. Og det internationale aspekt er helt væk,« siger Jonas Gabrielsen, der dog har en formodning om, at i hvert fald EU vil få plads i dagens tale på grund af Danmarks formandskab. Og til forskel fra de tidligere år vil Helle Thorning-Schmidt i dag ikke holde tale fra oppositionens priviligerede plads.
»Det er en helt ny retorisk situation. Man kan ikke holde den samme type forargede og indignerede tale, når man selv er magthaver. Det kort er væk. Jeg tror, hun vil tale om den enkeltes ansvar, hvilket slet ikke er klassisk 1. maj-retorik, men i virkeligheden ret liberalt. Men det er bare et gæt.«
Et andet gæt er, at statsministeren ikke får noget hårdt modspil fra den arbejderbevægelse, som ellers i andre EU-lande har skærpet tonen. På 3F’s hjemmeside kaldes til 1. maj-arrangementer i de store danske byer med ordene »Fest, faglige ord, fællesskab. Og måske en pølse og en fadøl, når musikken spiller«.

