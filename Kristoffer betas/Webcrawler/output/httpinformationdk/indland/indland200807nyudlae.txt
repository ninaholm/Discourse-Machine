Ny udlændingestramning strider mod EU-regler
Siden januar, da integrationsminister Birthe Rønn Hornbech senest strammede praksis, har pensionister ikke været omfattet af EU's regler for familiesammenføring. Men ministerens tolkning er i strid med EU-retten, vurderer eksperter, som forudser, at Danmark vil tabe en eventuel sag ved EF-Domstolen


 Ja. Nej. Ja. Nej. Sådan har svaret gennem de seneste syv år lydt til danske pensionister, der efter at have været bosat i et andet EU-land ønsker at vende hjem sammen med deres udenlandske ægtefælle. Hele tre gange har de danske myndigheder ændret reglerne, så det i dag er sådan, at en pensionist skal have været i arbejde i et andet land, hvis EU-reglerne om fri bevægelighed og retten til at medbringe sin ægtefælle ved hjemvenden til Danmark skal kunne bruges. 
"Den pensionist, der sidder derhjemme og spekulerer på at rejse ud og vil bruge EU-rettens regler om fri bevægelighed, han kan altså ikke bruge dem, hvis han rejser ud og er pensionist," sagde integrationsminister Birthe Rønn Hornbech (V) på et samråd i Folketinget i januar. 
Der foreligger endnu ingen klare EF-domme på området, men ministerens tolkning er ifølge flere eksperter i direkte modstrid med EU-retten.
Advokat Poul Runge Nilesen er kontorchef i Europaparlamentets kontor for den juridiske tjeneste i personaleafdelingen og medforfatter til en lærebog om EU-ret. Han mener ikke, at Rønn Hornbech har sikker grund under fødderne:
"Så kategorisk kan man ikke udtrykke sig. Det er betænkeligt at sige, at en bestemt gruppe ikke kan påberåbe sig reglerne. Rækkevidden af reglerne er langt videre, end man forestiller sig," siger Poul Runge Nielsen, som udtaler sig på egne vegne - ikke på EU-Parlamentets.
Den juridiske kontorchef bakkes op af dr.jur. og professor i folke- og EU-ret ved Københavns Universitet, Hjalte Rasmussen, som ligeledes undsiger integrationsministerens udsagn om, at pensionister ikke er omfattet af reglerne om fri bevægelighed:
"Det er forkert. Jeg kan ikke opstille en argumentation, der giver hende ret," siger han og uddyber:
"EU-reglerne giver pensionister ret til at slå sig ned hvor som helst i EU, så længe de har en sygeforsikring og ikke ligger værtslandets sociale kasser til last. Og hvis man finder en ægtefælle og beslutter sig for at vende hjem, så kan Udlændingeservice ikke forhindre det," siger han.
Ifølge Hjalte Rasmussen har EU's regler på det seneste sidestillet pensionister med 'aktive økonomiske operatører':
"Derfor falder hammeren. I EF-Domstolens optik handler det om, at folk bruger deres EU-ret, og det må de nationale lovgivninger ikke lægge restriktioner i vejen for," fastslår han.
Fri bevægelighed
Også Poul Runge Nielsen hæfter sig ved, at EU's retsområde er i markant udvikling. Tidligere lagde man primært vægt på den fri bevægelighed for varer og tjenesteydelser - altså arbejdskraft, men i løbet af de seneste 20 år er reglerne blevet udvidet, så man i stigende grad tilgodeser borgernes ret til at færdes frit i medlemsstaterne. 
"Den fri bevægelighed er en grundpille inden for EU-ret. Vi går i retning af nærmest helt fri bevægelighed," siger Runge Nielsen.
Også hos Dokumentations- og rådgivningscenteret om racediskrimination (DRC) er man lodret uenig med Birthe Rønn Hornbech:
"Pensionister behøver ikke at have været erhvervsaktive i det andet land. De er kvalificeret til at opholde sig efter EU-regler og dermed også til at få ophold til ægtefællen, både i værtslandet og senere, når de vender tilbage," siger centerleder Jens Brøsted.
I 2004 udelukkede regeringen pensionister, studerende, pendlere og velhavere uden fast job fra EU's regler om familiesammenføring. Men to år senere og efter indblanding fra EU-Kommissionen kom det frem, at man igen havde ændret tolkningen, således at pensionister nu alligevel kunne få familiesammenføring. Det førte til en kritik fra Ombudsmanden, fordi Udlændingeservice ikke havde gjort borgerne opmærksomme på lempelserne for pensionisterne. 
Men i september sidste år kom det frem, at Integrationsministeriet ønskede at stramme fortolkningen i forhold til pensionisters ret til familiesammenføring: 
"Men vi vurderer i øjeblikket rækkevidden af EU-reglerne i den slags tilfælde," sagde afdelingschef i ministeriet, Kim Lunding, til Jyllands-Posten dengang.
Og ifølge ministeren kræves det altså nu, at man skal være rejst ud som arbejdstager, hvis man skal være omfattet af reglerne.
R: Behov for klarhed
Ifølge Jens Brøsted er det et eksempel på, at man løbende forsøger at stramme reglerne så meget som muligt, og at Danmark let risikerer at bringe sig i konflikt med EU's regler. Samme vurdering kommer fra Hjalte Rasmussen:
"Man har forsøgt at rejse en lille mur, mere eller mindre i ond tro. Det er et tydeligt forsøg på at give EU så lidt som overhovedet muligt, og man forbliver i en usikker zone," siger han.
De radikale er utilfredse med, at reglerne hele tiden ændres.
"Der er et udtryk for regeringens zigzag-tolkning, at man nu tilsyneladende har valgt at ændre reglerne for pensionisterne igen. Man har gjort det så mange gange, at man er blevet rundtosset. Det kan ikke undre, at både borgere og medarbejdere i Udlændingeservice har svært ved at finde rundt i reglerne," siger næstformand og integrationsordfører, Morten Østergaard (R).
Han mener at regeringen bevæger sig på tynd is i tolkningen af EU-reglerne.
"Det understreger behovet for, at eksterne eksperter vurderer, hvad EU-retten betyder for de danske regler," siger Østergaard.
Efter Danmark i 2004 ændrede praksis og valgte at udelukke studerende, pensionister og selvforsørgende fra EU's regler om familiesammenføring, sendte DRC og Ægteskab uden grænser en klage til EU-Kommissionen. Jens Brøsted forventer en afklaring i løbet af i år, og han sætter sin lid til, at EU vil sikre pensionister samme rettigheder som aktive arbejdstagere.
Det var i går ikke muligt at få en kommentar fra integrationsminister Birthe Rønn Hornbech.


