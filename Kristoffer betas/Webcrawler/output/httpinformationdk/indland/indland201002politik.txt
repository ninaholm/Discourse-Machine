'Politikere! Drop jeres populistiske fis'
Holbergskolen afholdte i går et omdiskuteret kaffemøde kun for kvinder. En aften, der skulle byde isolerede kvinder op til dialog, men som også fik en række politikere fra højre til venstre til at fare op i en ophedet værdidebat
Omkring hver femte elev på Holbergskolen i København har anden etnisk baggrund end dansk. For få år siden var der ganske få. Denne udvikling har fået skolen til at tage nogle tiltag for at byde den nye gruppe velkommen - heriblandt det meget omdiskuterede kaffemøde for mødre.
 arkiv


 »Kom til en debat om mobning, mødresnak, lækker mad, kaffe/te og kage. Tag dit barn med, vi sørger for børnepasning. Vi glæder os meget til at se dig!«
Sådan inviterede Holbergskolen i Københavns nordvestkvarter elevernes mødre til 'mødrekaffe' i aftes.
Et initiativ, som skolen havde sat i verden for at skabe netværk mellem mødre til elever med anden etnisk baggrund såvel som etnisk danske elever, og hvor fællesspisning og samtale skulle nedbryde sproglige barrierer og kulturelle forskelle. Men før kvinderne kan sætte sig til bordet onsdag aften, satte de gode intentioner i stedet en heftig diskussion om diskrimination og religiøs ekstremisme i gang.
»Fædre ingen adgang til skolemøde,« lyder overskriften på forsiden af onsdagens udgave af Berlingske Tidende. Ifølge avisen har skolen forvist mændene fra et skolemøde om mobning. Angiveligt for at nå ud til kvinder, der ellers ikke må komme for deres muslimske mænd, hvis der er andre mænd til stede. Skolens beslutning ryster politikerne, fordi det bringer både ligestillingen og integrationen er i fare.
»Det er en fuldstændig tosset beslutning. Vi skal ikke ofre ligestillingen og fædrenes ret til at deltage i deres børns skoleliv af hensyn til nogle forstokkede, religiøse opfattelser,« siger SF's formand Villy Søvndal til avisen, mens Dansk Folkeparti kræver, at undervisningsministeren får åbnet mødet for mændene, og partiets gruppeformand på Københavns Rådhus, Carl Christian Ebbesen, truer skoleleder Søren Ellesøe med fyring. Det afviser undervisningsminister Bertel Haarder (V) imidlertid, selvom han i sine mere end 15 år som undervisningsminister aldrig har hørt om noget »så horribelt«.
På Københavns Rådhus træder børne- og ungdomsborgmester Anne Vang(S) ud af koret af oprørte politikere og bakker Søren Ellesøe op, hvilket medfører en kontant skideballe fra partitoppen på Christiansborg.
»Jeg vil overhovedet ikke være med til at bombe årtiers ligestillingskamp tilbage for at føje disse mænd, så de vil lade deres koner komme til et møde,« lyder svadaen fra partiets integrationsordfører Henrik Dam Kristensen til berlingske.dk.
Men så tog fagfolkene til genmæle. På TV 2/News sagde formanden for Danmarks Lærerforening, Anders Bondo Christensen i ophedet debat med Naser Khader (K):
»Du kunne gøre dig den ulejlighed i stedet for at fare ud med al jeres populistiske fis og så prøve at sætte jer ind i, hvad det drejer sig om.«
Netværk
Også på Holbergskolen bliver al virakken mødt med stor undren. Det er integrationskonsulent Senka Besic, der har arrangeret 'Mødrekaffen' i samarbejde med kommunens integrationsprojekt 'Bydelsmødre'.
»Det kan være grænseoverskridende for mange at komme til almindelige møder, når man ikke kan sproget eller ikke ved, hvad der forventes af én. Derfor er det godt med ekstra tilbud,« fortæller hun.
Mødet er altså ikke et forældremøde eller et skolemøde om mobning. Det er først og fremmest et integrationsarrangement, der skal fremme dialogen mellem mødrene, og det erstatter ikke skolens normale møder for forældrene. Mobning er på programmet for onsdagens arrangement, fordi mødrene selv har valgt det.
»Blågård Skole har haft mødrekaffe i mange år, og der er også fædregrupper på Nørrebro. Derfor har vi tænkt, at det her kunne være et godt projekt. Stille og roligt, hvor kvinderne efter flere gange får mod på at sige noget i diskussionerne,« siger Besic. Det er netop afgørende at nå ud til kvinderne, forklarer Rikke Skovfoged, der er projektleder for 'Projekt Bydelsmødre'.
»Når man ud til kvinderne, når man også ud til manden og børnene. Det har været gængs politik i rigtig mange integrationsprojekter.«
Delte meninger
Både skolens ledelse og skolebestyrelse bakker projektet op. Godt nok har man modtaget en enkelt klage fra en far, der gerne ville være med til mødet. Også Farkhondeh Goshtasebi synes, det er en dårlig idé. Hun har to piger, der går på skolen og er med sin iranske baggrund én af de kvinder, tilbuddet henvender sig til.
»Som udlænding i Danmark synes jeg, at vi skal acceptere danske værdier. Integration er en gensidig proces, og alle skal kunne være med i et offentligt arrangement,« forklarer hun.
Andre mødre på skolen synes til gengæld, at caféaftenen er en rigtig god idé.
»Det er hyggeligt at tale med kvinderne, fordi kvinderne opdrager børnene og kan snakke om de samme ting. Normalt er der en væg mellem os og danskerne, og nu er der en mulighed for at lære dem at kende,« fortæller Zohra El Maimoune, der er mor til flere børn på skolen. Skolebestyrelsens formand Britt Vorgod Pedersen understreger også, at man aldrig ville udelukke mænd fra skolens almindelige møder, men at arrangementer rettet mod enkelte grupper kun kommer fællesskabet til gode.
Markerer sig sjældent
»Min egen oplevelse som forælder er, at mødrene med anden etnisk baggrund ikke er dem, der markerer sig mest på forældremøderne eller har det største fremmøde,« siger hun og tilføjer:
»Jeg får selv meget ud af at snakke med kvinder med andet etnisk baggrund og høre om deres syn på børneopdragelse og skoleliv.«
Senka Becis er enig.
»I aften er den ene halvdel af kvinderne nydanskere og den anden halvdel etniske danske. Der begynder integrationen virkelig at tage fart«
Hele dagen har journalister kimet skolen ned, og de store landsdækkende dagblade følger historien tæt på deres netudgaver. Mens fordømmelser af skolen dominerede mediebilledet i begyndelsen af dagen, breder der sig efterhånden et mere nuanceret billede af historien.
Københavns overborgmester Frank Jensen (S) melder ud, at han bakker Anne Vang op, og at mødet er et kaffemøde, der skal bringe forældrene ind i skole-hjem-samarbejdet. Og SF's bagland på Nørrebro raser over Villy Søvndals kontante udmeldinger.
Skolebestyrelsesformanden Britt Vorgod Pedersen mener, at Holbergskolen er endt som gidsel i en større værdipolitisk debat.
»Man bliver simpelthen nødt til at forholde sig til, hvordan virkeligheden er. Politikerne ser slet ikke målet og kører det hele op i en meget populistisk debat.«


