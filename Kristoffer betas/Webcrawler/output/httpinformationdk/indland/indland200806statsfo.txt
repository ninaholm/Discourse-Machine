Statsforvaltning afviser Løkke-sag



Statsforvaltningen Hovedstaden erkender nu, at forvaltningen har tilsynspligten overfor Lars Løkke Rasmussens bilagssjusk i Frederiksborg Amt, men afviser fortsat, at der er grundlag for at rejse en sag mod Venstres finansminister. Otte tidligere amtspolitikere fra fire forskellige partier har ellers bedt statsforvaltningen om at undersøge Løkkes taxaforbrug som amtsborgmester fra 1998 til 2001. De otte mener, at Løkke bør tilbagebetale 150.000 kroner for taxakørsel. Nu erkender forvaltningen, at tilsynsforpligtelsen er deres, men afviser at rejse en sag på grundlag af de otte tidligere amtspolitikeres ønske.ritzau
