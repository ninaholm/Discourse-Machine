'Ombudsmanden har de faglige forudsætninger'
Afdelingsforstander Oluf Jørgensen fra Journalisthøjskolen fastholder, at ombudsmanden bør gå mere ind i sager om statens sikkerhed


 Folketingets ombudsmand bør gå ind og behandle klager i sager, der drejer sig om statens sikkerhed.
Det mener Oluf Jørgensen, afdelingsforstander i mediejura på Journalisthøjskolen. Sagen drejer sig om, hvorvidt ombudsmanden i en konkret klagesag har "særlige forudsætninger" for at vurdere, om det af hensyn til statens sikkerhed er korrekt at hemmeligholde en lang række oplysninger om gidseltagningen af en TV 2-journalist sidste år i Afghanistan.
I Information i onsdags forklarede ombudsmanden, at det var ganske normalt, at han ikke gik ind i en konkret vurdering af det administrative skøn, som en myndighed anlægger.
Hertil siger Oluf Jørgensen: 
"Administrative skøn om hemmeligholdelse må ikke overlades til myndigheders suveræne afgørelse. Det er klart, at Folketingets Ombudsmand ikke har særlig sagkundskab på de enkelte forvaltningsområder og derfor ikke kan vurdere om medicinske, pædagogiske, biologiske eller ingeniørmæssige skøn er korrekte. Myndigheders afgørelser om åbenhed kontra fortrolighed er anderledes."
Afgørende for demokratiet
Oluf Jørgensen fortsætter:
"Disse afgørelser er afgørende for den demokratiske proces, og ombudsmanden har i den grad faglige forudsætninger for at vurdere afgørelserne. Det gælder både i relation til offentlighedslovens kriterier, og om myndighedernes administrative skøn bygger på saglige hensyn. Det er klart, at konkrete omstændigheder, der sagligt set skal holdes fortrolige af hensyn til statens sikkerhed, ikke må offentliggøres, hverken af myndigheder eller af Folketingets Ombudsmand. Det er derimod vigtigt, at offentligheden får kendskab til, hvilke oplysningstyper, der kan undtages af hensyn til statens sikkerhed, og hvilke hensyn, der lægges vægt på."


