Tvungen aktivering gør ledige endnu mere syge
Syge ledige presses i aktivering, som forværrer deres sygdom. Fagfolk skyder skylden på den lov, der belønner kommunerne for at aktivere sygedagpengemodtagere. S vil nu ændre loven


 Den stressramte og langtidssygemeldte Jens blev i 2008 sendt på et stresshåndteringskursus af Hørsholm Kommune.
Kurset forværrede Jens' stresssymptomer, men alligevel besluttede kommunen efterfølgende at sende ham i arbejdsprøvning. Det magtede Jens ikke, og kommunen fratog ham derfor sygedagpengene.
Det er historier som denne, der får en række fagfolk til at kritisere landets kommuner for at sende ledige på sygedagpenge i aktivering i et tempo, der gør dem endnu mere syge.
»Det handler først og fremmest om, at folk skal hurtigt tilbage i arbejdet og ikke om, at folk skal blive raske,« siger Jørgen Møller Christiansen, arbejdspsykolog og ekspert i arbejdsliv ved Center for Alternativ Samfundsanalyse
Reglerne skaber samtidig grundlag for tvangsbehandling af de sygemeldte, lyder kritikken.
»Man sender for mange sygemeldte i uhensigtsmæssige tilbud og presser dem for meget, i forhold til hvad de reelt kan,« siger Kelvin Baadsgaard, forsker ved Center for Arbejdsmarkedsforskning, Aalborg Universitet.
Han henviser til, at kommunerne med de nuværende sygedagpengeregler får en større refusion af udbetalte sygedagpenge fra staten, hvis den sygemeldte sendes i såkaldt virksomhedsrettede tilbud eller vurderes at være parat til »gradvis tilbagevenden til beskæftigelse« i stedet for at blive visiteret til »passiv forsøgelse«.
Tvangsbehandling
Det er den enkelte kommune, der beslutter, om den sygemeldte er parat til aktiveringsforløb eller arbejdsprøvning. Hvis den sygemeldte trods jobcentrets anbefaling afviser at deltage i »hensigtsmæssig optræning for at genvinde arbejdsevnen«, kan sygedagpengene fratages vedkommende.
Ellen Ryg Olsen, lægekonsulent på Kofoeds Skole og tidligere arbejdsmiljølæge i Københavns Kommune, mener, at reglerne skaber grundlag for tvangsbehandling af sygemeldte.
»De sygemeldte er afhængige af offentlig forsørgelse, og med sygedagpengeloven i hånden kan kommunerne kræve, at den sygemeldte underkaster sig den behandling, kommunen finder for godt. Dermed får de sygemeldte frataget den menneskeret, det er at bestemme over egen krop,« siger hun.
Leif Lahn Jensen, medlem af Folketingets Arbejdsmarkedsudvalg for Socialdemokraterne, foreslår, at sygedagpengereglerne ændres, så kommunerne kan bruge mere tid på den sygemeldtes forløb uden at miste penge på det. Både beskæftigelsesminister Inger Støjberg (V) og Konservatives arbejdsmarkedsordfører, Helle Sjelle, afviser at ændre sygedagpengereglerne.

