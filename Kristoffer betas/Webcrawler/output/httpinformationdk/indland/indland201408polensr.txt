Polens regering anfægter dansk redskab mod social dumping
Den polske vicepremierminister betvivler et dansk register over virksomheder og selvstændige fra udlandet, der arbejder i Danmark. Et register, som bruges af fagforeninger og myndigheder til at bekæmpe social dumping. Usædvanligt, siger ekspert. Dansk minister vil kæmpe for registret


 En polsk topminister sætter nu spørgsmålstegn ved et af de helt centrale elementer i den danske indsats mod social dumping. Det er det danske RUT-register, som myndigheder og fagforeninger bruger til at kontrollere og finde frem til udenlandske firmaer i Danmark, der angiveligt vækker »bekymring« i den polske regering.
Det fremgår af et brev, som den polske vicepremierminister, Janusz Piechociński, har sendt til EU-Kommissionen. I brevet forklarer ministeren, at han er betænkelig ved registrets »rækkevidde« og »funktionsmåde« i forhold den frie bevægelighed i EU. Det bekræfter det polske økonomiministerium over for Information, men ministeriet ønsker ikke at afsløre det konkrete indhold af brevet. Brevet er sendt til vicepræsidenten for EU-Kommissionen, Michel Barnier, der er ansvarlig for EU’s indre marked. Ifølge det polske ministerium har Barnier besvaret henvendelsen, men hverken EU-Kommissionen eller ministeriet ønsker at offentliggøre svaret.
Den slags specifikke henvendelser om danske forhold fra en fremmed regering til EU-Kommissionen er usædvanlige, vurderer Dorte Sindbjerg Martinsen, der er professor på Center For Europæisk Politik på Københavns Universitet.
»Det er en ret detaljeret forespørgsel til et system, som i dansk sammenhæng er værdifuldt i spørgsmålet om udstationeret arbejdskraft‚« siger hun.
Vigtigt for fagbevægelsen
Fordi brevet i sin fulde form ikke er offentliggjort, er det uklart, om den polske minister udtrykker kritik af hele RUT-registret, eller om det blot er en del af det, ministeren er utilfreds med. Men i juli sidste år stillede et polsk medlem af Europa-Parlamentet detaljerede spørgsmål til EU-Kommissionen om det danske RUT-register: »Det føjer endnu en brik til det billede, vi har af en række af de østeuropæiske landes regeringer: De bryder sig ikke om tiltag, som bliver vedtaget for at forhindre social dumping,« siger Finn Sørensen, Enhedslistens ordfører på området.
Registret bruges af SKAT og Arbejdstilsynet, men også den danske fagbevægelse benytter data fra registret. Fagforeningerne udtrækker blandt andet oplysninger for at finde fysisk frem til østeuropæiske virksomheder i Danmark, så fagforeningerne kan stille overenskomstkrav.
I det arbejde er registret særdeles værdifuldt, siger Gunde Odgaard, der er sekretariatsleder for BAT-kartellet, som er et samarbejde mellem syv LO-forbund: »Hvis registret ikke var der, så ville vi ikke vide, hvor vi skulle tage hen,« siger Gunde Odgaard.
Beskæftigelsesminister Mette Frederiksen (S) skriver i et svar til Information, at hun vil »kæmpe for at bevare« RUT-registret.

