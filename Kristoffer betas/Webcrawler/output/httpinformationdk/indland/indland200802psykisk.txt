Psykisk sygdom har givet 245 afviste asylansøgere ophold i Danmark
Det sidste halvandet år er 245 afviste asylansøgere på centrene blevet så syge, at de har fået humanitært ophold i Danmark. Alarmerende, mener de radikale - vi overholder loven, siger integrationsminister Birthe Rønn Hornbech (V)
Mange afviste asylansøgere i Danmark bliver så psykisk syge af at sidde på asylscentrene, at de ender med at få ophold af humanitære årsager.Model


 I disse dage forhandler regeringen om at hjælpe 50 afviste asylfamilier til et liv uden for centrene. Men siden efteråret 2006 har mere end 300 asylansøgere, der ellers har fået afslag på ophold i Danmark, alligevel fået tilladelse til at blive her af humanitære årsager. Ud af de i alt 306 opholdstilladelser er 245 givet til folk med begrundelse i psykisk sygdom, ofte med diagnoser som "psykose og depression". Flertallet af disse har ventet i mere end tre år, før de har fået ophold på grund af deres psykiske lidelser. 
Og det vækker harme hos den radikale integrationsordfører, Morten Østergaard. 
"Man må spørge sig selv, hvorfor man fastholder et system, som er så nedbrydende for folk, at de bliver en opgave for det danske sundhedsvæsen. I stedet burde man sikre, at folk er raske og rørige og eventuelt give dem midlertidigt ophold, hvis det er udsigtsløst at sende dem hjem," siger han og tilføjer: "Når man ved, hvor stramme kriterierne er for at give humanitært ophold, bidrager det til indtrykket af en særdeles alarmerende tilstand i de danske asylcentre."
Ingen børn - ingen hjælp
Også Socialdemokraternes integrationsordfører, Henrik Dam Kristensen, er bekymret over en praksis, der efter alt at dømme gør folk syge.
"Hvis det forholder sig sådan, må jeg sige, at målet med vores asylpolitik ikke er, at de der kommer, skal ende med at blive psykisk syge. Jeg ønsker ikke at ændre betingelserne for at kunne komme til Danmark, men folk, der er her, skal vi behandle ordentligt," siger han.
Ifølge Henrik Dam Kristensen viser tallene, at de afviste asylansøgere, der ikke kan sendes hjem, skal have tilbud, som sikrer, at de ikke nedbrydes. 
"Det ærgerlige er, at da valget blev udskrevet, havde alle i Danmark forståelse for, at der måtte en indsats til. Men efterfølgende har det knebet forfærdeligt medat få gjort noget ved det. For den asylaftale, som regeringen og DF har indgået, hjælper ikke på disse tal," siger han.
Af integrationsministeriets opgørelser fremgår det desuden, at omkring 50 humanitære opholdstilladelser er givet til folk uden børn. Heraf har 22 voksne ventet i mere end et år på et asylcenter, hvorefter de har fået en psykisk lidelse. Men regeringens asylaftale lægger alene op til at hjælpe børnefamilier, og det er utilstrækkeligt, mener Morten Østergaard.
"Hverken asylsøgerne, deres hjemland eller det danske samfund har gavn af at fastholde et system, der skaber menneskelig ulykke," siger han og bebuder, at man nu vil kalde integrationsminister Birthe Rønn Hornbech (V) i samråd om sagen.
"Vi må have ministeren til at forklare, hvordan hun tolker udviklingen og hvad regeringen vil gøre for den ganske store del, som ikke er børnefamilier," siger Morten Østergaard.
Rønn: Vi holder loven 
Men integrationsminister Birthe Rønn Hornbech henholder sig til lovgivningen.
"Jeg kan bare sige, at når Flygtningenævnet har udtalt sig, skal folk tage hjem. De er her ulovligt," siger hun og tilføjer:
"Vi følger loven. Og hvis de har en lægeerklæring, kan de få humanitært ophold. I aftalen med Dansk Folkeparti giver vi mulighed for at børnefamilier kan flytte ud, og der er en række hensigtserklæringer, vi skal forhandle om," siger ministeren.
Birthe Rønn Hornbech pointerer, at hun ikke kan gå ind i de konkrete forhandlinger, som hun 'gerne vil føre uden pressens indblanding'.
- I vil hjælpe 50 familier eller højst 170 menneske, men mange flere bliver jo syge?
"Tallene er et skøn, men kriterierne er, at det skal være til gavn for børnene."
- En del af disse mennesker har ikke børn og ville derfor ikke være blevet hjulpet af jeres initiativer. Er det ikke for snævert kun at se på børnefamilierne?
"Det er af hensyn til børnene, at vi har lavet denne særlige ordning. Det handler om, at forældrene tager børnene som gidsler, når de ikke retter sig efter Flygtningenævnets afgørelser," siger ministeren.
- Men siger det her ikke, at folk bare kan vente til de bliver tilstrækkelig syge, så kan de få lov at blive her?
"De skulle efterkomme afgørelsen fra Flygtningenævnet. Men dem, der har krav på humanitært ophold, får ophold," siger Birthe Rønn Hornbech.


