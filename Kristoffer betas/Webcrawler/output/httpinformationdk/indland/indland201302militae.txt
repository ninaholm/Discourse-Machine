Militære grænsekontrolsystemer udgør en trussel mod retten til at søge asyl
Satellitter, droner og bevægelsesdetektorer skal fremover sikre EU mod illegal indvandring. Men avancerede grænsekontrolsystemer underminerer retten til at søge asyl, og hensynet til immigranter er blevet glemt i EU’s migrationspolitik, siger forskere
EU ønsker at standse migranterne, inden de når til Europa. Det lykkedes dog 22-årige Mohamed fra Algeriet at kommer fra Tyrkiet og ind i Grækenland sidste år


 I samarbejde med en række internationale producenter af militærudstyr arbejder Europa-Kommissionen i øjeblikket på at opgradere EU’s grænsekontrol og sikre medlemslandene mod illegal indvandring. Satellitter, droner og bevægelsesdetektorer vil fremover gøre det muligt at identificere og stoppe immigranter, inden de overhovedet når europæisk territorium.
Derved mister immigranter på vej mod Europa retten til at søge asyl, der er en af FN’s grundlæggende menneskerettigheder, advarer Martin Lemberg-Pedersen, ph.d. i europæisk grænsekontrol og ekstern lektor ved Københavns Universitet.
Blandt de mest vidtrækkende projekter er det højtprofilerede Eurosur, et såkaldt system af systemer under EU’s magtfulde grænseagentur Frontex til 338 millioner euro (2,5 milliarder kroner), der med militærudstyr og avanceret teknologi skal sikre fuld kontrol med EU’s ydre grænser. Systemet skal ifølge Europa-Kommissionen være klar til brug i oktober.
»Tanken bag Eurosur er dels at booste den fælleseuropæiske styring af grænsekontrollen, dels at støtte og lancere en række højteknologiske former for kontrol som droner, varmesensorer, infrarøde sensorer og satellitter. De skal overvåge migrationsstrømme i Middelhavet, og når migranter opdages, kan EU-lande så indfange dem og eksempelvis returnere dem til samarbejdslande, længe inden de når til europæisk territorium,« siger Martin Lemberg-Pedersen.
»På europæisk territorium vil migranter efter international lov være berettigede til at søge om asyl. Men idet en del af formålet med dette netværk af teknologi er, at det også bliver implementeret i EU’s naboregioner, opstår der et humanitært problem, fordi de her nabolande har en tradition for ikke at give adgang til asylprocedurer. Det virker derfor, som om Eurosur-systemet repræsenterer de europæiske landes interesse i at undgå at modtage asylansøgere,« tilføjer han med henvisning til, at unavngivne lande, der grænser op til EU, ifølge dokumenter fra Europa-Kommissionen skal inddrages i samarbejdet om grænsekontrol: Europa-Kommissionen skriver således i en præsentation af Eurosur-projektet til Europa-Parlamentet og en række udvalg: »Det vil desuden være hensigtsmæssigt at yde finansiel og logistisk støtte til visse tredjelande, der er naboer til EU, for at fremme det operative samarbejde med medlemsstaterne i forbindelse med grænseovervågning.«
Et af projekterne under Eurosur skal eksempelvis udvikle droner, der kan opspore illegale immigranter og smuglere. Et andet projekt skal identificere såkaldt ’tidlige trusler’ med sensorer, der kan udpege mistænkelige bevægelsesmønstre hos både.
Seks humanitære organisationer skrev i september sidste år et brev til Europa-Parlamentets komité for civilret for at advare om, at Eurosur-projektet får vidtrækkende konsekvenser, hvad angår immigranters grundlæggende rettigheder. Organisationerne fremhæver syv bekymrende forhold i Eurosur-projektet, herunder –ligesom Martin Lemberg-Pedersen påpeger – at retten til at søge asyl ikke kan garanteres, hvis flygtninge og immigranter stoppes, inden de når EU, og sendes tilbage til det land, de kom fra.
Etik er en eftertanke
Eurosur er blot ét af en række nye projekter under Europa-Kommissionens sikkerhedsforskningsprogram, der skal implementere militærudstyr og avanceret teknologi i EU’s grænsekontrol. Gennem forskningsprogrammet bevilger Europa-Kommissionen støttemidler til sikkerhedsforskning blandt andet med henblik på grænsekontrol.
Information beskrev torsdag, hvordan den håndfuld internationale militærproducenter, der profiterer mest af EU-støtte gennem forskningsprogrammet, selv har rådgivet Europa-Kommissionen om, hvad forskningsprogrammet bør indeholde. Og mens Europa-Kommissionen bruger millioner på avancerede kontrolsystemer, bliver de humanitære tiltag trængt i baggrunden. Det konkluderer en rapport, som Europa-Parlamentet fik udarbejdet i 2010. Ifølge rapporten har Europa-Kommissionen helt ignoreret efterlysninger fra Europa-Parlamentet om en mere balanceret prioritering inden for sikkerhedsforskning. Kun tre af de 47 projekter i Europa-Kommissionens sikkerhedsforskningsprogram beskæftiger sig med de juridiske og sociale implikationer af de højteknologiske projekter i forskningsprogrammet.
Det har konsekvenser for immigranter og asylansøgere, skriver de to forskere, der har udarbejdet rapporten for Europa-Parlamentet, i en mail til Information. »Situationen i dag er, at etik synes at være mere en eftertanke end en reel bekymring i Europa-Kommissionens finansiering,« skriver Julien Jeandesboz, lektor på Institut for Politik ved Amsterdams Universitet og en af forfatterne til rapporten.
»Eurosur og alle andre projekter, der udvikler teknologi til at opdage immigranter, før de når grænsen, præsenteres som redskaber til at redde liv. At opdage immigranter tidligt kan bidrage til at beskytte personer på meget farlige rejser uden om de etablerede kanaler. Men problemet er ikke, at man ikke opdager dem,« skriver han med henvisning til, at 63 afrikanske immigranter i 2011 døde til havs i en havareret båd, der i løbet af to uger flere gange blev bemærket af forskellige myndigheder.
Underprioriteret i budgettet
Underprioriteringen af hensynet til immigranter til fordel for migrationskontrol kommer ikke kun til udtryk i Europa-Kommissionens forskningsfinansiering. En evaluering af hele EU’s migrationshåndtering fra 2011 viser, at tendensen går igen i EU’s budget. 43 procent af EU’s budget til migrationshåndtering går til at forhindre immigranter i at komme ind i EU. Til sammenligning går henholdsvis 14 og 12 procent til integration og flygtningemodtagelse. Evalueringen er foretaget af to forskere fra Oxford University og finansieret af Europa-Kommissionen.
»Den slags budgettering illustrerer, at EU prioriterer en migrationspolitik, som drejer sig om grænsekontrol og om at forhindre adgang til EU; ikke om integration af immigranter efter indrejse,« siger Franck Düvell, seniorforsker i migrationspolitik ved Oxford University og ophavsmand til evalueringen.
Det har ikke været muligt at få en kommentar fra Europa-Kommissionen.
 

