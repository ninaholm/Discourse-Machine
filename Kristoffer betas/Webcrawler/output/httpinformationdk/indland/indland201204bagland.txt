Baglandet vil have indflydelse i S-toppen
Borgmestre vil have genskabt forbindelsen mellem partiledelsen og baglandet i de socialdemokratisk-styrede kommuner – eventuelt ved hjælp af en kvindelig næstformand
Helle Thorning-Schmidt flankeret af Nick Hækkerup og Nicolai Wammen. Før de blev ministre, var de begge borgmestre.


 Baglandet i Socialdemokratiet føler sig sat uden for døren i partiets absolutte top. Derfor ønsker en række fremtrædende S-borgmestre, at det socialdemokratiske bagland igen bliver repræsenteret i partiets ledelse. Det er ikke tilfældet i øjeblikket.
Partiets nuværende næstformænd, Nicolai Wammen og Nick Hækkerup, opfylder nemlig ikke kravene i de socialdemokratiske partilove. Ifølge partilovene er det kun en af de to næstformænd, der må være medlem af Folketinget. Efter folketingsvalget i september er både Nick Hækkerup og Nicolai Wammen medlemmer af Folketinget og ministre i regeringen.
»Det er vigtigt, at der er en forbindelse mellem ledelse og bagland. At den ene næstformand kommer fra baglandet, er jo et signal til baglandet om, at den kommunale stemme er med, når partiets retning bestemmes. Det er vigtigt,« siger Thomas Gyldal Petersen, borgmester i Herlev.
Han bakkes op af en række socialdemokratiske borgmestre, Information har talt med.
For borgmester i Randers Henning Jensen Nyhuus er det afgørende, at baglandet hurtigst muligt igen får en næstformandspost i partiet. Det bør senest ske ved partiets kongres i september.
»Vi skal have indflydelse. Hellere i dag end i morgen. Socialdemokraterne er i regering. Derfor skal vi som socialdemokratiske borgmestre have indflydelse. Det er rigtig vigtigt med en kommunal repræsentant, for man fornemmer, at de inde på Christiansborg ikke kommer ud til kommunerne og opfatter, hvad der sker herude. Det ved jeg, at en kommunal repræsentant kan,« siger Henning Jensen Nyhuus.
Ifølge Thomas Adelskov, borgmester i Odsherred Kommune, kunne den voldsomme diskussion om betalingsringen rundt om København i vinter muligvis have været undgået, hvis baglandet havde været repræsenteret i partiets top.
»Det er en opgave, som ikke blev løftet i tilstrækkelig høj grad, og næstformændenes opgave er at binde partiet tættere sammen, så vi undgår at komme til at diskutere højlydt med hinanden i pressen. Det er ingen tjent med,« siger Thomas Adelskov.
Jan Petersen, borgmester i Norddjurs Kommune, mener, at partiets bagland er nødt til at være repræsenteret i partiets ledelse frem mod kommunalvalget i 2013.
»En kommunal repræsentant vil være oplagt at have i ledelsen, når vi snart skal til at genvinde og styrke vores kommunale position ved kommunalvalget. Der vil en kommunal repræsentant i ledelsen kunne løfte den opgave og bidrage til, at der kommer det rigtige fokus på de udfordringer, vi står med i kommunerne,« siger Jan Petersen.
Bør være en kvinde
Ingen af borgmestrene ønsker at komme med konkrete bud på, hvem der kan overtage en af næstformandsposterne. Men både Jan Petersen og Henning Jensen Nyhuus mener, at Jylland bør være bedre repræsenteret i Socialdemokraternes topledelse.
»Hovedstaden er fint repræsenteret, så man kan godt kigge mod Jylland, hvor Nicolai Wammen tidligere har repræsenteret Aarhus,« siger Henning Jensen Nyhuus.
Jan Petersen beskriver sin foretrukne kandidat mere præcist:
»Det vil også være rigtig godt, hvis det er en kvinde. Vi har mange dygtige, kvindelige borgmestre og byrådsmedlemmer, så det vil være en profil, jeg ville tage udgangspunkt i,« siger Jan Petersen.
Må ikke danne præcedens
Formand for Danske Regioner Bent Hansen mener imidlertid, at både Nicolai Wammen og Nick Hækkerup kan fortsætte som næstformænd, hvis de selv ønsker det. Men han understreger, at konstellationen med to folketingsmedlemmer som næstformænd ikke må danne præcedens.
»I forhold til Nicolai Wammen og Nick Hækkerup og deres baggrund ser jeg ikke noget problem. Men det bør ikke danne præcedens. Den opdeling, man har haft før, er jo lavet af en årsag. Vi er mange, der nok skal holde dem fast på, at de skal huske at besøge os i Vestjylland,« siger Bent Hansen.

