Gymnasieelever lærer mindre end før reformen
Flertallet af gymnasielærere mener, at elevernes faglige færdigheder er blevet ringere under gymnasiereformen. Det viser en ny evaluering. Undervisningsminister Bertel Haarder er bekymret over meldingen og vil rette op på reformens mangler
Gymnasiereformen har - ifølge flertallet af lærerne - haft den uheldige konsekvens, at mange af eleverne har fået ringere faglige evner.


 Eleverne i gymnasiet og hf er ringere til tysk og matematik, end før gymnasiereformen blev indført for tre år siden. 
Det mener godt halvdelen af lærerne på de såkaldte stx-uddannelser, der har deltaget i en evaluering af gymnasiereformen lavet af Evalueringsinstituttet (EVA). Intentionen med reformen var at gøre gymnasiet mere anvendelsesorienteret og tværfagligt, og det er ifølge evalueringen lykkedes. 
At reformen har haft succes på visse områder laver ikke om på, at der skal rettes på de faglige mangler, mener undervisningsminister Bertel Haarder: "Det bekræfter en bekymring, jeg hele tiden har haft, men nu har vi det sort på hvidt, at der er behov for at højne de faglige færdigheder i gymnasiet, samtidig med at vi bevarer den styrke, at fagene er blevet mere anvendelige."
Gymnasielærer- og rektorforeningens formænd mener, at elevernes faglige færdigheder er blevet dårligere. Nye fag og tværfagligt samarbejde fylder godt op og giver færre timer til indlæring af de specifikke fag. Formand for gymnasielærerne, Gorm Leschly, er enig med ministeren i det problematiske ved lærernes meldinger. 
Han mener dog primært problemet er, at politikerne havde alt for travlt med at få den indført, hvilket har betydet en lang række ændringer undervejs. 
"Når du kaster folk ud i en total omvæltning af deres arbejde med nye fag og arbejdsmetoder, så kræver det forberedelse og efteruddannelse, men det fik vi ikke. Og så skal det jo gå galt," siger Gorm Leschly.
Formand for Gymnasie-skolernes Rektorforening, Peter Kuhlman, er enig i, at det gik for stærkt med introduktionen af reformen. Han mener dog ikke, at der er alarmerende mangler i elevernes faglige viden: "Hvis vi sammenholder det med elevernes studieparathed og de mange nye kompetencer, som eleverne får, så tror jeg, det er et spørgsmål om tid, før også lærerne vil blive mere tilfredse med det faglige udbytte, eleverne opnår."
Venter på følgegruppe
Bertel Haarder advarer mod at bruge indkøringsproblemer som bortforklaring af problemerne: "Vi kan ikke sidde hovedparten af lærernes melding om ringere faglige færdigheder overhørig." 
Undervisningsministeren vil dog ikke præcisere, hvilke justeringer der skal til, før følgegruppen til gymnasiereformen kommer med deres forslag til ændringer i dag. Både Gorm Leschly og Danske Gymnasieelevers Sammenslutning (DGS) peger på faget almen studieforberedelse på første år som et af de største problemer ved reformen. 
"Inden vi overhovedet har fået en grundforståelse for dansk og matematik på gymnasiet, så skal vi lære en masse videnskabsteori, og det har gjort mange elever meget forvirrede," siger formand for DGS, Minna Bernadini. Det er blevet muligt for gymnasierne at flytte undervisningen i almen studieforberedelse til 2. eller 3.g, men faget fylder stadig alt for meget i gymnasiet, mener Minna Bernardini: "Der er unødvendig meget fokus på at forstå og bruge videnskabsteori, og eksamen i faget tæller to karakterer, så faget fylder utrolig meget. Men knap halvdelen af gymnasieeleverne skal jo ikke bruge den her viden, fordi de ikke vil læse videre på universitetet."
Konsekvensen af det større fokus på tværfaglighed og studieforberedelse har ifølge Minna Bernadini været en social skævvridning, som gør det meget sværere for unge fra uddannelsesfremmede miljøer at komme igennem gymnasiet. Ifølge evalueringen er 91 procent af gymnasielærerne enige eller overvejende enige i, at det flerfaglige samspil i reformen har bidraget til at øge spredningen i elevernes udbytte. Opfattelsen deles af et flertal af lederne på alle uddannelser.
Lektor ved Syddansk Universitet Steen Bech, der har forsket i gymnasiereformen, mener, at det underbygger udsagnet om, at gymnasiereformen især er kommet de stærke elever til gode: "Jeg synes man skal forholde sig meget alvorligt til de udsagn, hvis målsætningen er, at 95 procent af en ungdomsårgang skal have en uddannelse," siger Steen Bech, der mener, at reformen har betydet en enorm forøgelse af kompleksiteten: "Det er jo paradoksalt, at vi i dag har mere videnskabsteoretisk undervisning på gymnasiet end på de fleste universitetsstudier."


