Kriminelle får flere kostpenge end afviste asylansøgere
De afviste asylansøgere får dagligt i gennemsnit 40 kr. til at købe ind for, mens indsatte i fængslerne har 55 kr. at gøre godt med. Absurd, mener både S, R og DF, som nu inddrager justitsministeren og integrationsministeren i sagen


 Hvis du er sulten, er det bedre at sidde i fængsel end på et asylcenter. 
De danske politikere har nemlig via finansloven besluttet, at afviste asylansøgere skal have omkring 20 procent mindre i kostpenge end indsatte i fængslerne. Således får fangerne 55 kr. om dagen mens en enlig asylansøger får 45 kr. - og en gift må nøjes med 35 kr. 
"Der er absurd, ikke mindst når man tager i betragtning, at fangerne endda har ret til at arbejde," siger den radikale integrationsordfører Morten Østergaard og tilføjer: "Der er grund til at se på, hvorvidt asylansøgerne bliver behandlet ikke bare ligesådan, men endda dårligere end kriminelle. Det kan vi ikke være bekendt. Vi må bede integrationsministeren om en redegørelse for udviklingen i midlerne og årsagen til, at regeringen synes, at kriminelle skal have mere mad end asylansøgerne," siger han.
Også hos Socialdemokraterne undrer integrationsordfører Henrik Dam Kristensen sig over forskellen. 
"Hvorfor de indsatte skal have flere penge end asylansøgere, er et godt spørgsmål. Det forekommer mærkeligt, at der ikke er en form for statsvurdering af, hvilket beløb der minimum skal til for at få en sund kost," siger han.
DF: Færre kr. til fanger
Socialdemokraterne varsler ligeledes spørgsmål til integrationsminister Birthe Rønn Hornbech (V). Men også justitsmister Lene Espersen (K) kan forvente at skulle forsvare prioriteringen.
Dansk Folkepartis integrationsordfører Peter Skaarup finder det besynderligt, at fanger skal have flere kostpenge end de afviste asylansøgere.
"Jeg kan ikke se, at man som indsat skal være bedre stillet end som asylansøger. Som indsat bør man kunne klare sig for det samme beløb som en afvist asylansøger kan, så det må vi se på," siger han.
Også Peter Skaarup hæfter sig ved, at indsatte i modsætning til asylansøgere har ret til at tjene penge. Men i modsætning til S og R vil han nedsætte beløbet til de indsatte frem for at hæve det til asylansøgerne.
"Ja, hvis det er en mulighed. Det må Justitsministeriet og Integrationsministeriet kunne fortælle os," siger Peter Skaarup.
Venstres politiske ordfører Inger Støjberg ser intet forkert i, at de afviste asylansøgere får færre madpenge end de indsatte.
"Det er den lille gruppe, der modarbejder myndighederne i forhold til at give oplysninger og modsætter sig hjemrejse. Derfor er det en helt nødvendig ordning," siger hun og understreger, at Danmark generelt behandler asylansøgere bedre eller mindst ligeså godt som de lande, vi normalt sammenligner os med.
V-ordføreren mener ikke, at man kan sammenligne kriminelle og afviste asylansøgere: "Det er en forkert sammenligning. Når man er afvist, skyldes det, at man ikke kan opnå asyl, og hver afgørelse er baseret på en individuel vurdering," siger Inger Støjberg.
Det har ikke været muligt at få en kommentar fra justitsminister Lene Espersen, som holder ferie.


