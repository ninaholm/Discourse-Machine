Fireårig bacheloruddannelse vil være en succes
Et fireårigt bachelorstudium kunne tilfredsstille både de studerendes behov for fordybelse og virksom-hedernes efterspørgsel efter kompetencer


I bogen Fremtidens universitete som netop er udkommet på Gyldendal, fremkommer videnskabsminister Helge Sander (V) med en række forslag, hvoraf nogle er mere interessante og gennemførlige end andre.Det mest interessante af forslagene går ud på i højere grad at lade bachelorgraden være grundlaget for erhvervskarrieren.Den intention er mange år gammel, men på trods heraf har afstigning med udelukkende en bachelorgrad været undtagelsen. Dette skyldes i høj grad de sædvaner, der gennem mange år har udviklet sig hos de studerende, universiteterne og aftagerne, men det skyldes også, at den danske kandidatuddannelse i højere grad end bacheloruddannelsen generelt giver en god baggrund for, at kandidaterne kan gøre gavn for deres løn. Bacheloruddannelsen vil i mange tilfælde kræve, at aftagerne selv betaler for den videre uddannelse, og hvorfor i alverden skulle man det, hvis man kan få et godt produkt for skatteydernes regning? Fagforeningernes indsats, der har sikret en ringe lønforskel mellem bachelorer og kandidater, betyder givetvis også noget.Man kan derfor tvivle på, at bacheloruddannelsen som direkte adgang til arbejdsmarkedet bliver en succes. Men Sanders idé kunne måske realiseres, hvis man ændrede forslaget en anelse og gjorde bacheloruddannelsen til et fireårigt studium. Kandidatstudiet kunne så færdiggøres på et år.Et fireårigt bachelorstudium kunne tilfredsstille både de studerendes og virksomhedernes efterspørgsel efter kompetencer, men også universiteternes ønsker om at kunne give de studerende en uddannelse af en længde, der også tidsmæssigt giver mulighed for en vis fordybelse.Petroleum på båletMen hvad med Bologna-modellens 3+2+3-struktur? Det bagvedliggende rationale for Bologna-modellen er, at der skal være mulighed for skift af studiested undervejs, men den mulighed er reelt mere afhængig af, at der er en forholdsvis ensartet og velbeskrevet progression i studierne frem for nogle mere eller mindre tilfældige opdelinger af en otte-års studieperiode.Hvis man samtidig ændrede reglerne, således at ph.d.-studiet blev et fireårigt studium i forlængelse af bachelorstudiet, ville man kunne tilrettelægge ph.d.-studiet på en langt mere hensigtsmæssig måde, end man kan i dag, hvor man på de fireårige ph.d.-studier i den såkaldte 4+4-model må slå krøller på sig selv for at få indpasset en kandidatgrad. På længere sigt ville et fireårigt bachelorstudium og et fireårigt ph.d. -studium formentlig betyde, at kandidatstudiet enten forsvinder eller bliver til en aftrædelsesmulighed for de studerende, der ikke kan eller ønsker at fortsætte et ph.d.-studium, men det vil næppe give de store problemer.Et andet af Sanders interessante forslag kunne også forbedres betydeligt ved en 'mindre' justering. Sander foreslår at tilbyde dygtige udenlandske studerende (fra lande uden for EU og EØS) en gratis uddannelse i Danmark, hvis de til gengæld i en periode bidrager til det danske arbejdsmarked. Hvis man i stedet indførte tuition fee, dvs. deltagerbetaling for alle, og tilbød friplads til dem, der ville indgå en kontrakt om at arbejde i Danmark, ville man undgå et problem, der med stigende styrke vil ødelægge den danske velfærdsmodel og dens forudsætning, den implicitte generationskontrakt. Der er således næppe tvivl om, at et stigende antal danske studerende, der har fået en gratis uddannelse, vil finde det opportunt at lægge deres aktive erhvervskarriere i udlandet. At man oven i købet ligefrem betaler tuition fee for danske studerende, der vil studere i udlandet, er selvfølgelig ikke alene konkurrenceforvridende, det er også petroleum på det bål, der er i gang med at fortære den danske velfærdsmodel.Herudover vil en sådan model selvfølgelig forøge den veluddannede arbejdsstyrke i Danmark, hvilket der igen kan blive behov for, når den nuværende lavkonjunktur engang er overvundet.Svend Hylleberg er dekan på Det Samfundsvidenskabelige Fakultet, Aarhus Universitet
