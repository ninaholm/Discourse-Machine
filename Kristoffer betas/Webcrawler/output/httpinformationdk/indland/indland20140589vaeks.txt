89 vækstinitiativer, det er svært at være uenig i
I næste uge går forhandlingerne om regeringens vækstudspil i gang hos finansminister Bjarne Corydon (S). 89 vidt forskellige vækstinitiativer skal der forhandles om, men hvor er udfordringerne for regeringen, hvor står de øvrige partier, og hvad siger interesseorganisationerne?


 
	Regeringens udfordringer

	Efter præsentationen af regeringens 89 vækstinitiativer tog alle regeringens ministre til et todages seminar på LO-Skolen i Helsingør. Her kunne Helle Thorning-Schmidt (S) og Margrethe Vestager (R) notere sig – udover en god stemning blandt ministrene – at buketten af forskellige vækstinitiativer havde fået lige præcis den modtagelse, de havde forventet: Ingen var direkte uenige i dem – og de borgerlige partier samt erhvervsorganisationerne ville bare have mere af det samme.

	Den modtagelse giver regeringen de bedste kort på hånden, når de økonomiske ministre med finansminister Bjarne Corydon i spidsen sætter sig til forhandlingsbordet med alle Folketingets partier i den kommende uge og begynder tovtrækkeriet. Det er fortsat mest sandsynligt, at regeringen ender med et forlig med Venstre og Konservative – måske også med Liberal Alliance.

	Men regeringen har også mulighed for at droppe de klassisk, borgerlige partier og i stedet afprøve, om Dansk Folkeparti er interesseret i at bryde samarbejdet blandt de borgerlige partier. Begynder Dansk Folkeparti at flirte med den tanke, vil regeringen bruge den mulige flertalsmulighed til at dæmpe kravene fra Venstre og Konservative. Regeringspartierne er meget bevidste om, at hvert af de 89 forskellige vækstinitiativer næppe er det, der bliver talt om over aftenkaffen ved stuebordene rundt om i de danske hjem og vinder vælgerne tilbage til regeringspartierne.

	Interesseorganisationernes ønsker

	Forud for gårsdagens præsentation har erhvervsorganisationerne ført en massiv kampagne for at få politikerne til at se på den såkaldte PSO-afgift, som i uforudset omfang belaster de energitunge virksomheder. Med regeringens udspil om at reducere PSO-afgiften med en mia. kr. om året frem mod 2020 har Dansk Industri og Dansk Erhverv fået et af deres helt store ønsker opfyldt – om end de også klager over gavens størrelse.

	»Vi forventer, at PSO-afgiften samlet vil beløbe sig til omkring syv mia. kr. i år, så det er en pæn lempelse, og der er ingen tvivl om, at det vil have en positiv effekt på virksomhedernes mulighed for at skabe vækst og arbejdspladser i Danmark,« siger direktør i Dansk Industri, Tine Roed. LO’s formand, Harald Børsting, var også positiv over for regeringens udspil, men havde gerne set, at effekten af vækst- initiativerne havde været større:

	»Fokus på at skabe arbejdspladser er helt essentielt for at få Danmark ud af krisen. Derfor havde vi også ønsket os lidt mere fokus på at skabe job her og nu,« siger Harald Børsting.

	Lige som da regeringen lancerede sit udspil til en reform af beskæftigelsesområdet, gør fagbevægelsen i øjeblikket meget ud af at rose regeringen og nedtone kritikken – også selv om den ikke er helt tilfreds og mener, der kunne sættes mere gang i jobskabelsen. Store dele af fagbevægelsen har indset, at kritik af regeringens politik ikke er gunstig, når der maksimalt er halvandet år til næste folketingsvalg, hvor Lars Løkke Rasmussen (V) står til at indtage Statsministeriet, og fagbevægelsen sandsynligvis bliver trukket endnu længere væk fra at få indflydelse.

	De røde partiers muligheder

	Hos både SF og Enhedslisten frygtede man før regeringens præsentation af den samlede pakke af vækstinitiativer for, hvordan den ville prioritere miljøet og klimaet. Men selv om regeringen lægger op til at lempe PSO-afgiften, blev vækst-initiativerne pænt modtaget hos de to venstrefløjspartier. Både SF og Enhedslisten er parate til at genforhandle energiforliget fra 2012, som regulerer PSO-afgiften.

	»Man burde give pengene målrettet til virksomheder med et stort energiforbrug på betingelse af, at de gør en ekstraordinær indsats for at reducere deres energiforbrug,« sagde Enhedslistens Per Clausen til Ritzau, mens SF’s formand, Pia Olsen Dyhr lagde stor vægt på, at en lempelse af PSO-afgiften ikke må gå udover de fastlagte klimamålsætninger og Danmarks CO2-regnskab. De to partier frygter, at virksomhederne vil være mere tilbøjelige til at bruge yderligere energi, når afgiften bliver sat ned. Det vil regeringen forsøge at forhindre ved at lave individuelle, frivillige aftaler med en række virksomheder.

	Udover den del af vækstinitiativerne, som omfatter energiforliget, er det ikke sandsynligt, at Enhedslisten vil lægge mandater til andre initiativer. Derimod har SF og Pia Olsen Dyhr partiets første reelle mulighed for at indgå et forlig og trække regeringens udspil i en rød/grøn-retning, efter partiet tidligere på året trådte ud af regeringen.

	Derfor ventes det, at partiet vil strække sig langt for at indgå som forligsparti.

	De blå partiers forbehold

	»Vi kan sagtens støtte de forslag, der ligger,« sagde Venstres finansordfører, Peter Christensen, til TV 2 News, da han havde haft tid til at læse regeringens vækstudspil igennem.

	Men her havde han også set, hvordan regeringen vil finansiere initiativerne. Et kludetæppe af finansieringskilder giver det nødvendige beløb, men Venstre har ifølge Peter Christensen svært ved at acceptere en af de primære finansieringskilder: to milliarder kroner fra sidste års vækstplansforhandlinger, som parterne den gang var enige om først at fordele efter et folketingsvalg.

	Enigheden fra dengang holder Venstre fast i, fordi partiet ønsker at bruge midlerne på at lempe arve-afgiften ved overdragelse af familieejede virksomheder. Men der er ikke enighed blandt de borgerlige partier: Liberal Alliances Anders Samuelsen er klar til at diskutere med regeringen, hvordan midlerne kan investeres, og Dansk Folkeparti virker heller ikke skræmt over erhvervsudspillet fra regeringen.

	Sidste års vækstaftale til omkring 90 milliarder kroner kalder de borgerlige partier i dag for »en lille fin aftale«, og i går var meldingen den samme: Den er for lille.

	De borgerlige partier vil gerne gøre vækstudspillet større ved at forlænge boligjobordningen, hvor det såkaldte håndværkerfradrag skaffer flere tusinde job i byggebranchen.

	Samtidig har især Venstre og Konservative et stort ønske om at koble forhandlingerne om en reform af beskæftigelsessystemet sammen med forhandlingerne om vækstinitiativer. Det er partiernes håb, at der kan spares et beløb på beskæftigelsesområdet, som kan komme erhvervslivet til gode. Det har regeringen blankt afvist.

