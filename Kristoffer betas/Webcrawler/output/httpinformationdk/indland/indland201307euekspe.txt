EU-ekspert advarer mod frygt for EU-dom
EU-dom sætter endnu engang spørgsmålstegn ved de såkaldte universielle velfærdsydelser. Denne gang er det SU’en, der er under pres
’Det handler om at tilpasse tingene en lillebitte smule til den frie bevægelighed, hvor Danmark i dag har et oldnordisk system. Vi vil hverken have, at nogen rejser ud, eller nogen kommer ind, fordi vi har de her åbne kasser,’ siger Marlene Wind, leder af Center for Europæisk Politik ved Københavns Universitet, om konsekvenserne af en ny EU-dom vedrørende SU.


 
	Selv om både højre og venstre side i Folketinget frygter, at en ny EU-dom kan tvinge Danmark til at gøre det lettere at tage SU’en med til udlandet, så advarer en EU-ekspert mod at tro, at det nødvendigvis sker. Og at den, og andre domme, nødvendigvis får vidtrækkende konsekvenser for SU-systemet eller de såkaldte universielle velfærdsydelser.

	»Jeg går udfra, at det får betydning for Danmark. Men nu har jeg forsket i det her i 15 år, og der har været mange sager, hvor man troede, at det her vil betyde en ændring af dansk lovgivning. Men så siger embedsmændene alligevel – til alles overraskelse – at det her er ikke helt det samme, som vi gør i Danmark. Derfor fastholder vi praksis. Man laver med andre ord en snæver – og ikke en ekspansiv – fortolkning af dommen,« siger Marlene Wind, der er leder af Center for Europæisk Politik ved Københavns Universitet.

	Når det drejer sig om sociale ydelser, kommer Danmark oftest frem til, at dommen alligevel ikke gælder for os. Hvorimod det modsatte er tilfældet, når det gælder skrappere miljøregler.Efter at EU-Domstolen har fastslået, at Tyskland ikke kan kræve, at studerende har haft fast bopæl i landet i mindst tre år for at kunne få tysk studiestøtte med til udlandet, frygter flere imidlertid konsekvenserne for den danske SU.

	I Danmark stilles der nemlig krav om to års sammenhængende ophold i landet inden for de seneste 10 år, og regeringen afgav af samme årsag et såkaldt indlæg i sagen til støtte for Tyskland.

	Venstres SU-ordfører, Mads Rørvig, mener, at Danmark »helt sikkert« kommer til at ændre SU-systemet. Enhedslistens EU-ordfører, Nikolaj Villumsen, taler om en »bombe under det danske SU-system«, mens Liberal Alliances politiske ordfører, Simon Emil Ammitzbøll, konkluderer, at Danmark enten må sætte sagen på dagsordenen i EU’s ministerråd, trodse EU-Domstolen eller »indrette vores skatte- og velfærdssystem på en anden måde«.

	Drøftelser efter sommerferien

	Dommen er den tredje i år, som udfordrer den danske SU-ordning, efter at regeringen i sidste måned besluttede at opgive optjeningsprincippet for børnechecken efter en henstilling fra EU. Folketingets EU-konsulent understregede dog tidligere på måneden i et notat til Europaudvalget, at EU-Domstolen nok har underkendt henholdsvis Danmark, Luxembourg – og nu Tysland – i de tre retssager om studerendes ret til studiestøtte i andre EU-lande.

	Men i forbindelse med den såkaldte Giersch-sag, som gik imod Lu-xembourg, understregede EU-Domstolen, at der fimdes acceptable måder til at forhindre »studiestøtte-turisme«.

	Et land kan for eksempel gøre studiestøtten til et lån eller finansieringssystem, hvor dette er betinget af, at den studerende efterfølgende vender tilbage for at arbejde og betale skat. Eller støtten kan betinges af, at den studerendes forældre har arbejdet i landet en årrække, før børnene får ret til SU i udlandet.

	»Så det er faktisk ikke så indviklet. Og det handler ikke om at lave hele velfærdssamfundet om.Det handler om at tilpasse tingene en lillebitte smule til den fri bevægelighed, hvor Danmark i dag har et oldnordisk system. Vi vil hverken have, at nogen rejser ud, eller nogen kommer ind, fordi vi har de her åbne kasser. Vi har haft 20 år til justere vores model, men det har politikerne ikke ønsket,« siger Marlene Wind.

	EU-ekspertens forsikringer beroliger dog ikke Enhedslistens EU-ordfører, Nikolaj Villumsen.

	»Nu har ja-partierne i 20 år sagt, at EU netop ikke kunne komme og blande sig i vores velfærdsprincip. Men nu kommer der dom efter dom – og der vil komme flere – som gør det. Det er en evig klapjagt. Der er nu engang en principiel forskel på et lån eller en uddannelsesydelse. Og det er altså principielt Folketinget,der beslutter, hvordan det skal være,« siger han.

	Ifølge den fungerende Europaminister, Henrik Dam Kristensen (S), er det for tidligt at udtale sig om EU-dommens konsekvenser for Danmark.

	Når uddannelsesminister Morten Østergaard (R) vender tilbage fra sommerferie, vil han indkalde partierne bag SU-forliget – Venstre, Konservative og Dansk Folkeparti – for at drøfte, om der er behov for at ændre SU-reglerne.

