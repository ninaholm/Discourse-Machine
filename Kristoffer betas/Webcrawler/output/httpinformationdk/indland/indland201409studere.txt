Studerende køber privat ekstraundervisning
Ny undersøgelse viser, at hver fjerde studerende, der er medlem af DJØF, har betalt for privatundervisning. Forskere advarer om risiko for en øget kløft i adgangen til uddannelse


 Skrabet undervisning, øget tidspres og truslen om ledighed får i stor stil de studerende til at købe privat ekstraundervisning. Ifølge en ny undersøgelse, som DJØF har foretaget blandt 1.107 tilfældigt udvalgte studerende medlemmer, har hver fjerde tilkøbt privat undervisning, og på Copenhagen Business School (CBS) er det fire ud af 10 studerende. Udviklingen skyldes blandt andet de seneste års øgede optag af studerende på landets universiteter, vurderer forskningsleder på Center for Ungdomsforskning ved Aalborg Universitet, Camilla Hutters.
»De mange studerende har givet mindre tid til kontakt mellem den enkelte studerende og underviserne. Samtidig er der skærpede krav til at gennemføre sin uddannelse og bagefter få et job. Alt i alt skaber det et øget pres på den studerende for at performe, og det giver flere en grund til at tilkøbe privat støtte,« siger Camilla Hutters. Wilbert van der Meer, der er sekretariatschef på CBS, påpeger, at studerende altid har brugt privatundervisning i et vist omfang: »Forskellen er, at mens det for 10 eller 20 år siden var de ældre studerende, der for en lille skilling underviste de yngre studerende, så er det i dag sat i system i langt større skala.«
’Det er et skråplan’
Forsknings- og uddannelsespolitisk chef i DJØF Wenche Marit Quist mener, at der er behov for øget fokus på det store forbrug af privatundervisning: »Det er et skråplan, hvis studerende begynder at opfatte selvfinansieret privatundervisning som en nødvendighed, for så er der i praksis tale om brugerbetaling. Og det ønsker hverken samfundet eller DJØF,« siger Wenche Marit Quist.
Samtidig skaber udviklingen bekymring for, at der kan opstå en kløft mellem priviligerede og mindre bemidlede studerende.
»Vi må diskutere, hvad det gør ved vores uddannelsessystem, for det har selvfølgelig betydning, hvem der har råd og ikke har råd,« siger Camilla Hutters.
Stephan van Rensburg, der er administrerende direktør i firmaet Aspiri, som tilbyder ekstraundervisning til studerende, er dog ikke bange for en social slagside:
»De studerende bruger i forvejen en del penge på fester og modevarer, og jeg synes helt ærligt, at det er positivt, at de bruger flere penge på uddannelse i stedet for på druk,« siger han.

