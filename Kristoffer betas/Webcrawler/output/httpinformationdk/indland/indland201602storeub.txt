Stor EU-bekymring over dansk landbrugspakke
EU-Kommissionen advarer mod at lempe gødskningsregler nu og først indføre modregulering om flere år. EU-bekymringen er ’fuldstændig logisk’, siger juraprofessor
Eva Kjer Hansen sagde i går under samrådet i Folketinget, at hun ikke var bekymret for, at Danmark kan løbe ind i en EU-sag for brud på vandramme- og nitratdirektiverne. Sent i aftes udtrykte De Konservative mistillid til ministeren.


 Lige siden miljø- og fødevareminister Eva Kjer Hansen (V) i sensommeren 2015 indledte arbejdet med den ny landbrugspakke, der skal give landmændene lov at gøde mere, har EU-Kommissionen råbt vagt i gevær. Det fremgår af en række dokumenter netop offentliggjort af ministeriet på begæring fra Folketingets Miljø- og Fødevareudvalg.
Professor i miljøret, dr. jur Ellen Margrethe Basse, Aarhus Universitet, kalder EU-Kommissionens bekymring »fuldstændig logisk«. Hun tror, regeringen med åbne øjne løber en kalkuleret risiko for en EU-sag.
Bekymringen i Kommissionen handler om Danmarks evne til at leve op til EU’s Vandrammedirektiv om god økologisk tilstand i vandmiljøet og nitratdirektiv om at beskytte grund- og overfladevand mod nitratforurening.
Repræsentanter for Miljø- og Fødevareministeriet og Udenrigsministeriet mødtes den 17. september første gang med repræsentanter på »højt niveau« for EU-Kommissionens Generaldirektorater for landbrug (DG AGRI) og miljø (DG ENVI) for at få respons på regeringens planer om et »fundamentalt paradigmeskift« i den danske strategi for vandmiljøet. Paradigmeskiftet handler om at give landmændene lov til fra i år at øge gødskningen med kvælstof for så omkring 2019 at blive underlagt en ny målrettet regulering af de enkelte bedrifter bestemt af lokalområdets forhold og følsomhed.
