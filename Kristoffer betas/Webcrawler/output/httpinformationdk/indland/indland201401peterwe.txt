Peter Westermann: SF valgte tragedien
Det var en ’lose-lose situation’, da SF til sidst skulle vælge mellem DONG og regeringen. Men det giver kun mening, hvis politikerne lytter, mener SF’s nu tidligere næstformand, Peter Westermann


Han var i 2012 med til at »opfinde« og få valgt den da ukendte kandidat fra Kerteminde, Annette Vilhelmsen, som SF’s formand. Selv om den nye formand takkede ham med næstformandsposten, var Peter Westermann imidlertid onsdag aften den første, som efter krisemødet i landsledelsen trak sig fra sin post i protest mod hende og flertallets beslutning om at støtte det delvise salg af DONG til Goldman Sachs.Siden har SF som bekendt ikke blot trukket sig ud af regeringen. Partiformanden har trukket sig. En række kritikere af salget i folketingsgruppen har trukket sig. Den anden næstformand, Mette Touborg, har trukket sig i protest over kritikerne. Og endelig er sundhedsminister og Annette Vilhelmsens modkandidat ved formandsvalget, Astrid Krag, fortrukket til Socialdemokraterne og miljøminister Ida Auken til Radikale Venstre.Alligevel forsvarer Peter Westermann i et interview med Information, at kritikerne af det omstridte salg i sidste øjeblik forsøgte at få dette omgjort.Også selv om det som bekendt ikke lykkedes, og slutresultatet blev, hvad Peter Westermann beskriver som en »tragedie«.»Der findes to demokratiopfattelser. Den ene handler om, at flertallet har ret. Mens den anden også handler om gensidig respekt, dialog og samarbejde – og at beslutninger ikke er endegyldige, men kan ændres, når deres grundlag ændres.«Tag vælgerne alvorligt– Måtte SF netop ikke til sidst erkende, at nu var der ikke længere tid til flere diskussioner om salget af DONG? Det var enten eller!»Jo, men kun fordi, at regeringspartnerne til sidst vælger dette. I politik handler det om at vælge mellem en bred vifte af hypotetiske muligheder og i denne sag strakte mulighederne sig fra det mørkerøde – et statslån – og til det mørkeblå, nemlig salget til Goldman Sachs. Det indser SF’s medlemmer, og mange andre, og den bekymring burde også regeringen tage alvorligt.«– Har landsledelsen så ikke sovet i timen ved ikke at reagere, før der kun var de to muligheder? Eller føler I jer præsenteret for et fait accompli?»Vi har et kollektiv ansvar som samfund for, at debatten om salget af DONG til Goldman Sachs ikke blev rejst tidligere. Men afhængig af din demokratiopfattelse så handler spørgsmålet netop om, hvorvidt politikere blot skal vælges hver fjerde år – og det er så det. Eller om der løbende skal være en dialog mellem vælgerne og politikerne. Jeg mener, det er derfor, vi har politiske partier: For løbende at kanalisere befolkningens interesse ind i den politiske proces. Hvis det skal give mening at engagere sig i enkeltsager eller partier, så må medlemmerne kunne forvente en eller anden form for lydhørhed«.– Det ændrer vel ikke ved, at SF og partiets landsledelse også har et ansvar for at sige fra, før regeringen rent faktisk indgår aftalen med Goldman Sachs?»Jeg kan ikke referere fra lukkede møder, men landsledelsen drøftede salget på sit møde den 20. januar og udtrykkte her sin bekymring«– Det var lidt sent?»Det kan du sige. Men det var ikke almenkendt, hvordan sagen stod før da. Jeg lagde i hvert fald ikke mærke til det, da aftalen med Goldman Sachs blev indgået den 2. oktober 2013. Pointen er, at hvis du mener, at demokrati medfører, at befolkningen kan få indsigt, mulighed for at debattere – og påvirke politikerne – under den politiske proces også mellem valgene, så er det svært, hvis den proces er underlagt forretningsmæssig fortrolighed. Hvad skal vi ellers med debatten om, hvorvidt borgerne ikke svigter deres demokratiske pligt ved ikke at være mere engagerede? Og hvad skal vi så med partierne?«Lose-lose-situation– Det er vel det repræsentative demokrati?»Det repræsentative demokrati som foregå den ene dag hver fjerde år? Eller det repræsentative demokrati som foregår hver eneste dag?«– Alligevel er noget gået galt, når en formand som blev valgt med totredjedele af stemmerne har trukket SF ud af en regering landsledelsen ønskede at forblive i?»Jeg kan konstatere, at vi havde to valgmuligheder. Begge valgmuligheder kostede og det var faktisk en ’lose-lose situation’. Et flertal i landsledelsen vælger regeringsdeltagelsen og er villig til at overhøre højlydte protester fra et stort mindretal, og sandsynligvis et stort flertal af medlemmerne, og betale prisen i form af kompromitterede politiske principper. Et mindretal – herunder jeg selv – mener til gengæld, at SF bør lytte og så betale den pris det måtte have i forhold til regeringsdeltagelsen. Det tragiske er, at vi ender med at vælge begge muligheder og tabe på dem begge. Vi træder ud af regeringen og stemmer alligevel i folketingssalen for salget af DONG«.
