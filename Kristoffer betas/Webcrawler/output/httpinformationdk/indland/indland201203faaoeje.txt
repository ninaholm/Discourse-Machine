’Man skal kunne få øje på mulighederne’
Under dobbeltambitionen om at gøre DONG Energy både grønnere og større har Anders Eldrup satset hårdt. Medvinden har måske bragt ham op i så høje luftlag, at jordforbindelsen på et enkelt punkt har svigtet


 »Man skal kunne få øje på mulighederne«.
Det var overskriften på et interview tilbage i 2007 med Jakob Baruël Poulsen, dengang ’business developer’ i det unge energiselskab DONG Energy skabt året før ved fusionen mellem naturgasselskabet DONG og fem mindre danske elselskaber.
At få øje på mulighederne. Det er et nøglebegreb i historien om DONG Energy under Anders Eldrups ledelse. Såvel som i det aktuelle drama om koncernchefens uventede fald i mandags. Et fald udløst af Eldrups eftergivenhed over for eksorbitante lønkrav fra fire nøglemedarbejdere med netop Jakob Baruël Poulsen som den, der allerbedst har øjnet mulighederne for privat vinding i koncernen. Ifølge bestyrelsesformand Fritz Schur har den pågældende i 2011 opnået en gage, der inklusive bonusser var »væsentlig, væsentlig« højere end Eldrups, som sidste år androg 6.092.882 kr. Samt en fratrædelsesordning, der – igen ifølge Schur – under visse omstændigheder kan løbe op i 20,2 mio. kr. og endog blive udløst, hvis Baruël Poulsen selv siger op. Hvad aftalen må være en uimodståelig fristelse til, hvis den udlægning står til troende.
Den entreprenante DONG-medarbejder var tilbage i 2005-06 en central strategisk kraft i de vanskelige og dramatiske fusionsforhandlinger, som Eldrup forestod på DONG’s vegne, og som fra 1. juli 2006 blev udmøntet i en ny stor virksomhed med 73 pct. af aktierne på den danske stats hænder, 4.500 medarbejdere og en indtjening det første år på 35,7 mia. kr.
Siden er det bare gået fremad.
»En af vore vigtigste opgaver er at være i stand til at se mulighederne i hidtil uopdagede områder, få dem kortlagt og derefter lægge en plan for udførelse og implementering,« fortalte Jakob Baruël Poulsen til fagbladet CO-Magasinet i 2007.
Og fra slutningen af 2007 lå mulighederne for DONG i stigende grad i at stille om fra at være et kulbaseret selskab til at satse på vedvarende energi i den danske energiforsyning og samtidig blive internationalt førende som konstruktør og ejer af havmølleparker. En omstilling mere drevet af Anders Eldrups grønne visioner og vågnende klimabevisthed end af indtjeningsperspektivet. Men parallelt med denne vision lå fordringen om at vokse og tjene penge, ikke mindst til staten som hovedaktionær. Det aktuelle krav til direktionen er en fordobling af indtjeningen efter skat i perioden 2009-2015.
»DONG Energy har haft og har det problem, at man både har en energipolitsk målsætning om at blive grøn og en økonomisk målsætning om at tjene så mange penge som muligt. Den store udfordring er at få de to ting til at hænge sammen. Det grønne marked er usikkert, og vil man ovenikøbet være frontløber, er det rigtig svært,« siger Mogens Rüdiger, professor i historie ved Aalborg Universitet og forfatter til det store værk om DONG’s historie, Energi i forandring.
Jakob Baruël Poulsen har med sit hold af nære medarbejdere og sin nyere titel af vice president for vedvarende energi haft et hovedansvar for at identificere mulighederne og få det til at lykkes. Og indtil nu er det gået glimrende.
DONG’s driftsresultat før skat er vokset fra 9,3 mia. kr. i 2007 til 13,8 mia. i 2011. Og staten modtager via DONG’s skattebetaling og udbyttet som hovedaktionær ca. 4,8 mia. kr. for 2011 mod tre mia. i 2006. Samtidig sikrer selskabet i dag 31 pct. af sin elproduktion via vedvarende energi, mens brugen af kul er halveret siden 2006. Indtjeningen på vind har overhalet indtjeningen på traditionelle kraftværker, og DONG’s afdeling for vindkraft er vokset fra en håndfuld medarbejdere ved fusionen til nu over 1.200.
Prisen for succes
Indtil nu har det at løse cirklens kvadratur – på én gang stille om til grønt og tjene flere penge – krævet sit. Som én ting har den overvældende succes med at sikre sig kontrakter på havmølleparker hjemme og i udlandet udløst store bonusser til vicepræsidenten for vedvarende energi og dermed bidraget til, at hans løn i 2011 voksede sig større end Eldrups. Selv om dette beløb er småpenge i forhold til de kontrakter, Baruël Poulsen og co. har skaffet hjem – antagelig i omegnen af 10 mia. kr. – har det næppe huet Eldrup at fodre denne, hvad andre i DONG har oplevet som grådighed. Men Eldrup har gjort det.
Også på andre områder har de høje ambitioner og kravene til ledelsen ført til diskutable udviklinger.
DONG Energy kritiseres således udefra for i det hele taget at operere med et bemærkelsesværdigt højt lønniveau – af en kilde i branchen kalder »unfair og ublu konkurrence«.
Foreningen af Rådgivende Ingeniører har de seneste dage sagt, at DONG’s lønninger generelt ligger 15-35 pct. over gennemsnittet og i enkelte tilfælde 60 pct. over.
»Det kan skyldes, at man meget hurtigt har villet opbygge den nye afdeling for vedvarende energi og derfor via lønningerne nærmest har hugget, hvad man kunne af kompetente medarbejdere fra rådgivningsvirksomhederne på energiområdet,« siger branchekilden. Specielt ingeniørvirksomheden Rambøll har måtte bløde dygtige folk til DONG.
»Måske er det et udslag af en finansministeriel forståelse af tingene, at DONG vil have kontrol med det hele selv,« siger kilden med henvisning til både Eldrups og andre ledende medarbejderes fortid i Finansministeriet.
At gå på vandet
Med presset for resultater, den imponerende ekspansion og den megen bevågenhed som succesfuld og profitabel grøn frontløber er måske fulgt en oplevelse af, at man kan klare og gøre det meste. I sagens og firmaets tjeneste. Herunder imødekomme krav fra en begærlig, men tilsyneladende uundværlig topmedarbejder. Også selv om kravene går ud over de rammer for det normale, som en bestyrelse ikke behøver blive orienteret om.
»Det er let nok at have nogle fine principper og visioner, men hvordan er det lige, man skal praktisere dem i en snavset og hård verden?« spørger Steen Hildebrandt, professor i organisations- og ledelsesteori på Aarhus Universitet.
»Jeg vil jo normalt sige, at man ikke skal agere, vokse og gøre tingene for ehver pris, for der er nogle grænser. Men går de grænser ved en fratrædelsesgodtgørelse på 20 mio. kr., eller må den kun være 15 eller hvad?«
Ledelseseksperten er ikke i tvivl om, at DONG’s øverste chef har handlet i selskabets tjeneste.
»Anders Eldrup har gjort det enormt godt. Han har skabt en stor, international virksomhed, som tjener penge, står for en bæredygtig politik og bliver stadig grønnere. Når der så kommer sådan en sag frem om nogle lønforhold, der vitterlig ser mærkelige ud, kan det være et resultat af, at når mennesker har så megen succes, og virksomheden bliver så stor, som DONG er blevet, så er der nogle, der glemmer, at de ikke kan gå på vandet. Det er meget menneskeligt, når man stort set ikke har andet end succes,« siger Steen Hildebrandt. Det er en risiko, enhver succesfuld topleder løber, mener han:
»Man kan blive tonedøv over for ’småting’ i periferien: 20 mio. eller 10 mio. – det er sgu ikke det, det handler om, for her er en person, der bare kan det hele, herunder skaffe milliardkontrakter hjem. Det er en livsfarlig tonedøvhed,« påpeger Hildebrandt.
Han siger, at Eldrup måske ikke har taget i betragtning, at DONG er en offentlig virksomhed, at den er gennemsigtig, og at der ikke kan gøres noget, uden at nogen kender bilagenes størrelse og måske synes, at nu kan det være nok og slår alarm.
»Der sidder måske også en bestyrelsesformand, som har et eller andet regnskab, der ikke er fuldendt,« siger Steen Hildebrandt med henvisning til det angivelige modsætningsforhold mellem Anders Eldrup og Fritz Schur, der opstod, da DONG tilbage i fusionsprocessens tidlige fase forsøgte at købe NESA, der dengang havde Schur som bestyrelsesformand: »Hver gang vi mødtes, gravede DONG med stor dygtighed grøfterne dybere og dybere. DONG kørte processen fuldstændig forkert. I stedet for at gøre sig gode venner med sælgeren, gjorde de sig dårlige venner,« har Fritz Schur fortalt om forløbet i Mogens Rüdigers bog.
Fars hammer
»Anders Eldrup har måske glemt,« siger Hildebrandt, »at han i bestyrelsesformanden nok havde en venlig mand, som har kørt et parløb med ham, men som måske inderst i notesbogen havde en bemærkning om noget uafsluttet. Så den dag, der virkelig sker et klokkeklart svigt, falder fars hammer.«
»Hvis Fritz Schur havde villet, kunne han have indkaldt Anders Eldrup til et møde, foreholdt ham de informationer, han havde fået, slået næven i bordet og sagt, at det ville han fandme ikke se én eneste gang til, ’og så snakker vi ikke mere om det’.«
»Schur valgte resolut det modsatte, og der burde Eldrup have erindret, at han skulle træde varsomt. For aftaler på det niveau, kan ikke gradbøjes. Bryder man dem, så er helvede løs, hvis der er nogen, der vil, at helvede bryder løs,« understreger Hildebrandt.
»Jeg er overbevist om, at det er selve sagen, Eldrup er gået voldsomt efter, og det fortjener han al mulig respekt for. Men han er formentlig havnet i den situation, som mange stærke topledere havner i, nemlig at være omgivet af venlige ja-sigere, uden nogen tæt på, som kan tage én i kraven og sige, ’nu er vi nødt til at tage os i agt’.«
»Og fordi Eldrup er et ordentligt menneske, der arbejder i døgndrift for sagen, er han måske lettere havnet i den situation, end større kynikere ville gøre.«
Hvordan Anders Eldrup selv forstår og forklarer den situation, ved ingen endnu.
»Jeg har en hel masse, som jeg gerne vil sige. Men jeg er også nødt til at tænke på min egen stilling og situation lige nu. Så jeg tror, det er klogt at vente, og så må jeg bide en masse kommentarer i mig imens,« siger han i går i en kort kommentar, da Børsen ringede ham op.
Hvad offentligheden også må vente på, er bestyrelsens beslutning om, hvem der skal overtage Eldrups plads. Herunder om det kan lykkes at finde en, som med samme dygtighed søger at realisere mulighederne for at gøre DONG Energy både grønnere og større.
»Det ville være både trist og farligt, hvis DONG i praksis kommer til at neddrosle den offensive grønne linje, man har forfulgt,« siger Mogens Rüdiger.

