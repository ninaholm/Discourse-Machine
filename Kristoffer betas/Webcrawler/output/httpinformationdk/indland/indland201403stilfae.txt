Det stilfærdigt samarbejdende folkestyre
Hvad angår ledelse, befinder Folketinget sig i et regeltomt rum. Men ved indbyrdes tillid får medlemmerne det parlamentariske maskineri til at virke, påpeger ny bog


 
	Hvordan får man egentlig det danske Folketing til at virke? Grundloven omtaler slet ikke partier, og Tingets medlemmer er valgt på at være indbyrdes uenige.

	Alligevel er der i stilfærdighed skabt respekt om en ledelse, der sikrer, at Tinget passer sit arbejde. Det påpeger en ny bog om Folketinget. Den bærer titlen ’Mødet er åbnet’. Bogen er et led i en CBS-skriftserie om ledelse i Danmark og Norden.

	Bogens stemning af konsensus er understreget af, at den som forfattere har to tidligere folketingsformænd af forskellig politisk observans, nemlig Svend Jacobsen (S) og Chr. Mejdahl (V). Endvidere er der bidrag af den radikale Niels Helveg Petersen, der var medlem af Folketingets præsidium 2005-07.

	Bogens redaktør, administrationsforsker Palle Mikkelsen, citerer teologiprofessor K.E. Løgstrup for følgende betragtning:

	»I Folketinget skal der forhandles. Under form af forhandling skal der kæmpes. Det kan der ikke uden spilleregler, og de bunder i tillidsstrukturer. Eller rettere sagt, spilleregler er den struktur, som tillid tager sig, når man skal nå til resultater gennem forhandling. Sætter man sig ud over spillereglerne, er alt forbi.«

	Efter dette citat tilføjes ordene: »Jævnfør Weimarrepublikken.« En påmindelse om, hvorledes de ekstreme partier, kommunisterne og nazisterne, stod sammen om at smadre spillereglerne i mellemkrigstidens demokratiske tyske Rigsdag – og derved skabte det kaos, som nazisterne endte med at profitere af.

	Ministeren bedes iføre sig jakke

	Centralt i Folketingets indre liv står Præsidiet – med folketingsformanden i spidsen. Præsidiet skal sikre respekten for Tingets arbejde.

	Standarden skifter med tiderne. Da den radikale landbrugsminister Karl Skytte på en varm dag for et halvt århundred siden tog sin mørke habitjakke af og hængte den over på nabostolen under en behandling af et af Skyttes lovforslag, modtog han straks en seddel fra daværende folketingsformand Gustav Pedersen. På sedlen stod:

	»Landbrugsministeren bedes iføre sig jakke eller forlade salen.«

	I 1980’erne troppede et folketingsmedlem op ved ordførerbordet iført badetøfler og mindste størrelse i badeshorts. Formanden sendte en seddel om, at medlemmet måtte iføre sig lange bukser, hvis han ville have ordet. Derefter trak medlemmet i campinghabit – og fik ordet. Alt sammen såre dansk og fredsommeligt.

	Bogen fortæller om ovennævnte Karl Skytte, at han sidenhen som folketingsformand gæstede det italienske parlament, hvor han fik fremvist den alarmknap, hvormed formanden kan tilkalde gendarmer til at nedkæmpe ustyrlige medlemmer.

	Adspurgt hvordan man gør i Folketinget svarede Karl Skytte: »Jeg ringer med klokken. Så bliver der ro.«

Palle Mikkelsen (red.): Mødet er åbnet – om ledelse i Folketinget. 65 s. 180 kr. Handelshøjskolens Forlag

