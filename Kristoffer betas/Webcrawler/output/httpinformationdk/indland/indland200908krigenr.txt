Krigen raser i rød fond
Beskyldninger om grådighed og brud på fondsloven fyger gennem luften omkring Enkefru Plums Støttefond. Senest truer et bestyrelsesmedlem med at forlade sin post, hvis ikke sagens hovedperson, direktør Christian Harlang, træder tilbage. Selv mener han, at han er offer for 'en uhellig alliance'


Direktøren for en af venstrefløjens store og idealistiske pengetanke, Enkefru Plums Støttefond, har gennem de seneste år hævet så store salærer og honorarer i fonden, at han er blevet fondens suverænt største beløbsmodtager. Det skriver Berlingske Tidende, efter at have gransket hundredvis af fondens dokumenter.Både tidligere og nuværende medlemmer af bestyrelsen har kritiseret direktør Christian Harlangs rolle i sagen. Den kendte P4-vært Tine Bryld gik i protest mod direktørens magt, og senest har bestyrelsesmedlem Trine Pertou Mach, formand for Mellemfolkeligt Samvirke og folketingskandidat for SF i København, meddelt, at hvis ikke han trækker sig, så gør hun det.Nu tager Christian Harlang til genmæle og afviser, at han har udnyttet sin position til at rage fondens penge til sig:»Jeg har været billig i forhold til det enorme arbejde, som mine medarbejdere og jeg har udført til forsvar for Plum-fondens interesser og til gennemførslen af Lise Plums ønsker,« siger han til InformationRod i regnskaberneChristian Harlang fungerer ikke kun som fondens direktør. Ud over direktørposten er han bestyrelsesmedlem, advokat, husvært og fondens repræsentant i det internationale gasbetonfirma H+H, hvor fondens formue er placeret i form af aktier.Ifølge Berlingske Tidendes beregninger har Christian Harlang og hans advokatfirma over fire år modtaget 4,53 mio. kr. for sit arbejde. Han skulle dermed have modtaget tre gange så mange penge som fondens største beløbsmodtager, den socialistiske tænketank Ny Agenda, som fik 1,3 mio. kr. over de fire år. I alt uddelte fonden i samme periode 5,85 mio. kroner til projekter i overensstemmelse med den almennyttige fonds formål om at støtte kampen for demokrati, økologisk bæredygtighed og konfliktløsning uden voldelige midler.De store udbetalinger og honorarer førte i 2007 til intern uro i fonden, hvor bestyrelsen nedsatte et internt revisionsudvalg. Udvalget endte med at kræve 208.500 kr. tilbage fra Christian Harlang. Selv mener direktøren ikke, at han har fået en krone for meget og beskylder derimod bestyrelsesmedlemmerne Trine Pertou Mach og kultursociologen Birgitte Rahbek for at føre en hetz mod ham:»Jeg tror, det er en meget uhellig alliance mellem visse højreorienterede kredse omkring Pilestræde og nogle måske frustrerede bestyrelsesmedlemmer, som ønsker, at vi skal kapitulere over for den anden familiegruppe, fordi de er meget trætte af at beskæftige sig med vores position som medejer af en international industrikoncern,« siger han.Flugt fra bestyrelsenSiden Lise Plum testamenterede sin formue til fonden inden sin død i 1993, har fonden været skueplads for magtkampe. Kun to medlemmer af den oprindelige bestyrelse, der også talte Lise Plums datter, Camilla Plum, har ikke forladt bestyrelsen. De tilbageværende medlemmer er Christian Harlang og Junibevægelsens stifter Drude Dahlerup, der også er medstifter af den fondsstøttede tænketank Ny Agenda.Camilla Plum ønsker ikke at udtale sig om, hvorfor hun forlod fonden, men tidligere bestyrelsesmedlem Tine Bryld giver følgende begrundelse til, hvorfor hun selv valgte at gå i 2001:»Det helt store problem var, at Harlang havde alt for mange kasketter og sad på al information i og omkring bestyrelsen. Vi henstillede til Harlang, at han skulle udtræde af bestyrelsen, og det gjorde han også i en periode fra 1997 til 2001. Men i 2001 ville han træde ind igen,« fortæller hun til Berlingske Tidende.Selv mener Christian Harlang, at forklaringen til det store frafald skal findes i, at fonden også har forpligtelser over for industrivirksomheden H+H:»Det vil selvfølgelig være problem, når man sidder i en fondsbestyrelse med en specifikt høj fagkyndighed inden for et mæcenområde og så skal bruge størstedelen af tiden på mere kapitalistbetonede beskæftigelse og konflikter. Vi ved alle, at kapitalisme pr. definition er ensbetydende med kamp og konflikt,« siger han til Information.Indtil videre har Plums Økologifond klaget til Civilstyrelsen, der fører tilsyn med almennyttige fonde, over enkefruens fond. Desuden skal Christian Harlang forklare sine mange roller i fonden over for Advokatrådet.
