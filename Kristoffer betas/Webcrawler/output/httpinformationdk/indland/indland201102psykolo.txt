Psykologer: Diagnoser er en sovepude
Det kan være lettende for forældre, når barnet får en diagnose. En diagnose er lettere at sluge, end en erkendelse af, at opdragelsen er slået fejl
Kommunernes Pædagogisk Psykologisk Rådgivning oplever i stigende grad, at forældrene presser PPR-medarbejderne til at henvise deres børn til psykiatrisk behandling.
 Model


 Når forældrene får en diagnose til deres barn, kan de lettere frasige sig ansvaret for barnets ustyrlighed og i stedet placere skylden hos neurologien. Derfor oplever kommunernes PPR-medarbejdere (pædagogisk psykologisk rådgivning) i stigende grad, at forældrene presser en henvisning til psykiatrien ud af PPR-medarbejderne.
Det er PPR-medarbejdernes arbejdsopgave i samarbejde med lærere, pædagoger og forældre at vurdere, hvorvidt barnet har behov for en henvisning til psykiatrisk hjælp, men medarbejderne oplever ofte, at det er forældrene, der i sidste instans sidder tilbage med den afgørende beslutning om en henvisning.
»Der er nogle forældre, for hvem det er en lettelse at få en diagnose - så er barnet sygt, og der skal specialister til. Så er det ikke opvæksten, der har været forkert. Det er lettere end at se på sig selv med kritiske øjne,« siger Bjarne Nielsen, der er formand i Pædagogiske Psykologers Forening.
Omvej
I går kunne Information berette om det store antal tilbagevisninger af børn og unge, der af enten PPR-medarbejdere eller praktiserende læger er blevet henvist til psykiatrien.
Mellem hvert andet og hvert tredje barn hører nemlig slet ikke hjemme i psykiatrien, og ofte ender henvisningen som et kompromis mellem parterne, fastslår Bjarne Nielsen. For det er umuligt at hjælpe barnet, hvis ikke man har forældrene med sig. PPR-medarbejderne kan derfor føle sig nødsaget til at gå på kompromis med deres faglighed i de situationer, hvor forældrene i høj grad ønsker en diagnose og en henvisning til psykiatrien:
»Det er ikke et rart dilemma, fordi det betyder, at man gør barnet til syndebuk og udsætter dem for en unødvendig undersøgelse,« siger Bjarne Nielsen og fortsætter:
»Hvordan kan vi få forældrene til at arbejde med, spørger man sig selv? Og der kan det nogle gange være nødvendigt at gå en omvej og sige: Så lad os da høre børnepsykiaterne, selv om man egentligt allerede har vurderet, at man ikke fandt det nødvendigt,« siger Bjarne Nielsen.
Han sætter generelt spørgsmålstegn ved kvaliteten og nytteværdien af diagnoserne:
»I Viborg får man ADHD i 35 procent af tilfældene og i Risskov kun syv procent. Der er altså noget galt.«
Diagnoserne trumfer
I de situationer, hvor PPR-medarbejderen har konkluderet, at barnet ikke skal have en vurdering af psykiatrien, har forældrene mulighed for at anke til Klagenævnet for vidtgående specialundervisning. Derefter tager klagenævnet stilling til, hvorvidt man skal lytte til fagpersonernes vurdering eller til forældrenes:
»Også her oplever vi, at klagenævnet er meget fokuseret på diagnoser, og vi har set eksempler herfra, hvor børn bliver taget ud af en velfungerende skolesituation, fordi forældrene kræver det, og nævnet bakker op,« siger Bjarne Nielsen.
Ifølge klagenævnets årsrapport fra 2009 omgjorde nævnet 55 procent af samtlige sager. Som forælder kan det være svært at se sig selv i øjnene, påpeger Rie Rasmussen, der arbejder som psykolog i Hørsholm kommune.
Hun har oplevet at stå i situationer, hvor forældrepresset bliver stort. Ofte har forældrene researchet på symptomerne og passet deres barn ind i den diagnose, der bedst matcher barnets afvigelser. Mange forældre har allerede diagnosticeret barnet på forhånd, pointerer hun. Og når PPR-medarbejderne så afviser den, og i stedet peger på problemer i familiestrukturerne - så bliver forældrene skuffede:
»De forældre, der presser meget på, er ofte præget af en frustration over langvarige problemer. Derfor kan en diagnose give en mere håndterbar måde at forstå barnets problemer på, i stedet for at forældrene ser på sig selv, kan det være mere enkelt at tænke problemerne som en forstyrrelse,« siger Rie Rasmussen, der også er næstformand i Dansk Psykolog Forening.
Men det kan have skadelige virkninger for de børn, der hives igennem undersøgelser uden at have et reelt behov, påpeger Bjarne Nielsen.
»Det bliver en sovepude, når forældrene ønsker en diagnose, ligesom når skolen hiver barnet ud af klassen og sætter dem i specialskole. Det er faktisk værre end en sovepude, fordi man forandrer barnet, når man fortæller det, at det ikke er normalt. Og det kan man betale en høj pris for,« siger han og understreger, at en psykiatrisk undersøgelse er et signal til barnet om, at det ikke er som de andre. Og ligesom undersøgelserne kan stigmatisere barnet, fjerner den fokus fra de reelle problemer der kan være i familien og i opdragelsen, pointerer Bjarne Nielsen.
Margrethe Brun Hansen, der er familiepsykolog og blandt andet har skrevet bogen De kompetente forældre, mener man i stedet for at hænge sig i forældrenes behov for en diagnose, skal forsøge at forstå, hvorfor forældrene presser PPR-medarbejderne.
»Forældrene vil gerne fritages for den triste tanke om, at de ikke har slået til i rollen - derfor presser de på. For simpelthen at blive fri for skyld. Men man skal huske på, at de presser os, fordi de er kede af det. Derfor skal man møde det pres med en anerkendelse af, at de er overhovedet har sat gang i en proces omkring barnet.«

