Løkke: Langballes muslimsyn er dumt
Statsminister Lars Løkke Rasmussen (V) tager afstand fra DF'eren Jesper Langballes seneste udtalelser om islam, som ifølge Løkke oppisker til had


 Dumme og generaliserende.
Sådan kan man betegne udtalelser fra Dansk Folkepartis Jesper Langballe om, at muslimske fædre slår deres døtre ihjel. Det siger statsminister Lars Løkke Rasmussen (V) på sit ugentlige pressemøde.
- Jeg vil ikke stille mig bag udsagn, der bidrager til at polarisere, generalisere og som pisker had op. Det er udtalelser, jeg vil tage afstand fra, siger statsministeren.
Han noterer sig samtidig, at Jesper Langballes udtalelser kom, efter at formanden for Trykkefrihedsselskabet Lars Hedegaard sagde, at muslimske fædre lader onkler voldtage deres døtre. Og at DF-formand Pia Kjærsgaard ifølge Løkke har taget afstand fra dem.
- Pia Kjærsgaard har kaldt Lars Hedegaards udtalelser for dumme og generaliserende. Det er de samme ord, man kan sætte på de udtalelser, der er kommet fra Jesper Langballe, siger Lars Løkke Rasmussen.
Statsministeren kalder det samtidig magtpåliggende at slå regeringens politik fast i forlængelse af DF'erens udtalelser.
- Regeringen har det udgangspunkt, at også mennesker med anden etnisk baggrund end dansk som udgangspunkt er velkomne, og at vi som udgangspunkt har brug for alle. Derfor bryder jeg mig ikke om debatindlæg, som stigmatiserer, siger han.
Samtidig understreger Lars Løkke Rasmussen, at der ikke er tale om en betingelsesløs melding, men at man skal opfylde nogle vilkår, hvis man gerne vil være i Danmark.
- Det er blandt andet respekt for vores grundlæggende værdier, at man tilegner sig vores sprog, at man respekterer kvinders ligestilling, demokrati og ytringsfrihed, siger han.

