Sorte investeringer giver lavere afkast end de fossilfri
Det vil koste pensionskroner at afvikle investeringer i kul, olie og gas, lyder argumentet ofte. Men tal for de seneste fem år viser det stik modsatte


 Mens medlemmer af syv danske pensionskasser i disse dage stemmer om, hvorvidt de skal droppe investeringer i kul, udfordrer nye tal nu argumentet om, at forslaget skulle være dyrt for pensionskunderne. De seneste fem år har det nemlig været en bedre forretning for investorer, hvis de fravalgte at investere i kul, olie og gas. Ifølge tal fra MSCI, verdens førende leverandør af aktieindekser, har de investorer, der siden 2010 har undladt at investere i kul, olie og gas i gennemsnit opnået et udbytte på 13 procent siden 2010. For investeringer, der medtager kul, olie og gas, har afkastet i samme periode været 11,8 procent.
Selskabet FTSE når til næsten samme resultat. Ifølge dets data er forskellen mellem investeringer, der henholdsvis medtager og udelukker kul, olie og gas 11,2 procent mod 10,4 procent i de fossilfri investeringers favør.
Tom Engsted, professor i økonomi ved Aarhus Universitet, vil ikke tage stilling til, om investorer fremadrettet bør afvikle investeringer i kul, olie og gas. Men efter at have set på tallene konkluderer han, at der ingen økonomiske argumenter er for ikke at afvikle de sorte investeringer.
»Hvis man fra pensionskassernes side vil argumentere for, at det er en dårlig idé at afvikle investeringer i kul, olie og gas, så kan man ikke bruge som argument, at det giver et lavere afkast,« siger Tom Engsted.
For pengenes skyld
Argumentet om, at det vil koste på bundlinjen, bruges ellers hyppigt. Eksempelvis da pensionskassen MP Pension på generalforsamlingen sidste år forkastede et forslag om at afvikle fossile investeringer.
»Hvis vi udelukker en så central global aktivitet, så reducerer det vores afkast,« sagde daværende bestyrelsesformand i MP Pension Tina Mose.
Økonomen Ben Caldecott, der leder forskningen i sort afvikling ved University of Oxford, understreger, at mange variabler spiller ind på, om det vil koste på bundlinjen at afvikle fossile investeringer.
»Men når det er sagt, er der ikke én af de seneste mange undersøgelser, jeg har set, der viser, at afkastet bliver ramt substantielt, hvis man afvikler investeringer i for eksempel kul. Og det gælder også i forhold til en del olie- og gasselskaber,« siger Ben Caldecott.
»De fleste undersøgelser viser, at det forholder sig lige omvendt: At man faktisk får en økonomisk fordel ud af det.«
MP Pensions nuværende formand, Erik Alstrup skriver i en skriftlig kommentar: »Hvis vi på forhånd fravælger selskaber i bestemte sektorer, så stiger vores investeringsrisiko, og det ønsker vi ikke.«

