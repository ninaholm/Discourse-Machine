Hvordan kunne det gå så galt i Odense?
Midt under fejringen af afslutningen på Ramadan blev en ung mand natten til tirsdag skudt og stukket med kniv i Odense-bydelen Vollsmose. Mellem 60 og 80 unge med arabisk baggrund fulgte efter offeret til skadestuen på Odense Universitetshospital, hvor de forsøgte at finde den sårede mand. Flere var bevæbnede med køller, og politiet måtte trække pistoler. En betjent blev ramt af slag, og en politibil og en ambulance blev udsat for hærværk. Information har spurgt en række personer med kendskab til miljøet i Vollsmose, hvordan det kunne gå så galt


 Massen gik i selvsving
Michael Hviid Jacobsen, Professor i sociologi:
Forklaringen på nattens voldsomme optøjer skal ifølge professor i sociologi på Aalborg Universitet Michael Hviid Jacobsen findes i massepsykologien.
»I en dansk kulturel kontekst betragter vi sygehuse som ukrænkelige områder, der er friholdt enhver form for vold. Der har været nogle få episoder tidligere, hvor politiet har måttet udstationere ekstra vagter på hospitaler i forbindelse med lokale banderelaterede opgør, men her ser vi en helt exceptionel situation. Den helt banale forklaring er, at en episode tilsyneladende har opildnet en masse unge mennesker. De får et fælles objekt for deres had, offeret, og gejler hinanden så meget op, at de suspenderer enhver sund fornuft, og massen går i selvsving.«
– Er der også en kulturel forklaring?
»I de få lignende tilfælde, som vi tidligere har set, har det været grupper af nydanskere, der har forsøgt at tiltvinge sig adgang til hospitaler i forbindelse med bandeopgør. Jeg har ikke noget grundlag for at sige, at det er et kulturelt fænomen, for jeg ved ikke, hvordan man opfatter hospitaler i andre kulturelle sammenhænge, men jeg har ikke kendskab til, at en gruppe etniske danskere nogensinde skulle have gjort noget tilsvarende.«
– Det kunne vel godt tyde på, at der også er en kulturel forklaring?
»Ja, eller måske snarere noget socialt. For i de tilfælde, hvor sådan noget tidligere er sket, har voldsepisoderne forud for invaderingen af et hospital, udspillet sig i socialt belastede boligområder. At der så i de områder er en overrepræsentation af folk med anden etnisk baggrund gør, at den kulturelle faktor ikke kan udelukkes.«
»Men en del af forklaringen kan også være, at vi har at gøre med en gruppe mennesker, der føler sig socialt udstødt og ikke har den store respekt over for hospitalsvæsenet eller politiet, og som med deres adfærd viser deres foragt for systemet.«
»Mange gange har vi oplevet i områder, hvor der er armod og social marginalisering, at der er en stor afsky og afstandtagen over for alle former for autoriteter i samfundet. Skoler og børnehaver bliver brændt af, politiet og brandvæsenet bliver overdynget med sten, eller hjemmehjælpen bliver chikaneret.«
»Mennesker, der ikke har så meget at vinde i deres hverdag, vender sig meget ofte mod myndighederne. De betragter deres ulykke som samfundets skyld, og derfor er deres veneration over for sådan noget som sygehuse måske ikke så stor, selv om de sikkert ikke ville have noget imod selv at blive indlagt der, hvis de dagen efter skulle komme til skade. For så vidt har de sikkert ikke det store udestående med hospitalsvæsenet, men fordi der opstår en stemning af had og vold i massen, der hænger tæt i luften, ender det, som det desværre gjorde,« siger Michael Hviid Jacobsen.
Og så er vi tilbage i massepsykologien: »De her mennesker, som formentlig ikke hver især ville være gået amok på en skadestue, gejler hinanden op på en måde, som ikke kan forklares ud fra den enkeltes dispositioner. Der opstår en form for egendynamik, som vi også kender fra f.eks. hooliganmiljøet eller det autonome miljø, hvor episoder eskalerer, fordi der opstår en kollektiv bevidsthed om, at der virkelig skal ske noget. wDet er beslægtet med alle former for massefænomener, hvor volden går over gevind. Det gælder både optøjerne i de parisiske forstæder og i London, på Nørrebro i København i forbindelse med ungdomshusdemonstrationerne og i Aarhus, hvor Danish Defence League samlede sig,« siger han.
Bander gør folk til gidsler
Abdel Salam, Integrationsrådet i Odense:
Formanden for Integrationsrådet i Odense Kommune Abdel Salam havde nattens optøjer tæt inde på livet: »Vi bor selv i Vollsmose, og min søn var nede på torvet, men han skyndte sig at stikke af, da skyderiet begyndte. Det var forfærdeligt, det han fortalte, små børn hang fast i forlystelserne, fordi folk var flygtet på grund af skyderiet.«
– Hvad betyder det for Vollsmose?
»Folk bliver bange, fordi miljøet er blevet meget råt, når nogen kan finde på at skyde i en forsamling af børn og kvinder. Banderne bliver mere og mere kyniske, og de gør almindelige mennesker til gidsler. Måske fordi de vil vise, at de har magt, og at de er følelseskolde.«
– Hvorfor sker den slags?
»Man har talt meget her i Vollsmose den sidste tid om, at Bandidos og Hells Angels rekrutterer unge med indvandrerbaggrund, fordi de vil kontrollere det kriminelle marked her i Odense. Jeg ved ikke, om det hænger sammen med det, der skete i går. Men jeg tror ikke, at det er et Vollsmose-problem. Jeg tror snarere, det er et Odense-problem. Det er ikke sikkert, at det overhovedet er folk fra Vollsmose, der er begyndt med skyderiet. Det er, som om man kan fralægge sig ansvaret lidt ved at gøre det til et Vollsmose-problem, hvis det i virkeligheden handler om kontrollen med kriminaliteten i hele Odense.«
– Hvad med angrebet på skadestuen?
»Jeg tror, at der blandt de 60-70 personer, som kørte op til sygehuset bagefter, kan have været nogen med, som er blevet ophidsede over, at der blev skudt på deres børn. Så gør man måske ting, som man ellers aldrig ville kunne finde på. Men det er ikke noget jeg ved; det er kun noget, jeg forestiller mig.«
»Jeg tænker mest på, hvem der tager sig af alle de mennesker, som var til stede uden at have andel i det. Det er selvfølgelig godt, at politiet foretager anholdelser, men hvem gør noget for alle de små børn, der har fået en frygtelig oplevelse og ikke tør sove om natten?«
Hidtil uset brutalitet
Bjarne Sørensen, Politiinspektør
Ifølge politiinspektør i Fyns Politi Bjarne Sørensen er nattens angreb mod Odense Universitetshospital udtryk for en hidtil uset brutalitet.
»Fra det kendskab, vi har til miljøet, ved vi, at de kan finde på at indfinde sig på sygehuset,« siger Bjarne Sørensen. »Men vi har aldrig tidligere set det i det her omfang. De mellem 60 og 80 andengenerationsindvandrere er ualmindelig aggressive i deres adfærd og går direkte imod politipersonalet. De kommer ind på hospitalet, og efter ganske kort tid flygter de igen.«
»I den forbindelse ødelægger de dels noget inventar på hospitalet, og dels forøver de vold mod en tjenestemand og forøver hærværk mod en ambulance og en patruljevogn«‚ siger han.
– Er Vollsmose ved at blive lovløst område?
»Den konkrete skudepisode kunne lige så godt være sket et andet sted, men de her grupperinger har selvfølgelig relationer til Vollsmose og de etniske miljøer, der er derude.«
»Deres adfærd med dels at gå til angreb på politiet og dels at gå til angreb på et sygehus er jo fuldstændig uacceptabel, og det fortæller lidt om det kodeks, de arbejder efter,« siger han.
– Hvad er det for en uoverensstemmelse, der er årsagen til optøjerne?
»Det kan jeg ikke svare på. Det er ikke noget i vores indledende efterforskning, der tyder på, at der er tale om en rocker-bande-konflikt.«
»Der er tale om et internt opgør i det arabiske miljø, har vi en formodning om, men det må efterforskningen vise.«
– Er der sket en forråelse i miljøet? 
»Det vil jeg ikke sige. Det har været en meget voldsom og helt utilstedelig adfærd, de har udvist, men jeg har ikke belæg for at sige, at der generelt er sket nogen forråelse. I det daglige har vi et godt samarbejde med alle dem, der har en aktie i at have et godt og trygt samfund derude,« siger Bjarne Sørensen
Beboerne er bange
Asmaa Abdol-Hamid, Tidligere afdelingsleder:
Socialrådgiver, samfundsdebattør og tidligere afdelingsformand i Bøgeparken i Vollsmose Asmaa Abdol-Hamid ønsker ikke at spekulere i årsagerne til nattens optøjer.
»Men beboernes reaktion er, at de er vrede, bange og kede af det. De ved ikke, hvad de skal gøre. Lige nu kører der mange forskellige rygter, men én ting er sikker: Folk er bange. Det har aldrig før været så tæt på. Selvfølgelig er der mange, som har hørt om banderne, men de har aldrig før været så tæt på, at det direkte går ud over børn, unge og familier.«
– Hvordan hørte du om det?
»I nat blev vi ringet op af nogen små piger, vi kender, de ringede og græd, fordi de var så bange. «
– Hvad kan beboerne gøre?
»Jeg synes, at folk skal stå frem under deres eget navn og sige, at de ikke længere vil finde sig i det. Men jeg ved også godt, at det er svært, fordi folk er bange for gengældelse.«
– Hvad synes du? 
»Min mening er, at det er forfærdeligt med disse bander, og man skal slet ikke have nogen som helst tålmodighed med dem. Hvis der er tale om organiseret kriminalitet, så må politiet slå hårdt ned på dem, og politiet skal have al den opbakning, de har brug for. Det tror jeg også, de vil få fra beboerne i Vollsmose, for når børn, unge og familier udsættes for en sådan fare, så skal man overhovedet ikke finde sig i det.«

