Kort frist og polemik kan mindske søgning til læreruddannelsen
Ansøgere til landets læreruddannelser har under en uge til at sætte sig ind i, hvordan den nye uddannelse ser ud. Det kan mindske søgningen, advarer studerende og rektorer


 Mindre end en uge før kvote 2-ansøgninger skal være uddannelsesstederne i hænde 15. marts, ligger bekendtgørelsen for den nye læreruddannelse klar. Det bekymrer Bob Bohlbro, der er formand for Lærerstuderendes Landskreds. Set i sammenhæng med den store polemik mellem Kommunernes Landsforening, regeringen og de danske lærere om, hvad arbejdstiden i skolen skal bruges til, vil det skabe stor usikkerhed om både indholdet af uddannelsen og det efterfølgende arbejde på skolerne.
»Vi er nødt til ærligt at sige til de nye studerende: ’Velkommen til læreruddannelse. Vi ved ikke, hvilken skole der er på den anden side af jeres uddannelse’. Det vil unægteligt forværre de problemer, der i forvejen er på studiet med stort frafald,« siger hanog henviser til en evaluering af læreruddannelsen, der bl.a viser, at 37 pct. af de studerende falder fra på studiet på grund af dårlige arbejdsforhold i folkeskolen.
Mindske tilstrømning
Stefan Hermann, der er rektor på Professionshøjskolen Metropol i København, forstår bekymringen, men fastslår, at professionsskolerne gør sit for at oplyse de kommende studerende om, hvad det er for en uddannelse, de vil møde: »Det er et godt spørgsmål, om de unge overhovedet har nok tid til at opfatte, hvilken uddannelse de søger ind på. Vi gør vores bedste for at forklare dem, hvorfor uddannelsen er ny. Men nej, der ligger ikke en 200 siders studieordning, de kan læse igennem,« siger han og understreger, at det heller ikke skal være derfor, man vælger at blive lærer:
»Man skal søge ind på læreruddannelsen, fordi man gerne vil være lærer, ikke alene på baggrund af uddannelsens indhold.«
Samtidig er det stadig uvist, hvordan lærernes arbejdsdag kommer til at se ud dels på grund af sammenbruddet i overenskomstforhandlingerne dels pga. regeringens forslag til en reform af folkeskolen.
»Diskussionen af lærernes arbejdstid og folkeskolereformen stiller os og professionshøjskolerne i en svær situation, hvor vi risikerer, at færre søger ind, og flere falder fra på grund af usikre arbejdsvilkår med udsigt til mindre forberedelsestid og mere undervisning,« siger Bob Bohlbro. Samme urovækkende tanke deler Stefan Hermann: »Den debat, der kører lige nu, fremmer ikke ligefrem kødannelsen foran lærerskolerne. Det er desværre stadigvæk sådan i dag, at læreruddannelsen i Danmark burde have en langt større skare af motiverede og dygtige unge, der har lyst til at blive lærere.«
 

