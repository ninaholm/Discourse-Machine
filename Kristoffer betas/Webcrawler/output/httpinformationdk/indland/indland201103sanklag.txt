S anklager Sahl-Madsen
Videnskabsminister Charlotte Sahl-Madsen (K) trækkes nu ind i sagen om 30 anonyme spørgsmål til Det Frie Forskningsråd for Sundhed og Sygdom, som den svindel- anklagede Milena Penkowa angiveligt stod bag


 Videnskabsminister Charlotte Sahl-Madsen (K) trækkes nu ind i sagen om 30 anonyme spørgsmål til Det Frie Forskningsråd for Sundhed og Sygdom, som den svindel- anklagede Milena Penkowa angiveligt stod bag.
Spørgsmålene blev sendt til rådet i marts 2009 af daværende videnskabsminister Helge Sander (V). De førte blandt andet til et 14 sider langt anklagende og anonymt dokument, som forskningsrådet først fik kendskab til for nylig.
Forløbet har fået tidligere rådsmedlemmer til at rase mod det, de betragter som en mørklægning fra Sanders side.
Men ifølge Socialdemokraterne peger pilen også mod den nuværende videnskabsminister.
»Denne mørklægning af vigtige dokumenter helt frem til for få uger siden rejser et spørgsmål om den nuværende ministers rolle i sagen,« siger partiets forskningsordfører, Rasmus Prehn.
Han bemærker, at de tidligere medlemmer af forskningsrådet anmodede om  aktindsigt i sagen i november 2010, hvor Sahl-Madsen var minister. Det eneste, der kom ud af aktindsigten, var de 30 spørgsmål og rådets officielle svar.
De 14 kritiske sider så de intet til, da Forsknings- og innovationsstyrelsen besvarede anmodningen.
Ifølge mediejurist Oluf Jørgensen er det i strid med reglerne om offentlighed i forvaltningen. Det har fået Rasmus Prehn til at kræve, at en uvildig undersøgelse også må forholde sig til håndteringen af sagen i Videnskabsministeriet efter Helge Sanders afgang, under den nuværende minister Charlotte Sahl-Madsen. 

