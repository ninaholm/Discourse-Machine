Ny pensionsbestyrelse vil droppe kul og olie
Det  vakte opsigt, da MP Pensions bestyrelse tidligere på året valgte ikke at følge medlemmernes ønske om at droppe investeringer i kul og risikable olieboringer. Kandidater til ny bestyrelse vil det anderledes


 Når medlemmer af MP Pension vælger ny bestyrelse, vil det samtidig betyde, at deres pensionsopsparinger ikke længere investeres i kul eller risikable olieprojekter som boringer ved Arktis eller olieudvinding fra tjæresand.
Alle 11 kandidater til den ny bestyrelse støtter nemlig det beslutningsforslag om afvikling af pensionskassens investeringer i kul og de mest risikable olieprojekter, som den nuværende bestyrelse afviste, selv om et flertal af pensionskunderne stemte for forslaget ved seneste generalforsamling. Det skriver Magisterbladet i dag mandag.
»Det burde betyde et nybrud, og det er absolut glædeligt. Nu må det være slut med at investere i den sorte energi,« siger daværende formand for Dansk Magisterforening, DM, Ingrid Stage til Magisterbladet.
Hun stiller selv op til den nye bestyrelse for MP Pension, der vælges den 10. december. Ingen fra den nuværende bestyrelse genopstiller.
»Vi skal stå øverst på listen over de pensionskasser, der investerer i bæredygtighed. Og vi skal kigge kritisk på vores etiske retningslinjer, så vi ikke investerer i kul og våben. Jeg synes, der er opstillet en falsk modsætning mellem bæredygtige investeringer og afkast. Vi har selvfølgelig en forpligtelse til at sikre det bedst mulige afkast, men jeg tror, at det på langt sigt også vil give økonomisk god mening at investere i bæredygtighed,« siger hun.
Det er langt fra kun de godt 100.000 pensionskunder i MP Pension, der omfatter magistre, psykologer og gymnasielærere, der kommer til at frasælge investeringer i kul og andre særligt risikable olie og gasprojekter.
Afvikling af investeringer i den fossile brændselsindustri er blevet en hastigt voksende global tendens, der begyndte med, at nordamerikanske studerende fra blandt andre Harvard forlangte, at deres universiteter frasolgte investeringer i kul, olie og gas på grund af den tiltagende klimakrise.
Siden har en lang række byer, bl.a. København og Oslo, valgt at frasælge investeringer i kul, ligesom flere store fonde er gået samme vej, blandt andre Rockefeller Brothers Fund.

