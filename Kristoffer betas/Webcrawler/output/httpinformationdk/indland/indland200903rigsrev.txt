Rigsrevisionen kritiserer kampflykøb
Rigsrevisorerne kræver større prissikkerhed, bedre evaluering af de tre kampflykandidater og et forsvarsforlig, før regeringen indgår århundredets våbenhandel


 Rigsrevisionen er langt fra tilfreds med den måde, beslutningen om indkøb af nye kampfly foregår på. Det fremgår af den beretning, som rigsrevisorerne udgav i går. 
Her understreger de, at ingen af de tre konkurrende flyproducenter endnu har leveret tilstrækkeligt sikre oplysninger om, hvad deres fly kommer til at koste, både ved køb og i vedligehold.
Forsvaret havde oprindelig bedt de tre konkurrenter Lockheed Martin, Boeing og Saab om at levere priser, der var mindst 80 procent sikre, men det har ingen af de tre flyproducenter gjort. Så sent som i sidste uge meddelte den amerikanske Rigsrevision, at prisen på Joint Strike Fighter flyet fra Lockheed Martin er steget med 100 millioner pr. styk. 
De danske rigsrevisorer kritiserer også forsvarets måde at sammenligne de tre konkurrenter på. De anbefaler, at forsvaret gør sig klart, hvilke af flyenes egenskaber, der er de vigtigste, før den såkaldte militærfaglige vurdering af flykøbet offentliggøres. Forsvaret skal også overveje, hvordan flyenes fordele og ulemper kan sammenlignes, for det kan de ikke i det udkast til vurdering, som Rigsrevisionen har gennemgået.
Rigsrevisionen slår desuden fast, at politikerne bør indgå et forsvarsforlig, der fastlægger hvilke opgaver, de nye kampfly skal løse, før de beslutter sig for, hvem der skal have ordren, der ventes at løbe op i et tocifret milliardbeløb.
Kræmmermarked
Henrik Breitenbauch fra Institut for Militære Studier, der er en uafhængig forskningsinstitution finansieret af Forsvarsministeriet, hæfter sig ved, at regeringen og forsvaret får ros af rigsrevisorerne for at involvere andre end forsvaret i beslutningen. F.eks. skal et udefrakommende konsulentfirma bistå processen, og andre ministerier er involveret i de økonomiske beregninger. 
"Rigsrevisionens kritik er også velbegrundet, især deres anbefaling af, at forsvaret afleverer en anbefaling, der gør det muligt at sammenligne de tre flytilbud. Hvis anbefalingen er alt for ugennemsigtig, risikerer man bare, at det udvikler sig til et jysk kræmmermarked, hvor politikerne udelukkende ser på prisen," siger han.
Breitenbauch forstår også godt revisorernes ønske om en mere sikker pris, men mener, at der er så store usikkerheder forbundet med især JSF, at det ikke er muligt at give en fastere pris.
"Hvad JSF-flyene i sidste ende kommer til at koste, afhænger jo af, hvor mange fly USA selv ender med at købe, samt af dollarkursen og andre globale faktorer," siger han.
Samtidig med fremlæggelsen af Rigsrevisionens rapport har den amerikanske flyproducent Boing underbudt de to andre konkurrenter til ordren. Præcis hvad Boeings F18 Super Hornet-fly nu koster, vil firmaet ikke ud med, men det er nu billigere end Saabs Gripen Next Generation, meddeler vicedirektør for forretningsudvikling, Tom Bell.
Saab har som den eneste af de tre konkurrenter oplyst, at prisen for 48 Gripen-fly er 22 milliarder danske kroner, hvilket giver en stykpris på 460 millioner kroner.
Ifølge den amerikanske rigsrevision GAO er Joint Strike Fighter-flyet nok en gang steget i pris. Den anslåede stykpris er nu 779 millioner danske kroner - næsten dobbelt så meget som de to andre flytyper. Da projektet startede lød den anslåede stykpris på 300 millioner danske kroner, men sidste år meddelte den amerikanske Rigsrevision, at prisen ville blive 675 millioner. I år er der så lagt endnu 100 millioner kroner oven i hatten.
Halvering
Forsvarskommissionen kommer i dag også med en vurdering af flykøbet, men går ikke i detaljer med hensyn til, hvilket af de tre flytilbud, der er bedst. Ifølge et udkast til beretning, som Information er i besiddelse af, vil kommissionen anbefale, at Danmark nøjes med at købe halvt så mange kampfly, som vi har i dag - dvs. cirka 25 - og så i øvrigt strækker den nuværende F-16-flåde så langt som muligt. En del af F-16 flyene skal skrottes i løbet af kort tid, men andre vil kunne bruges frem til 2020, vurderer kommissionen. 
Forsvarskommissionens beretning fremlægges i dag, hvorefter de egentlige forhandlinger om et kommende forsvarsforlig og om kampflykøbet indledes.
Beslutningen om, hvilken flytype, Danmark skal købe - og hvor mange - vil formentlig blive truffet inden sommerferien.

