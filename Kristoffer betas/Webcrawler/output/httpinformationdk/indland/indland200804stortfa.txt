Stort fald i ansøgninger gennem kvote 2



 I år har 20 procent færre end sidste år forsøgt at blive optaget gennem kvote 2-ordningen, og især kvote 2-ansøgninger til professionsuddannelserne er faldet, skriver Berlingske Tidende. 
Det kan få negative konsekvenser for regeringens mål om 'uddannelse til alle', og undervisningsminister Bertel Haarder siger: "Det er bekymrende, at ansøgertallet til Undervisningsministeriets professionsrettede uddannelser igen i år synes at falde. Det er min opfattelse, at den offentlige debat om arbejdsvilkår, løn med videre for de uddannede har medvirket til et dårligt image for de job, uddannelserne skal føre frem til." 
Sidste år søgte 3.242 ind på læreruddannelsen via kvote 2, men i år er tallet faldet til 2.158. Rektorformand Laust Joen Jakobsen er, ligesom Bertel Haarder, bekymret over udviklingen: "Vi mangler lærere, og derfor bør der slet ikke være noget minus i ansøgningerne," siger Laust Joen Jakobsen, der mener, at vejen frem er et øget samarbejde mellem seminarierne, universiteterne og de kommuner, der er lærernes arbejdsgivere.
På universiteterne opfattes faldet i kvote 2-ansøgninger som en logisk konsekvens af, at regeringen har halveret optaget via kvote 2: "De unge har forstået, at det ikke rigtig kan betale sig at søge ind på kvote 2 mere," siger Jakob Lange, studiechef på Københavns Universitet. /nan

