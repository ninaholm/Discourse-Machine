Nu bliver det svært i Libyen
En udrensning af alle regimets mænd er hverken realistisk eller ønskværdigt af hensyn til den fremtidige sikkerhed i landet, som erfaringerne fra Irak viser


NU BEGYNDER den svære del af slaget om Libyen. Mens Muammar Gaddafi har søgt tilflugt i sin fødeby Sirte, er Det Nationale Overgangsråd (NTC) flyttet fra Benghazi til hovedstaden Tripoli. En af frontfigurerne i NTC, Mahmoud Jibril, har efter oprørernes indtog i Tripoli i sidste weekend været på endnu en rundtur til de europæiske hovedstæder for at få adgang til regimets indefrosne midler. Allerede få dage efter de første protester i februar udråbte NTC sig til at være »den eneste repræsentant for Libyen«, og blot få uger senere anerkendte Frankrig som det første land NTC som »den eneste legitime repræsentant for det libyske folk«. Rådet består af omkring 45 personer og er angiveligt sammensat ud fra geografiske kriterier, men af sikkerhedshensyn holdes de fleste rådsmedlemmers identitet hemmelig. Forudsætningen for at rådet kan fungere som en legitim overgangsregering er selvfølgelig, at dets sammensætning bliver offentlig kendt.AT OPBYGGE en stat på ruinerne af fire årtiers totalitært styre er ikke nemt. Flere medlemmer af NTC har en fortid på vigtige poster under Gaddafi. Det kan dog næppe være anderledes. En udrensning af alle regimets mænd er hverken realistisk eller ønskværdigt af hensyn til den fremtidige sikkerhed i landet, som erfaringerne fra Irak viser. Man kan håbe, at de vestlige regeringer har fået noget for de sidste 10 års dyre lærepenge. NATO-landenes tillid til NTC beror på den militære sejr. Ved hjælp af infiltrerede i hovedstadens moskeer lykkedes det faktisk at koordinere oprørere fra alle landsdele. Spørgsmålet er dog, om f.eks. islamisterne fra Cyrenaika, middelklassen fra Tripolitania og berberne fra Nafusa-bjergene også kan finde fælles fodslag i den næste fase. Oprøret startede i den østlige Cyrenaika-region, som derfor dominerer NTC. For at undgå splittelse og borgerkrig mellem landets regioner må flest muligt inddrages i overgangsfasen.frese
