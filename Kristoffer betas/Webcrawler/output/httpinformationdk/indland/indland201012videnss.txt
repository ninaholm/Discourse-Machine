Videnssamfundets taberrøve
En stor gruppe mænd er ved at blive hægtet af kapløbet om job, uddannelse og succes i et stadig mere krævende samfund
'Det er ensomme eksistenser, som ikke kan begå sig,' siger reklamemanden Knud Romer om de mænd, som reklamer for øl og læskedrikke henvender sig til.


 Måske er det allertydeligst i reklameblokkene omkring Champions League-fodboldkampene, som har et 71 procent mandligt publikum: Horder af brølende mænd kaster til måls efter stablede øldåser  alene hjemme i en drømmeverden, hvor »der er så meget, kvinder ikke forstår«. Her kan man blive muskuløs actionhelt af at drikke cola eller online-gamble sig til penge frem for at pukle sig til dem i de pæne pigers præstationssamfund.
Drengedrømmeverdenen dækker over en ubehagelig kendsgerning: Selv om samfundets top stadig domineres af mænd, er en stor gruppe andre mænd ved at udvikle sig til videnssamfundets taberrøve. Statistikken taler sit tydelige sprog: Mens 90 procent af pigerne i Danmark får en ungdomsuddannelse, gælder det kun for 75 procent af drengene. Pigerne spiser flest specialebolsjer, og seks ud af 10 studenterhuer sad i sommer på piger.
Samtidig forsvinder de traditionelle, praktiske mandejob med foruroligende fart, især i industrien. De job, der på længere sigt bliver tilbage kræver sandsynligvis særlige færdigheder, lyder det fra eksperterne. Arbejdsløsheden er siden finanskrisen buldret i vejret for mænd i langt højere grad end for kvinder.
»Vi ser en tendens til, at flere og flere mænd bliver hægtet af,« siger kønsforsker på RUC Kenneth Reinicke.
Den uheldige tendens gælder ikke mindst yngre mænd.
»Mange af dem risikerer at gå ud i permanent arbejdsløshed og hoppe fra det ene til det andet kommunale projekt, som de ikke gennemfører,« siger kønsforskeren.
Ensomme eksistenser
Fodboldreklamerne, mener forfatteren og reklamemanden Knud Romer, henvender sig direkte til enlige unge mænd i bunden af videnssamfundspyramiden.
»Det er ensomme eksistenser, som ikke kan begå sig. De kan ikke begå sig i et videnssamfund, og de kan ikke begå sig på arbejdsmarkedet. Derfor kan de heller ikke begå sig på ægteskabsmarkedet  og i princippet heller ikke på vennemarkedet. Og derfor sidder de foran fjernsynet og spiser chips og drikker cola. De sidder alene og ser fodbold og får at vide, at det fede er fællesskabet med de andre. De vil gerne opnå materielle goder og får at vide, at de kan få dem via et pokersite. Nogen burde komme og slukke fjernsynet for dem,« siger han.
»Det er som om, der mangler det handlingsskema blandt deres mentale redskaber, som hedder hvis jeg vil have det der, så skal jeg dygtiggøre mig og kvalificere mig, så jeg i sidste ende kan arbejde mig til et resultat.«
Folkeskoleproblem
Problemerne begynder allerede i folkeskolen, hvor drengene klarer sig dårligere både fagligt og socialt. Næsten en tredjedel af drengene har ifølge deres lærere »vanskeligheder«  det fremgår af forskning foretaget for Folkeskolens Rejsehold, som regeringen nedsatte tidligere på året for at komme med anbefalinger til forbedringer af folkeskolen.
Ifølge Kenneth Reinicke er folkeskolen i fare for at blive så akademisk, at nogle af de mere praktisk orienterede drenge meget tidligt bliver skræmt væk fra at lære noget som helst.
»Der bliver mindre erhvervspraktik, og der bliver færre tilbud, hvor man kan komme ud og snuse lidt til den virkelige verden,« siger han.
Det er ifølge kønsforskeren alvorligt, fordi det at falde igennem uddannelsessystemet i stigende grad er det samme som at falde igennem i et samfund, som vil løse en stadig større pamflet af problemer ved hjælp uddannelse, uddannelse og endnu mere uddannelse.
»Dét fokus på uddannelse kan være en trussel mod maskuliniteten og mod mange af de her unge mænd, for de ville jo førhen kunne have bevæget sig ud på arbejdsmarkedet som ufaglærte og arbejdsdrenge. De er nu i farezonen for at komme til at tilhøre en restgruppe  specifikt fordi antallet af ufaglærte job er stærkt faldende,« siger Kenneth Reinicke.
Og det er slet ikke godt for hverken de tiloversblevne mænd eller for nogen som helst andre:
»Man skal være bekymret, også ud fra den viden, at overflødige mænd er mere farlige og destruktive for samfundet, end kvinder er. Kvinder, som ryger af uddannelsestoget og ikke finder arbejde, boner ikke så negativt ud. De formår at holde sig selv oppe.«
Også professor og arbejdsmarkedsforsker Niels Chr. Westergård-Nielsen, Aarhus Universitet, fremhæver, at mænd uden for arbejdsmarkedet er noget skidt:
»Mænd bliver så at sige mere syge af at blive arbejdsløse, mens kvinder bliver mindre syge,« siger han.
»Når mænd mister deres arbejde, mister de en del af deres identitet og har sværere ved det end kvinder. Det hænger helt klart sammen med, at kvinder trods alt stadig har en hjemmearbejdsplads at falde tilbage på  det har mænd ikke.«
Alligevel er der håb for de ufaglærte yngre mænd, som nu har mistet jobbet, mener Niels Chr. Westergård-Nielsen. Under opturen er de sandsynligvis blevet fristet af muligheden for at »tjene gode penge uden at kunne noget«, som han udtrykker det. Nu, hvor den mulighed er væk, vil mange nok vælge at uddanne sig, forventer arbejdsmarkedsforskeren. Når kvinderne hele tiden har valgt uddannelse frem for arbejde, skyldes det ifølge Westergård-Nielsen kvindernes ringere muligheder for at få vellønnet, ufaglært arbejde.
»Mændene kan derimod godt få noget, hvor de tjener godt og ikke helt indser, at festen ikke varer ved. Mit håb er så, at det har de indset nu.«

