Overvismand: Brug pengene hurtigere
Når Folketinget i dag behandler udgiftslofter for de kommende fire år, bør politikerne ændre profilen for det offentlige forbrug, så det øges hurtigere i de kommende to år, mens niveauet daler frem mod 2017. Det vurderer overvismand Hans Jørgen Whitta-Jacobsen, mens finansordførerne for SF og R afviser
Tre fjerdedele af de samlede offentlige udgifter – bl.a. driftsudgifter til sygehuse og ældrepleje – er omfattet af udgiftslofterne for de kommende fire år, som regeringen i dag har på dagsordenen.


 
	Det er uheldigt for dansk økonomi, at regeringen i udgiftslofterne for de kommende fire år lægger op til den svageste vækst i det offentlige forbrug i 2014 og den største vækst i 2017. Det vurderer overvismand Hans Jørgen Whitta-Jacobsen.

	Ifølge overvismanden er der mest brug for at stimulere den danske økonomi i de kommende to år. Derfor bør regeringen ændre profilen for det offentlige forbrug, opfordrer Hans Jørgen Whitta-Jacobsen.

	Opfordringen kommer samtidig med, at Folketinget i dag første behandler en lov, der fastlægger, hvor meget det offentlige forbrug maksimalt må stige hvert år frem til og med 2017. Regeringen lægger op til et forløb, hvor det offentlige forbrug gradvist vil være stigende, mens Hans Jørgen Whitta Jacobsen mener, at man bør lade den største stigning være i 2014 og 2015, hvor der er mest ledig kapacitet i økonomien.

	»Fra i dag til 2020 er det meningen, at det offentlige forbrug skal løftes med en hel del procent. Det niveau man skal bevæge sig frem til i 2020, kan man tage i forskellige skridt. I stedet for at tage de mindste skridt i 2014 og 2015, så kunne man tage de største skridt i 2014 og 2015. Men stadig med henblik på, at nå det samme niveau i 2020,« siger overvismanden.

	Regeringens forslag til udgiftslofter indebærer, at det offentlige forbrug vokser med 0,4 pct. i 2014, 0,5 pct. i 2015, 0,6 pct. i 2016 og 0,7 pct. i 2017.

	Udgiftslofterne er en udløber af den budgetlov, som Folketinget vedtog sidste år. Budgetloven sætter krav om, at der hvert år skal fastlægges et loft eller en maksimal grænse for det offentlige forbrug fire år frem i tiden. Da i år er første år, udgiftslofterne skal fastsættes, lægger Folketinget i år ekstraordinært loft over det offentlige forbrug i såvel 2014, 2015, 2016 og 2017. De offentlige investeringer og de overførselsindkomster, der relaterer sig til arbejdsløshed, friholdes af loftet, mens driftsudgifter til for eksempel skoler, sygehuse og ældrepleje vil være omfattet af udgiftslofterne. Samlet er tre fjerdedele af de samlede offentligt udgifter omfattet.

	Allerede i sidste uge, da vismændene udkom med deres halvårlige rapport om dansk økonomi, noterede vismændene sig, at »konjunktursituationen tilsiger en mere lempelig finanspolitik i 2014 end den, der er planlagt«.

	Hurtig overgang

	Vismændene forudser, at bruttoledigheden blot falder svagt frem i 2014 til et niveau på 155.000 ledige mod forventet 159.000 ledige i 2013. Samtidig fremhæver Hans Jørgen Whitta-Jacobsen, at det offentlige forbrug er den mest effektive måde at stimulere beskæftigelsen på.

	»På den måde kan udgiftsloftet godt få en betydning for finanspolitikken og vores evne til at stimulere beskæftigelsen. Hvis man vil have en anden profil for det offentlige forbrug, så er det klart, at det skal arbejdes ind i udgiftslofterne.«

	Overvismandens opfordring til regeringen modtages positivt af professor i økonomi ved Aarhus Universitet Bo Sandemann Rasmussen.

	»Når du ser på det forløb, det offentlige forbrug må stige med frem mod 2020, så ser det lidt underligt ud, at man har de laveste stigninger først. At det offentlige forbrug er stigende, er ikke nødvendigvis det bedste, hvis formodningen er, at økonomien retter sig hen af vejen. Så kommer man bare til at skubbe mest på det tidspunkt, hvor økonomien i virkeligheden kører allerhurtigst. Det virker ikke helt gennemtænkt,« siger Bo Sandemann Rasmussen.

	Han vurderer, at regeringen kan have valgt at gøre det sværere i starten og så have lidt løsere tøjler siden hen for at signalere økonomisk troværdighed.

	Bo Sandemann Rasmussen indskyder dog det forbehold, at hvis væksten stiger kraftigt fra 2013 til 2014, så er det ikke helt uproblematisk også at lade det offentlige forbrug stige yderligere. Vismændene forventer, at væksten stiger fra 0,2 pct. i år til 1,8 pct. næste år.

	»Det er en meget hurtig overgang fra en meget stille periode til en situation, hvor der er ganske betydelig vækst,« siger Bo Sandemann Rasmussen.

	Der er gang i rigeligt

	Finansordførerne for SF og Radikale Venstre afviser samstemmende, at der er behov for at ændre profilen af de offentlige investeringer, sådan som overvismand Hans Jørgen Whitta-Jacobsen foreslår:

	»Det er rigtigt, at vi begynder lidt forsigtigt for så at ende lidt højere, men i de kommende år har vi et ønske om at holde fokus på at få styr på økonomien, og derfor skal vi ikke alt for tæt på EUs grænser. Vi skal bruge det råderum, der er, men vi skal ikke alt for tæt på EU-henstillingen eller risikere at få en ny henstilling,« siger Lisbeth Bech Poulsen, finansordfører for SF.

	Hun understreger dog, at hvis der pludselig kommer nye toner fra EU, der opfordrer Danmark til at føre en lempeligere finanspolitik, så er SF parat:

	»Vi følger meget nøje den diskussion, der er lige nu, og kommer der en ny situation, vil vi fra SF’s side se interesseret på det,« siger Lisbeth Bech Poulsen.

	Sofie Carsten Nielsen, finansordfører for R, påpeger, at det offentlige investeringsniveau endda med den langsomme indfasning af de offentlige investeringer i vækstplanen er rekordhøjt. Hun ser derfor ingen grund til at vende profilen om, som Hans Jørgen Whitta-Jacobsen foreslår.

	»Vi har allerede rigtig mange projekter i gang, og vi er nødt til at være opmærksomme på, hvor meget vi kan tillade os at iværksætte,« siger hun.

