Dimensioneringscirkus fortsætter
Aalborg Universitet skal ifølge regeringens dimensioneringsplan skære 245 bachelorpladser væk, som de ikke har. Oppositionen undrer sig over Uddannelsesministeriets regnestykke og savner argumenter for den voldsomme nedskæring i antallet af uddannelsespladser – især uden for de store byer


 Efter sidste uges forhandlinger med de enkelte universiteter om nedskæringer i antallet af uddannelsespladser frem mod 2020 er der stadig store uafklarede spørgsmål. Bl.a. på Aalborg Universitet (AAU), som skal skære 245 bachelorpladser væk på uddannelser, der kun udbydes som kandidatuddannelser, forklarer bestyrelsesformand for AAU Lars Bonderup Bjørn:
»Det er et værre høkermarked. Når ministeriet beder os om at skære uddannelsespladser væk, som ikke findes, så er der noget i den her regnemodel, som ikke fungerer, og så må man finde en anden måde at skære ned på.«
Ministeriets nedskæringsplan tager udgangspunkt i ledigheden blandt bestemte grupper af kandidater. AAU skal skære knap 550 kandidatpladser væk, og det fører til en reduktion på godt 800 bachelorpladser. Problemet er bare, at AAU ligesom de fleste andre universiteter udbyder flere rene kandidatuddannelser blandt andet til bachelorer fra professionshøjskolerne.
Hidtil har svaret fra ministeriet ifølge Nordjyske været, at universitetet så måtte skære ned på andre bachelorpladser, men Uddannelsesministeriet har nu bedt om en ekstra uge til at regne videre, forklarer AAU’s formand.
»Vi vil bare gerne have en fair og ordentlig fordeling, men vi stiller os totalt på bagbenene over at skulle skære på bacheloruddannelser, som reelt ikke findes på AAU,« siger Lars Bonderup Bjørn, der mener, at ministeriets dimensioneringsplan reelt spiller uddannelsesinstitutionerne ud mod hinanden. Hvis ministeriet derimod var gået med på universiteternes eget forslag til dimensionering, havde alle hæftet solidarisk i forhold til at skære ned på antallet af uddannelsespladser.
Provinsen hårdest ramt
Som Information skrev i sidste uge, går nedskæringerne hårdest ud over Aalborg og Syddansk (SDU). Det resultat af dimensioneringen ser der dog ikke ud til at blive ændret på, påpeger SDU’s prorektor Bjarne Graabech Sørensen.
»Vi synes stadigvæk, at SDU og AAU er relativt hårdt ramt, for det her påvirker vores områder meget, men vi er tilfredse med, at antallet af bachelorpladser, der skal skæres væk, er markant lavere end i den første model,« siger han.
Men den skæve geografiske fordeling af nedskæringerne er ikke fair, mener DF’s uddannelsesordfører Jens Henrik Thulesen Dahl.
»Vi har endnu ikke set argumenter for, hvorfor fordelingen af nedskæringerne er så skæv. Det virker, som om man har lavet en matematisk model, der følges blindt uden hensyn til de øvrige målsætninger på uddannelsesområdet,« siger Jens Henrik Thulesen Dahl med henvisning til, at SDU og AAU ligger i områder af landet, hvor der i forvejen er få højtuddannede unge. Det vil gøre, at det bliver langt sværere for lokale virksomheder at tiltrække nok arbejdskraft og at få brudt den sociale arv, som netop SDU og AAU gør, mener Thulesen Dahl.
Han forstår ikke, hvorfor ministeren ikke tog universiteterne på ordet og lod dem selv skære ned på uddannelsesudbuddet, som de har tilbudt to gange i det forløbne år. Det ville blandt andet have betydet en mindre skæv fordeling af nedskæringerne.
»Det er ærlig talt torskedumt, at ministeren takkede nej, når nu universiteterne selv gerne ville gå ind og tage ansvar for at skære ned på ledighedsramte uddannelser. For det er dem, der ved mest om uddannelserne og er i tættest kontakt med aftagerne,« siger Jens Henrik Thulesen Dahl.
Uddannelsesinstitutionerne har indtil den 1. december til at komme med deres planer for, hvor der skal skrues ned for optaget ud fra det kompromis, som Rektorkollegiet og ministeriet nåede frem til i starten af november.

