Forsvaret vil anbefale JSF -fly trods problemer (aprilsnar)
Producenten af Joint Strike Fighter-kampflyet har store problemer med at få vingerne til at bære tilstrækkeligt. Alligevel vil forsvaret anbefale, at Danmark satser på det dyre amerikanske kamp-fly, viser et dokument, som Information har fået aktindsigt i.


 Det amerikanske superfly Joint Strike Fighter har store problemer med vingekonstruktionen. Det fremgår af et udkast til den såkaldte militærfaglige vurdering af kampfly-spørgsmålet, dateret den 23/3 2009, som Information har fået delvis aktindsigt i.
Udkastet til vurderingen, som er udarbejdet af Forsvarskommandoen, ventes at få afgørende betydning for de kommende politiske forhandlinger om indkøbet af nye kampfly.
Trods problemerne med at konstruere tilstrækkeligt stærke vinger, anbefaler Forsvarskommandoen i udkastet, at Danmark satser på de amerikansk producerede superfly, fremgår det af den 34-sider lange vurdering, hvori flere passager er overstreget.
Joint Strike Fighter er det fly, der på "mest kvalificeret vis er i stand til at løse de opgaver, som det danske forsvar kommer til at stå overfor i fremtiden, både nationalt og internationalt," hedder det blandt andet i udkastet, der ventes afleveret til forsvarsminister Søren Gade (V) om få dage.
Det svage punkt
Ifølge udkastet har vingerne på det superavancerede Joint Strike Fighter-fly flere gange været ved at knække under testflyvninger, og det er en af hovedårsagerne til, at den amerikanske Rigsrevision i forrige uge måtte meddele, at prisen på bare ét JSF -fly nu er oppe på 779 millioner kroner. Det er 100 millioner kroner mere end for blot et år siden og næsten dobbelt så meget, som de to konkurrerende fly, Boeings F-18 Super Hornet og Saabs Gripen, koster.
Årsagen til problemerne med vingekonstruktionen er ifølge udkastet, at JSF -flyets vinger skal være så små som muligt af hensyn til flyets såkaldte stealth-funktion, der gør det næsten umuligt at spore på radar. Derfor forsøger Lockheed Martin, der har arbejdet på flyet siden slutningen af 1990'erne, at holde vingefanget under 10 meter, fremgår det af udkastet. Men det giver "betragtelige udfordringer", når flyet samtidig skal bære en stor bombelast. Ifølge Lockheed Martins hjemmeside er det ambitionen, at det 13,7 meter lange kampfly skal være i stand til at løfte cirka 12 tons ud over sin egen vægt.
"F-35's vingekapacitet er ikke optimal," medgiver Forsvarskommandoen i udkastet, men "det vurderes dog, at problemet sandsynligvis vil være løst, inden levering påbegyndes." Det skal ifølge udkastet ske senest i 2016, hvor den nuværende F-16 flåde vil være forældet.
Politikere rystet
Det har ikke været muligt at få en kommentar hverken fra forsvarsministeren eller fra forsvarsordførerne i de partier, der menes at ville stemme for indkøbet af JFS-flyene. Kun Frank Aaen fra Enhedslisten undrer sig over, at forsvaret vil insistere på at købe fly med så store problemer, men som han siger:
"På den anden side har forsvaret en lang række eksempler på indkøb af udstyr, der ikke virker. Problemerne med vingerne forklarer, hvorfor forsvarsministeren flere gange har udskudt den endelige beslutning om JSF . Vi har hele tiden været imod JSF , fordi det er beregnet på nye Irak-krige, men nu er det altså også farligt for de, der sidder inde i flyene,"siger Frank Aaen og tilføjer:
"Det må da få forsvarsministeren til at genoverveje sagen. Jeg stiller i hvert fald spørgsmål til denne skandale, som Danmark allerede har brugt et milliardbeløb på."
Danmark har tidligere anskaffet sig kampfly med lignende problemer. Det skete i 1960'erne, da Flyvevåbnet indkøbte et større antal F-104 Starfighter fly, hvis primære rolle var at afvise fjendtlige og ukendte fly, der nærmede sig dansk luftrum. Flyet, der blev erstattet af F-16 flyene i 1986, havde ligeledes meget korte vinger, hvilket flere gange resulterede i, at flyene styrtede ned. I alt fem danske piloter fra Flyvevåbnet mistede livet i Starfighter-styrt.

