Annette Vilhelmsen vender på en tallerken om FN-mandat
SF’s formand har tidligere stillet et FN-mandat som betingelse for deltagelse i internationale militæraktioner. I dag har Annette Vilhelmsen en ’mere nuanceret opfattelse’ af spørgsmålet, når det handler om et angreb på Syrien


 
	Når SF nu er klar til at blåstemple en krig mod Syrien uden et FN-mandat, er det nok i overensstemmelse med partiets principprogram, men ikke partiformandens tidligere holdning.

	Partiformanden, socialminister Annette Vilhelmsen, har netop krævet et sådant mandat. Senest i forbindelse med formandsvalget i oktober 2012, hvor Annette Vilhelmsen slog fast, at hun ikke var klar til at sende danske soldater i krig uden FN’s mandat.

	I dag erkender partiformanden, at hun ser anderledes på spørgsmålet.

	»Der er ingen tvivl om, at jeg har fået en mere nuanceret opfattelse af muligheden for militær intervention i tilfælde af overgreb på civilbefolkningen. Jeg mener nu som før, at FN-sporet skal forfølges til det yderste. Men i dag mener jeg desuden, at der kan være ekstraordinære og fastlåste situationer, hvor et militært indgreb uden FN mandat er sidste udvej for at beskytte civilbefolkningen,« forklarer Annette Vilhelmsen i en skriftlig kommentar.

	Tilbage i 1990’erne mente SF ellers, at den daværende SR-regerings støtte til NATO’s angreb på Kosovo var i strid med folkerettten, fordi der manglede et FN-mandat. Og på SF’s landsmøde i 2009 endte en lang debat med, at der »ved ethvert militærangreb skal ligge et klart FN-mandat«.

	Året efter var tonen dog en anden.

	SF havde indledt parløbet med Socialdemokraterne, og den daværende partiformand, Villy Søvndal, forklarede på landsmødet det år, at man kunne »teoretisk forestille sig en situation, der er låst fast«. Hvilket SF så måtte forholde sig til.

	Netop disse formuleringer henviste Villy Søvndal til over for folketingsgruppen og landsledelsen, da SF efterfølgende uden større intern konflikt gik med i Libyen-krigen.

	Endelig vedtog SF så i april 2012 på landsmødet et principprogram hvori det hedder, at »SF støtter derfor som yderste konsekvens i nogle situationer, at det internationale samfund, forankret i FN, bruger militære midler for at beskytte civilbefolkninger mod overgreb«.

	Dermed forkastede landsmødedeltagerne et ændringsforslag som ville have tilføjet, at »militære operationer skal altid ske med et klart FN-mandat«.

	Gade: Min linje har sejret

	En af stillerne af ændringsforslaget var SF’s nuværende næstformand, Peter Westermann. I dag understreger Peter Westermann, at han også helst ser et FN-mandat.

	»Men der er et stykke vej derfra og til at sige, at vi lægger vores lod i et russisk eller kinesisk veto i alle konflikter. Der er sket en gradvis udvikling af FN-pagten og forståelsen af, at forpligtelsen til at beskytte civilbefolkningen vejer tungt. Den bevægelse har også præget mine overvejelser. På landsmødet havde vi en diskussion, som endte med at vi præciserede, at det internationale samfund kun kan gribe ind militært i yderste konsekvens. Den formulering stillede jeg mig tilfreds med dengang og gør det stadig,« siger Peter Westermann.

	SF’s udenrigsordfører, Steen Gade, konstaterer, at hans linje har sejret i partiet:

	»Det har bølget lidt frem og tilbage, og jeg har ikke altid været i flertal, men jeg har den fordel i dag, at vores partis politik nu også er min. Det er jo ikke forbudt i partier at have diskussioner. Men der er jo to diskussioner: Dels, hvad vi synes om, hvad andre gør. Og dels, om vi selv deltager. Sidstnævnte har vi foreløbig ingen diskussion om,« siger Steen Gade.

	Villy Søvndal oplyste onsdag, efter SF’s gruppemøde, at Danmark fortsat ikke har fået nogen anmodning om at deltage i et angreb på Syrien. Udenrigsministeren ønskede ikke at komme nærmere ind på, hvad et sådant angreb i indebærer – og hvad Danmark i givet fald kan bidrage med:

	»Jeg vil ikke kommentere en aktion, vi end ikke ved noget om på nuværende tidspunkt. Men det er klart, at man skal være både blind og døv, hvis man ikke ser, at der er gang i forberedelserne både fra amerikansk side, britisk side og så videre«.

