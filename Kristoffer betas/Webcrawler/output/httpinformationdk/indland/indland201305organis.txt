Organisationer positivt stemt over for tolkeaftale
Den brede politiske aftale om afghanske tolke, som forsvarsminister Nick Hækkerup præsenterede onsdag, får ros fra Dansk Flygtningehjælp og Amnesty. Aftalen åbner for, at afghanske tolke kan søge om asyl i Danmark
De danske soldater i Afghanistan har haft omkring 200 afghanske tolke på lønningslisten siden 2008. Nu får tolkene mulighed for at at søge asyl i Danmark. Her inspicerer de danske styrker en bygning.

De afghanske tolke, som har arbejdet for det danske forsvar i Afghanistan, har med en bred politisk aftale fået mulighed for at søge om asyl i Danmark. Dén nyhed bliver positivt modtager af Dansk Flygtningehjælp og hos Amnesty Internationals danske afdeling.»Vi synes, det er meget positivt, at man tager ansvaret for personer, som tydeligvis vil være i risiko for overgreb i Afghanistan, og giver dem mulighed for at søge asyl i Danmark,« siger asylchef hos Dansk Flygtningehjælp, Eva Singer.Juridisk konsulent i Amnesty International Claus Juul finder det ligeledes »glædeligt, at man tager ansvar for de tolke, som er havnet i vanskeligheder«.Ved en pressebriefing på Christiansborg onsdag forklarede Nick Hækkerup (S), at de danske myndigheder vil foretage en »konkret og individuel« vurdering af den enkelte tolks situation efter de gældende asylregler.»De, der vurderes til at være tilstrækkelig truet, vil kunne få asyl. De, der ikke er tilstrækkeligt truet, vil der blive fundet en anden løsning for lokalt i Afghanistan«, sagde han.Aftalen har bred politisk opbakning, og kun Dansk Folkeparti og Enhedslisten står udenfor.Bekymret for restriktiv praksisTolkeaftalen betyder, at danske udlændingemyndigheder vil sende repræsentanter til Afghanistan for at ’screene’ tolkene. De tolke, som myndighederne vurderer, er i størst fare, vil få visum til Danmark, og kan derefter søge om asyl efter den almindelige danske asylansøgningsprocedure. De tolke, som de danske udlændingemyndigheder vurderer til ikke at være tilstrækkeligt truede, vil i stedet blive tilbudt løsninger i deres hjemland. Trods Amnesty Internationals positive reaktion på aftalen, udtrykker Claus Juul bekymring for den særlige screening, som de danske myndigheder skal foretage:»Vi er bekymrede for, at der bliver anlagt en for restriktiv praksis. Hvis man efter en screening i Afghanistan bliver afvist, er man i forhold til en normal asylprocedure afskåret fra klageadgang til Flygtningenævnet og advokatbistand. Det er ikke godt nok,« siger Claus Juul.Den bekymring deler asylchef Eva Singer ikke:»Når man laver sådan en aftale, er det fordi, man har tænkt sig at give beskyttelse, og så vil jeg umiddelbart mene, at man må have tillid til, at screeningen sker i den rigtige ånd ud fra et ønske om at beskytte de tolke eller andre, der er i risikogruppen, fordi de har arbejdet i Danmark,« siger hun.Som Information fortalte i går, har fire internationale tolkeorganisationer netop sendt et åbent brev til statsminister Helle Thorning-Schmidt (S) og forsvarsminister Nick Hækkerup og bedt om, at Danmark tager ansvar for tolkene.Jørgen Christian Wind Nielsen, som er korresponderende medlem af menneskerettighedsudvalget hos International Federation of Translators – en af de fire organisationer – tager også godt imod aftalen.»Det er det, vi har arbejdet på, og det ser ud til at lykkes. Det er klart, at det bedste ville være, hvis alle tolke, som har arbejdet for Danmark, kunne få asyl, men det er nok for meget at forlange. Nu er den formaliserede mulighed tilstede, og det er i hvert fald mere end før,« siger han.Jørgen Christian Wind Nielsen deler Amnesty Internationals bekymring for de tolke, som måske vil blive afvist af Udlændingestyrelsens repræsentanter i Afghanistan:»Hvad sker der i de tilfælde, hvor de danske myndigheder er i tvivl eller ligefrem siger nej? Vi mangler at få at vide, hvordan man konkret vil håndtere det i Afghanistan.«Den danske aftale kommer dagen efter, at op til 600 afghanske tolke fik mulighed for at søge asyl i Storbritannien. For de britiskansatte tolke gælder, at de skal have været ansat efter 19. december 2012 og have arbejdet for det britiske forsvar i mindst ét år for at kunne opnå asyl.
