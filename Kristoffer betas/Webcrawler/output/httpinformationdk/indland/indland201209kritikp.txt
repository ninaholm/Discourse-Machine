Kritik af politiet efter spindoktor-sigtelse
Københavns Politi besluttede i går for anden gang at sigte en af VK-regeringens spindoktorer for at have lækket oplysninger. Professor undrer sig kraftigt over politiets ageren, som han mener er ’uheldig’. Politidirektør Johan Reimann afviser


 Københavns Politi er igen skydeskive for kritik, efter politiet i går rejste sigtelse mod tidligere spindoktor Peter Arnfeldt i sagen om Helle Thorning-Schmidts skatteafgørelse. Arnfeldt mistænkes for både at have lækket – og forsøgt at lække – den fortrolige skatteafgørelse til formiddagsaviserne BT og Ekstra Bladet.
Professor i strafferet Jørn Vester-gaard undrer sig kraftigt over politiets fremgangsmåde. For det første forstår han ikke, hvad baggrunden er for, at politiet rejser sigtelse netop nu. Desuden finder han politiets kommunikation i sagen så uklar, at den »efterlader flere spørgsmål end den besvarer«.
»Det kan godt være, at der er hold i en sigtelse mod Arnfeldt. Men det er da overraskende, at det skulle være afhøringerne for kommissionen, der har skabt grundlaget. Alle andre var jo af den opfattelse, at afhøringerne efterlod stor uklarhed, at ingen af de afhørte var særlig overbevisende, og at påstand stod imod påstand,« skriver Jørn Vestergaard i en mail, efter Information har bedt ham kommentere sigtelsen.
I sidste uge blev både Peter Arnfeldt og Ekstra Bladets journalist Jan Kjærgaard samt chefredaktør Poul Madsen afhørt af den undersøgelseskommission, som er nedsat til at granske det spegede forløb. Baggrunden er, at Ekstra Bladet har beskyldt netop Arnfeldt for at have forhandlet med avisen om at lække afgørelsen til dem. Ved afhøringerne kom det dog frem, at avisen ikke havde skudsikker dokumentation for sine beskyldninger i form af eksempelvis båndoptagelser af samtalerne med Arnfeldt. Alligevel valgte Københavns Politi altså i går at rejse sigtelse i sagen, der i modsat fald ville falde for den toårige forældelsesfrist næste søndag.
Politidirektør Johan Reimann oplyser bl.a. i en pressemeddelelse, at der efter Københavns Politis opfattelse »efter afhøringerne i Skattesagskommissionen foreligger et mistankegrundlag, der indebærer, at Peter Arnfeldt bør indrømmes den særlige retsbeskyttelse, som sigtede nyder godt af.«
En vidtløftig og halvkvædet vise
Men dén begrundelse får Jørn Vestergaard til at undre sig endnu mere:
»Det er da bagvendt at begrunde sigtelsen med, at den nærmest er rejst for Arnfeldts egen skyld, så han kan få den fulde retsbeskyttelse. En sigtelse er et alvorligt og belastende skridt, bl.a. fordi den afbryder forældelsesfristen. Så der skal være hold i mistanken. Hvordan der lige pludselig er kommet det, er svært at gennemskue. Enten havde politiet også før afhøringerne oplysninger, som ikke har været fremme, eller også skal der pludselig vises handlekraft som følge af sagens bevågenhed i offentligheden,« vurderer Jørn Vestergaard, der samtidig kritiserer politidirektørens »kommunikationsstil«.
»Pressemeddelelsen fremstår som en vidtløftig og halvkvædet vise, der efterlader flere spørgsmål, end den besvarer. Det er da uheldigt, at der på den måde åbnes en ladeport til en endeløs række af spekulationer,« lyder det fra Vestergaard.
Også professor i forvaltningsret, Michael Götze, der har fulgt skattesagen tæt, er overrasket over skridtet fra Københavns Politi.
»Det overrasker mig, at de mener, der er kommet noget frem, der styrker billedet af, at Arnfeldt har gjort noget,« siger Götze.
Johan Reimann understreger, at »sigtelsen er udtryk for, at politiet efter afhøringerne i Skattesagskommissionen mener, at der foreligger et tilstrækkeligt mistankegrundlag.«
–Vil det sige, at I udelukkende bygger sigtelsen på det, der er kommet frem under afhøringerne i kommissionen – eller har I også andre oplysninger?
»Nu vil jeg selvfølgelig ikke fortælle om indholdet af vores efterforskning, men det er sådan, at det, der fører til sigtelsen, er afhøringerne i skattekommissionen.«
– Det kan man undre sig over, for de fleste har været af den opfattelse, at afhøringerne ikke har ledt til andet end påstand mod påstand ...
»Jeg vil ikke redegøre nærmere for hverken de oplysninger eller den bevisvurdering, vi har lagt til grund,« siger Johan Reimann.
Peter Arnfeldt skriver i en mail til Information, at han er »meget overrasket« over politiets sigtelse.
»Det er mig ubegribeligt på hvilket grundlag, man rejser sigtelse nu. Jeg synes, der tegner sig en ubehagelig sammenblanding af politik og jura i denne sag,« skriver han.
Jan Kjærgaard ønskede i går ikke at kommentere sagen, mens Ekstra Bladets chefredaktør Poul Madsen sagde til TV 2 News, at han ikke havde bemærkninger til politiets beslutning.
Det er anden gang, Københavns Politi forsøger at løfte en sag om lækage mod en af VK-regeringens tidligere spindoktorer. Første gang var sagen mod tidligere spindoktor i Forsvarsministeriet Jacob Winther, som blev sigtet for at have lækket oplysninger om jægersoldaters mission i Afghanistan til TV 2.
Københavns Politi måtte dog senere opgive at rejse tiltale i sagen.

