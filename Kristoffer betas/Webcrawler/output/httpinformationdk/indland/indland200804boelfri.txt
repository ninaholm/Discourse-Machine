Boel frikender biobrændstof



 Biobrændstof skal frikendes for de stigende fødevarepriser i verden, mener EU's landbrugskommissær, Mariann Fischer Boel, og afviser en mængde tal i debatten som fejl og sortsyn. Kun en minimal brøkdel af verdensproduktionen af korn bruges til biobrændstoffer, fremhævede kommissæren på en høring på Christiansborg i går. Af en produktion på 2,1 milliarder ton korn bruges kun 0,1 milliard ton til biobrændstof. Vigtigere årsager til prisstigninger er dårlig høst i Australien, Rusland og Ukraine og stigende appetit hos en dramatisk voksende middelklasse i Indien og Kina, fremhævede Mariann Fischer Boel. 

