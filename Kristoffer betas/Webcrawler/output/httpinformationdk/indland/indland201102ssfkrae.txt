S-SF kræver ny økonomisk plan fra regeringen
Efter offentligt overforbrug på mindst 5 milliarder i 2010 kræver S og SF nu en ny økonomisk plan fra regeringen for, hvordan den i de kommende år vil leve op til EU's økonomiske henstillinger. Finansministeren afviser. EU's krav handler ikke om 2010, siger han. Men dét argument er 'juristeri' og ikke økonomisk fornuft, siger professor


Med en gentagelse af de samme angrebspunkter, som finansminister Claus Hjort Frederiksen (V) rettede mod Socialdemokraternes og SF's økonomiske politik i sommer, kræver S og SF nu en ny plan fra regeringen for, hvordan den vil overholde EU's krav og leve op til sine egne ambitioner om besparelser i det offentlige frem mod 2013.Det sker, efter at de offentlige budgetter sidste år skred med 5 milliarder kroner ifølge regeringen selv - og ifølge Nationalbanken med hele 9 milliarder.»Claus Hjort må fremlægge en ny plan hurtigst muligt. Med mindre, han lavede ren skræmmekampagne dengang, han sagde, at EU og finansmarkederne nøje holder øje med os - og at det ikke nytter med mild tale og sniksnak - så kan vi bare konstatere, at regeringens plan er sunket i grus. Nu må den vise den samme handling, som den krævede af os,« siger SF's formand Villy Søvndal med direkte adresse til den kritik, finansminister Claus Hjort Frederiksen i efteråret rettede mod S' og SF's økonomiske planer.Nulvæksten umuligDengang kritiserede Claus Hjort stærkt, at oppositionspartierne ikke var kommet med konkrete bud på, hvordan de ville leve op til EU-Kommissionens henstilling om »konsolidering af den offentlige økonomi« på i alt 1,5 procent af BNP i 2011, 2012 og 2013 - svarende til 24 mia. kroner.»Det er (...) ikke en abstrakt diskussion, og det er heller ikke et krav, man kan snakke sig ud af,« skrev han således i et debatindlæg i Politiken i august - hvor han direkte afkrævede svar fra Helle Thorning-Schmidt (S) og Villy Søvndal om, hvordan de vil finde pengene.»Saglige svar fra S-SF ville klæde og kvalificere den politiske debat. Indtil videre har vi kun set pop og uansvarlighed,« konkluderede han.Men et lignende svar afkræver Søvndal nu Claus Hjort.»Jeg skal ikke plædere for, at vi skal ned på nul procent vækst i det offentlige forbrug. Det er ikke vores forudsætninger. Men når regeringen selv har fremlagt et regnestykke, hvor nulvækst er hovedpunktet, og dén forudsætning så falder, så er det ikke oppositionen, der må levere klare svar. Det er regeringen,« siger han.Det samme siger politisk ordfører Henrik Sass Larsen fra Socialdemokraterne.»Når de offentlige udgifter er skredet med så meget, så må regeringen jo ud og hente det beløb i det kommende år. Det må da kræve en markant minusvækst i den offentlige velfærd. Dét ville da være reel forbrugeroplysning at komme med - især i et valgår,« siger han.Hjort: UhæderligtClaus Hjort Frederiksen afviser meget bastant at komme med flere planer. Han mener, at S og SF helt har misforstået, hvad EU's henstillinger går ud på.»Nu må de til at sætte sig ind i, hvordan reglerne er. Det er en håbløs, uhæderlig og uværdig måde at forsøge at fremstille regeringens politik på,« siger han.Claus Hjort henviser til, at EU-Kommissionen i januar blåstemplede den række tiltag, som regeringen har gennemført. Og allervigtigst: At EU's henstillinger ikke drejer sig om at stramme økonomien i 2010 - men om, at man strammer med i alt 1,5 pct. af BNP i 2011, 2012 og 2013.»Og det er lige præcis det, vi har gjort. Vi har indført et betinget bloktilskud. Vi har lavet sanktioner, sådan at 60 pct. af budgetoverskridelser skal betales af den enkelte kommune. Vi har lavet politisk godkendte halvårsregnskaber. Hverken Villy Søvndal eller nogen professor kan vide noget om, hvordan det offentlige forbrug vil udvikle sig,« siger Claus Hjort Frederiksen med direkte adresse til flere professorer, der tirsdag i Politiken advarede mod Danmarks kollisionskurs med EU-henstillingerne.Én af dem var professor på Aarhus Universitet Bo Sandemann Rasmussen. Han betegner det lige ud som »juristeri«, når finansministeren argumenterer med, at henstillingen kun gælder, hvad Danmark foretager sig i 2011, 2012 og 2013.»Det er muligt, at henstillingen er formuleret på en måde, så man kan sige, at man formelt stadig overholder den. Men realøkonomisk er der en stor forskel. Underskuddet i 2010 blev jo større, end man regnede med, da henstillingen kom - og dermed har hele udgangspunktet ændret sig,« siger han og fastholder, at regeringen er nødt til at komme med ekstraordinære tiltag, hvis de skal nå saldomålet i 2013.»At et overforbrug i 2010 ingen betydning skulle have, ville omvendt betyde, at Danmark - hvis vi havde gennemført meget omfattende besparelser og nået målene allerede i 2010 - stadig var nødt til at gennemføre henstillingens sparekrav i de kommende år,« siger han.
