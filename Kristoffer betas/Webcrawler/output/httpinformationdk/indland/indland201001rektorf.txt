Rektorformand: Giv plads til politisk ukorrekt forskning
Den stigende andel konkurrenceudsatte midler øger den politiske styring af forskningen, mener formanden for universitetsrektorerne. Jens Oddershede opfordrer sine rektorkolleger til at give plads til den politisk ukorrekte forskning


 Efter en række forskere har talt åbent om konsekvenserne af deres politisk kontroversielle forskningsresultater, lyder der nu en klar advarsel til universitetsledelserne fra rektorformand, Jens Oddershede: Værn om forskningsfriheden og husk at give plads til de politisk ukorrekte forskere:
»Jeg tror, at der er forskere, der føler sig generet af, at nogle sandheder er mere politik korrekte end andre. Jeg håber ikke, at det afholder dem fra, at komme med de rigtige konklusioner,« siger han og tilføjer:
»Det tog lang tid før den katolske kirke accepterede tyngdekraften - sandheden kan være ilde hørt. Men det er som regel forskerne der med tiden kommer frem med deres sandhed.«
Jens Oddershede vil ikke forholde sig til de konkrete eksempler, som blandt andet handler om kampen om klimaforskningen og omstridte psykologiprofessor Helmuth Nyborgs forskning i sammenhæng mellem køn og intelligens.
»Men ledelserne skal være opmærksom på ikke at sætte hensyn til branding af deres universitet højere end hensynet til den fri forskning,« lyder opfordringen fra rektorformanden.
Politisk bestilling
At en stadig stigende andel af forskningsmidlerne er konkurrenceudsatte, betyder ifølge Oddershede, at politikerne har stor indflydelse på, hvad deres forskes i. Det giver mindre plads til de politisk ukorrekte resultater:
»Jeg er naturligvis lidt skeptisk over for, at en stor del af midlerne skal konkurrenceudsættes - det er den meget direkte måde at forhindre, at en bestemt slags forskning kommer ud. Hvis der er noget, vi ikke ønsker, støtter vi det ikke,« lyder det fra rektormanden.
Men ifølge Oddershede er der ingen garanti i, at give pengene direkte til universiteterne:
»Der er også en risiko for, at universitetsledelserne lader sig vejlede af den politiske korrekthed,« siger han og tilføjer om de stærke behov for, at universiteterne i den stigende konkurrence brander sig:
»Man skal være meget opmærksom på, at de enkelte universiteters ønske om at brande sig, ikke betyder, at nogle ikke får penge, så de kan komme til orde.
Netop hensynet til en klimapolitisk korrekthed var ifølge lektor på Niels Bohr Instituttet ved Københavns Universitet, Bjarne Andresen, medvirkende årsag til, at institutledelsen gik ind i en sag om et 10 år gammel klimatnotat.
Institutledelsen har afvist den påstand og forklaret sig med, at der var for mange fejl i notatet, der stillede spørgsmål ved andelen af den menneskeskabte opvarmning af kloden.
Rektor på Københavns Universitet, Ralf Hemmingsen, har ikke ønsket at kommentere den konkrete sag eller risikoen ved, at den politiske korrekthed dominerer forskningen i øvrigt. Men i et svar til den universitetsevaluering, der netop er gennemført af et internationalt panel, påpeger også KU risikoen for, at den større andel konkurrenceudsatte midler truer den fri forskning.
Venner med ministeren
Rektor på Aalborg Universitet, Finn Kjærsdam,  peger på, at ca. halvdelen af de universitetsansatte er ansat ved finansiering af eksterne midler til bestemte projekter.
»Og de har intet at skulle have sagt i forhold til, hvilke områder de forsker i, eller hvilke metoder der bliver brugt,« siger han.
Bortset fra Det Fri Forskningsråd er de eksterne midler bundet på bestemte opgaver:
»Man kan sige, at halvdelen er forskningen er politisk korrekt - eller i hvert fald politisk bestemt,« siger Finn Kjærsdam og tilføjer:
»Det er på sin vis fair nok, at de folkevalgte politikere, der deler penge ud, men man får ikke nødvendigvis de fremmeste resultater.«
Selvom der ifølge Finn Kjærsdam er plads til politisk ukorrekte forskere, påpeger han, at universitetsledelserne er under et politisk pres.
»Vi ved jo godt, at ministeriet skal godkende det ene og det andet, og det må for ledelsen professionelt føre til, at man ikke lægger sig ud med en minister fire dage før man skal have en godkendelse,« siger han med henvisning til, at rektorerne vil undlade at kaste sig ind i bestemte debatter, hvis de ved, at det vil støde ministeren.
»Vi har så kæmpet for gruppeeksamen, selv om det er politisk ukorrekt. Men det er hjerteblod for os,« siger AAU-rektoren.
Misforståede genier
Selv om Jens Oddershede altså nedgiver, at de politiske ukorrekte forskere kan blive presset i systemet, ser han ikke oplagte løsnings-muligheder:
»Og somme tider må man vende skråen og tænke modsat. Man skal passe på ikke at komme i en situation, hvor man giver penge til noget, bare fordi det er politisk ukorrekt. For der er også en del misforståede genier derude,« siger han og pointerer, at han ikke sigter til nogle af de forskere, Information har talt med.
»Men hvis en forsker kom til mig og bad om penge til at dokumentere, at rygning ikke er skadeligt, ville jeg afvise ham. Ikke fordi det er politisk ukorrekt, men fordi der findes så megen dokumentation for, at det modsatte er tilfældet,« siger Jens Oddershede.
Information har forgæves forsøgt at få en kommentar fra rektor på Aarhus Universitet, Lauritz B. Holm-Nielsen.


