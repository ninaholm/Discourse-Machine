Løkkes milliarder har ikke ført til kortere ventetider
De offentlige udgifter til privathospitaler er mere end tredoblet siden 2005. Alligevel er ventetiden på en operation den samme. Løkkes (V) behandlingsgarantier og skattefri sygeforsikringer har ført til overbehandling og øget pres på sundhedsudgifterne, siger sundhedsøkonomer
At den aldrende danske befolkning kræver mere behandling, er én af forklaringerne på, at udgifterne til privathospitaler er tredoblet uden at ventelisterne er bragt ned. Men overbehandling er en anden årsag, påpeger en sundhedsøkonom.


 Flere års offentlige milliardinvesteringer i den private sundhedsindustri har ikke ført til kortere ventetid på operationer. Kortere ventetid har ellers været et af regeringens hovedargumenter for at opdyrke et marked for privathospitaler, men de sidste fem år har ventetiden holdt sig stabilt på omkring to måneder. Det viser tal fra Sundhedsstyrelsen.
Regeringen har haft en naiv tro på, at man kunne betale sig fra ventelister, mener professor i sundhedsøkonomi på Aalborg Universitet Lars Ehlers.
»Man kan ikke forestille sig en verden uden ventelister, for der findes ikke noget endeligt behov. Derfor bliver man nødt til at have nogle faste kriterier for, hvornår man kan henvise til behandling, ellers er det bare et rent tagselvbord for læger og patienter,« siger Lars Ehlers.
Det samme siger overvismand Hans Jørgen Whitta-Jacobsen fra Københavns Universitet. Efterspørgslen på sundhed er ikke afhængig af vores behov, men af vores forventninger.
»Sundhedsydelser er et luksusgode, hvor efterspørgslen stiger relativt mere, end vores rigdom gør,« siger Hans Jørgen Whitta-Jacobsen, der sammen med det økonomiske råd udgav en rapport om sundhedsområdet sidste efterår.
Rapporten konkluderede, at regeringens fokus på at nedbringe ventetiderne har skabt et system, hvor det er efterspørgslen, som sætter grænserne, frem for at man prioriterer efter de midler, der er til rådighed.
Stolt Løkke
På sit ugentlige pressemøde afviste Lars Løkke Rasmussen (V) i går, at der er noget at komme efter i forhold til det private sygehusmarked, som han selv var med til at fremme, da han var indenrigs- og sundhedsminister.
»På sygehusene er der ikke stukket noget under stolen. Tværtimod. Jeg er stolt over at have gjort op med et forkvaklet system, som betød, at folk måtte stå på ventelister,« sagde statsministeren.
I alt har regeringen investeret ni milliarder i det private sundhedsmarked siden 2001, konkluderer Ugebrevet Mandag Morgen i en ny analyse. I den beregning indgår både behandlingsgarantien, der har givet patienter ret til behandling på privathospitaler på det offentliges regning, og de skattefri arbejdsgiverbetalte sundhedsforsikringer.
Fra 2001 til 2005 faldt ventetiden på operationer 30 dage, men siden er udviklingen gået i stå. I 2005 var den gennemsnitlige ventetid på 57 dage, i år er ventetiden på 62 dage. I samme periode er de offentlige udgifter til privathospitalerne tredoblet.
Som det er tilfældet med de stigende udgifter på det offentlige sundhedsområde, er en del af forklaringen på de voksende udgifter, at der er kommet nye dyre behandlingsformer til, og at den aldrende danske befolkning kræver mere behandling. Men en anden forklaring kan også være decideret overbehandling, vurderer professor Lars Ehlers.
»Man kunne godt få en grim tanke om, at nogen har en interesse i at holde gang i ventelisterne. Hvis der ikke er noget incitament til at begrænse behandlingsomfanget, så vil nogle muligvis blive overbehandlet. Nogle gange kan det være meget fornuftigt, at der er en vis ventetid, så man ikke behandler lidelser, der går i sig selv,« siger Lars Ehlers.
Skred i behovet
Alene de skattefri sundhedsforsikringer fører til operationer for 900 millioner kr. om året på privathospitaler. Formand for Danske Patienter Lars Engberg mener, at der her kan være sket et skred mht., hvor syg man skal være for at blive opereret.
»Når folk kommer med en forsikring, er det lettere at fastslå den objektive ret til at blive behandlet end den subjektive vurdering af behovet for at blive behandlet,« siger Lars Engberg og efterlyser en decideret undersøgelse af området.
Hidtil har det mest håndfaste bevis været klager fra en række læger, der mener, at flere patienter i det private bliver behandlet uden grund. Men det billede kan formand for Brancheforeningen for Privathospitaler og Klinikker Bent Wulff Jakobsen ikke genkende.
»Ingen har lyst til at tilbyde behandling, medmindre man tror, patienten får det bedre af det. Jeg kender ikke til det, men vil gerne se dokumentation for påstanden,« siger Bent Wulff Jakobsen.
For at undgå påstande som denne opfordrer han til, at læger fra det offentlige og det private aftaler en række standardkriterier for at henvise til behandling.
Og det er netop et af forslagene i oppositionens forslag til en ny behandlingsgaranti, siger SF's sundhedsordfører Jonas Dahl. Kriterierne skal også definere, hvor akutte de forskellige lidelser er, så der reelt bliver tale om en differentieret garanti afhængig af lidelsen.
»Der er meget stor forskel på kræft og knyster. Der er et behov for at prioritere, så man kan bringe ventelisterne på akutte og livstruende sygdomme markant ned. Og så kan det godt være, man må vente en ekstra uge på at få opereret sin springfinger. Men det skal ske på baggrund af en lægefaglig vurdering og ikke på baggrund af, hvem der har en sundhedsforsikring,« siger Jonas Dahl, der vil afskaffe skattefritagelsen på sundhedsforsikringer.  Formand for Folketingets Sundhedsudvalg Preben Rudiengaard (V) mener ikke, man har brugt uforholdsmæssigt mange penge på sundhedsområdet de sidste år, og han har tiltro til, at ingen læger henviser patienter til overbehandling.
»Man må bare sige, at de sidste ti år er der flere og flere mennesker, som ikke vil acceptere at gå rundt med skavanker. Det er en kulturændring i befolkningen og det vil vare ved de næste mange år. Folk vil have den nyeste og den bedste behandling, og det mener jeg også, de har krav på for deres skattekroner,« siger Preben Rudiengaard, der forudser, at sundhedsudgifterne vil stige endnu mere i fremtiden.


