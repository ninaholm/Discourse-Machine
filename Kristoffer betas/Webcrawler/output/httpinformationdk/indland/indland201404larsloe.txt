Lars Løkkes klimafond underpræsterer
De seneste år har klimaorganisationen GGGI’s projekter været plaget af underforbrug. Det betyder, at organisationen ikke har lavet det, den skulle, forklarer ekspert


 
	Mens Danmark de seneste tre år har støttet Global Green Growth Institute (GGGI) med i alt 90 millioner bistandskroner, har klimaorganisationen haft store problemer med at få brugt sine penge på grønne projekter. Reelt betyder det, at GGGI ikke har udført store dele af de aktiviteter, den havde planlagt, forklarer Christian Bjørnskov, der er professor ved Aarhus Universitet og ekspert i udviklingsøkonomi.

	»Det er forbløffende, hvor lidt de har formået at få sat i gang. Det er ganske alvorligt. Man må kon- kludere, at her har vi en organisation, der har meget vanskeligt ved at få ting til at ske,« siger Christian Bjørnskov.

	I 2012 brugte afdelingen Green Growth Planning & Implementation, som står for hovedparten af projekterne og er organisationens klart største budgetpost, kun cirka 10 millioner af de 27 millioner amerikanske dollar, som var afsat. Et underforbrug på 62 procent.

	Det fremgår af et dokument, Information har fået aktindsigt i gennem norske myndigheder.

	I 2013 havde organisationen ligeledes problemer med projekterne, der primært handler om at yde rådgivning til udviklingslande, som ønsker at forene høje vækstrater med lave CO2-udslip.

	GGGI: en børnesygdom

	Det er ikke lykkedes Information at få sat endelige tal på, men af en arbejdsplan, som blev forelagt GGGI’s bestyrelse i december, fremgår det, at GGGI har nedjusteret budgettet markant på 14 af 30 nævnte projekter som følge af »forsinkelser«.

	Til gengæld er budgettet blevet opjusteret for et par projekter, som ifølge GGGI går over forventning.

	Information har tidligere beskrevet, at projektet i Etiopien, der af danske ministre er blevet fremhævet som GGGI’s succeshistorie, ifølge en revision kun havde brugt 14 procent af de afsatte midler. Men nu viser det sig altså, at det er »et gennemgående problem for organisationen«, som Christian Bjørnskov formulerer det.

	GGGI begrunder i en mail til Information dette års forsinkelser med, at flere donorer ikke har leveret støtte til tiden. Man er til gengæld næsten lykkedes med at bruge de penge, som rent faktisk er kommet ind, lyder det.

	»GGGI er en ny organisation. Alle opstartende organisationer står over for en enorm mængde af vækst- relaterede problemer og usikkerheder i de tidlige år. Det indbefatter usikkerheder omkring tidsplaner for støtte, hvilket nødvendiggør en forsigtig udgifts- og allokeringsplan, som skal være klar til at absorbere uforudsete omstændigheder omkring støtte, inclusive forsinkelser«, skriver GGGI.

	Handels- og udviklingsminister Mogens Jensen (S) har meldt ud, at den danske regering ønsker at forny støtten til GGGI.

	Ministeren er i dag kaldt i samråd om det spørgsmål.

