Næse på vej til Lene Espersen
Trods oppositionens krav om en uafhængig undersøgelse vil Dansk Folkeparti og Liberal Alliance næppe strække sig længere end til at give en 'næse' til udenrigsministeren i sygehussagen. Tidligere sundhedsminister Jakob Axel Nielsen står også til kritik
Både Lene Espersen og Jakob Axel Nielsen ser ud til at få kritik af Folketinget for deres roller   i sagen om overbetaling af privathospitaler.


 Det bliver næppe til mere end en irettesættende 'næse' til udenrigsminister Lene Espersen (K), der i dag i et samråd i Folketingets Finansudvalg skal forklare, hvorfor hun ikke gav fyldestgørende svar til Folketinget i sagen om overbetaling af privathospitalerne. Oppositionen kræver en uafhængig undersøgelseskommission - men det vil være at skyde over målet, siger formand for finansudvalget Kristian Thulesen Dahl (DF).
»Før vi tager så dyrt og tungt et værktøj i brug som en undersøgelseskommission, skal vi være sikre på, at der ikke er anden udvej for at undersøge en sag til bunds. I forhold til denne sag er der ikke noget, der tyder på, at vi ikke kan få den afdækket ved ganske almindeligt politisk arbejde,« siger han.
Dermed bliver det Liberal Alliances afgørelse, om sagen skal ende med en kritik af Lene Espersen - eller om sagen skal undersøges grundigere af en kommission. Simon Emil Ammitzbøll (LA) understreger, at partiet »ikke vil tage endelig stilling, før det sidste samråd er afholdt i denne sag«. Men samtidig er det ikke ham, der efterlyser svar på ubesvarede spørgsmål i sagen.
»Der er nogle partier - ikke så meget os selv - som mener, at man skal have afklaret en række spørgsmål. Og de må så blive afklaret først, før vi kan tage stilling,« siger Ammitzbøll.
To forskellige svar
Det er Morten Bødskov (S), der har kaldt Lene Espersen i samråd for at få svar på, hvem der hjalp hende til at konkludere, at man kan sætte taksten til privathospitalerne ned med 25 procent, som hun sagde til Politiken den 21. marts 2009.
Meldingen var opsigtsvækkende, fordi Sundhedsministeriet på det tidspunkt var i fuld gang med et udredningsarbejde om betalingen til privathospitalerne. Men Lene Espersen nægtede over for Folketinget, at daværende sundhedsminister Jakob Axel Nielsen (K) havde hjulpet hende frem til hendes konklusion. Jakob Axel Nielsen selv sagde imidlertid det modsatte i et samråd samme dag. Det var i maj 2009.
Da sagen begyndte at rulle igen i september i år, fremlagde Sundhedsministeriet en mail fra sundhedsministerens tidligere presserådgiver, Frank Korsholm, der viser, at der har været tæt kontakt mellem Jakob Axel Nielsen og Lene Espersen i sagen. Og ifølge en medarbejder i Økonomi- og Erhvervsministeriet forsøgte Espersens egen særlige rådgiver, Morten Langager, i modstrid med loven at få slettet mailkorres- pondance mellem de to ministerier i sagen.
Samtidig har nuværende sundhedsminister Bertel  Haarder (V) måtte beklage over for rigsrevisor Henrik Otbo, at ministeriet ikke udleverede det omdiskuterede udredningsarbejde, selv om Otbo gentagne gange bad om det i forbindelse med sin undersøgelse af betalingen til privathospitalerne.
Også næse til Nielsen
Lene Espersen har selv i et brev erkendt, at hun svarede ukorrekt til Folketinget. Alligevel mener Socialdemokraternes finansordfører, Morten Bødskov, at hun ikke har svaret på alle spørgsmål i sagen.
»Vi skal have et klart svar fra hende om, hvorfra hun vidste, at der havde fundet en overbetaling sted på 25 pct. Det er stadig noget uklart. Og vi skal høre hende, om det har været de dokumenter, som både statsministeren og sundhedsministeren benægter overhovedet at have set,« siger han.
Uanset hvilket svar, Lene Espersen giver i samrådet, får historien næppe nogen afslutning i dag. Også statsminister Lars Løkke Rasmussen (V) er indkaldt til samråd.
Og selv om Jakob Axel  Nielsen ikke længere er sundhedsminister, slipper han ikke for en 'næse', siger Kristian Thulesen Dahl:
»Der ser ud til både at være grundlag for kritik af den tidligere sundhedsminister og den nuværende udenrigsminister.«


