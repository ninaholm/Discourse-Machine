Skoleleder: Statsministeren sender et vigtigt signal til folkeskolen
Information har bedt en københavnsk skoleleder lave en ønskeliste til den kommende folkeskolereform. Selv om skolelederen og statsministeren peger på forskellige ting, vækker regeringens fokus på folkeskolen begejstring
Guldberg Skole på Nørrebro fokuserer allerede meget på, at lærerne bruger forskellige undervisningsmetoder, men flere undervisningstimer står ikke øverst på skolelederens ønskeseddel.

Det er en rødkindet dreng i blå vindjakke og Trigger-støvler, som viser Informations udsendte gennem skolegården på Guldberg Skole på Nørrebro.»Derhenne hvor alle mennesker står, skal I dreje skarpt til højre og gå ind, for derinde sidder Uwe,« siger drengen og peger op mod bygning A, hvor skolens leder, Uwe Herter, har kontor.Uwe Herters kontor har store vinduer ud mod skolegården. Klokken er fem minutter i tolv, og eleverne holder frikvarter. Fra vinduespartiet kan man se nogle af de yngste elever samle efterårsblade i spande, mens andre spiller fodbold.Om lidt holder statsminister Helle Thorning-Schmidt (S) sin åbningstale i Folketinget. En tale, der blandt andet kommer til at handle om de store linjer i den kommende reform af folkeskolen.På Uwe Herters skrivebord ligger der en liste over hans ønsker til, hvad folkeskolereformen skal indeholde.»Mine ønsker til reformen skal sikre større fleksibilitet, mere efteruddannelse til lærerne og mindre bureaukrati,« siger Uwe Herter.Han vender sig om og trækker en mappe ud af reolen bag sig. Den indeholder en kopi af de aktivitetsplaner, lærerne hvert år skal leve op til.»Heri er hvert minut af lærernes skoleår beskrevet, og skal der dispenseres fra det, skal det varsles først. Det virker meget rigidt og giver ikke skolerne plads til frihed,« siger han og forsætter:»Folkeskolen er stadig formet af en gammel industritænkning med skemaer for det hele. Hvis den tænkning skal ændres, skal det ske fra politisk hold,« siger Uwe Herter.Matematik i værkstedetDet er den tænkning, han håber, regeringen nu for alvor vil bryde.Computerskærmen på hans bord streamer livebilleder fra Folketingets åbning. Ordet er netop blevet givet til statsministeren, som træder op på talerstolen og indleder åbningstalen. Uwe Herter læner sig tilbage i kontorstolen og lytter. Foran ham ligger en papirblok, som han noterer ned på, mens statsministeren taler om regeringens vision for folkeskolen.»Jeg vil invitere jer med indenfor i fremtidens skole,« siger hun fra talerstolen.»Lad os tage en dreng på 13 år, der går i 7. klasse. Han kan f.eks. hedde Emil. Og skoledagen kan f.eks. starte med matematik. Klassen lærer om vinkler, grader og procenter,« siger statsministeren og forsætter:»Matematikken er flyttet fra klasselokalet til skolens værksted. Her er Emil i gang med at bygge et fuglehus. Lugten af træ, lyden af saven, den rette vinkel på fuglehusets tag – det får Pythagoras’ sætning til at hænge bedre fast,« siger hun og peger på, at flere undervisningstimer og mere bevægelse i undervisningen er centrale elementer i regeringens udspil til en ny skolereform.Statsministeren runder sin tale af og træder ned fra talerstolen. Uwe Herter stopper streamingen og indskyder som det første, at han er glad for, at folkeskolen får lov til at fylde så meget i åbningstalen.Statsministeren varsler bl.a. flere undervisningstimer, men det står ikke på skolelederen ønskeseddel. Uwe Herter mener ikke, at elever nødvendigvis lærer mere af at få flere timer. Børn lærer forskelligt, og det er der, den virkelige udfordring ligger, mener han.»Som jeg ser det, er en af skolens største udfordringer, at der skal være variation i undervisningsmetoden, så man rammer flest muligt børn. Hvis man ikke gør det, er det jo kun dem, der er gode til at sidde stille på deres bagdel og lære, som bliver bedre af at få flere timer,« siger han.Mere frihed på vejSelv om punkterne på Uwe Herters ønskeliste ikke er identiske med dem, statsministeren i sin tale præsenterede, er han begejstret for regeringens nye fokus på folkeskolen. Uwe Herter synes, talen lugter af, at der er mere frihed på vej til skolerne.»Fremtidens skoledag, som statsministeren skitserer, kan jo kun lade sig gøre, hvis skolesystemet får lov til at blive mere fleksibelt, end det er nu,« siger Uwe Herter og forsætter:»Og det trænger det til. Jeg tog mig selv i at sidde om tænke: ’Gad vide, om sløjdlokalet overhovedet er ledigt’, da statsministeren fortalte, hvordan matematikundervisningen blev flyttet til sløjdlokalet,« siger Uwe Herter og smiler.Guldberg Skole fokuserer allerede meget på, at lærerne bruger forskellige undervisningsmetoder. ’Skolen i skoven’ er et projekt, hvor eleverne i første og anden klasse én gang om ugen flytter undervisningen ud i skoven. Det giver eleverne mulighed for at lære med både hoved og krop.»Når vi introducerer sådan nogle ting, kan vi godt møde skepsis fra forældrene, som tvivler på, om børnene lærer noget af at rende rundt i en skov,« fortæller Uwe Herter.»Som jeg hører statsministerens tale, synes jeg faktisk, hun er med til at blåstemple, at det er fremtidens måde at undervise på. Sad der en forældre inde i Folketingssalen under hendes åbningstale, ville han sige: ’Ja ja, det er fint, at Emil får lov til at save nede i sløjd, men bliver han god til matematik af det?’« siger Uwe Herter og parodierer et forældrespørgsmål, han tilsyneladende har fået mange gange.»Jeg håber, regeringens kurs blåstempler, at nye undervisningsmetoder er vejen frem, hvis man vil have flere børn med i undervisningen. Ikke alle lærer noget af at sidde pænt på en stol og skrive bogstaver.«
