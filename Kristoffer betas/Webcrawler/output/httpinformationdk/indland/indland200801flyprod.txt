Flyproducent fastsætter pris på kampfly
Så kom prisen på det svenske kampfly Gripen. Det kommer til at koste den danske stat 458 millioner kroner stykket - alt inklusive
22 milliarder kroner skal flyproducenten Saab have fra den danske stat for 48 nye kampfly.

Den svenske flyproducent Saab har nu for første gang fastsat en pris på sit kampfly Gripen, der er med i konkurrencen om at skulle afløse de udtjente danske F16-fly.458 millioner kroner kommer et fly til at koste. Prisen er en såkaldt Life Cycle Cost, hvilket dækker både træning og uddannelse af piloter, simulatorer og driftsomkostninger i 20 år. I alt tilbyder Gripen 48 nye kampfly til en samlet pris på 22 milliarder kroner."Vi kan stort set handle i morgen, hvis det skal være," siger Johan Landin, der er dansk kampagnedirektør for den svenske flyproducent Saabs salgsselskab, Gripen International, til Ingeniøren.I kølvandet på udmeldingen fra Gripen, opfordrer SF's forsvarsordfører, Holger K. Nielsen, nu regeringen til også at kræve en pris fra Lockheed Martin, producenten bag Joint Strike Fighter-flyet (JSF)."At vi har fået en pris fra Gripen, stiller jo store krav til, at JSF gør det samme," siger Holger K. Nielsen.Der har været stor usikkerhed omkring prisen på JSF-flyet, som Danmark allerede har investeret et milliardbeløb i.Stille og roligtSocialdemokraternes forsvarsordfører, John Dyrby, mener dog ikke, at udmeldingen fra Gripen skal bruges til at presse JSF til at melde en pris ud."Nu tager vi det stille og roligt. Tiden er ikke moden til at kræve en endelig pris. Det er vigtigere, at vi i Forsvarskommissionen bliver enige om, hvilke fly, vi har behov for i fremtiden," siger John Dyrby.Den nyligt nedsatte Forsvarskommission skal aflægge rapport primo 2009, og først derefter skal politikerne træffe den endelige beslutning om indkøb af nye kampfly.Også hos Venstre maner man til besindighed:"Det er da venligt, at Gripen kommer med en pris. Men det får os ikke til at sætte en kuglepen på papiret tidligere af den grund," siger Karsten Nonbo, forsvarsordfører for Venstre.Både Nonbo og Dyrby understreger, at alt endnu er i spil omkring indkøb af nye kampfly, trods den danske stats investeringer i udviklingen af JSF.
