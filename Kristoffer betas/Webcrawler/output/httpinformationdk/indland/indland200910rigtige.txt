Den rigtige mand med de forkerte armbevægelser
Thomas Beckers pludselige farvel til Klimaministeriet er stof for konspirationsteoretikere. Men efter alt at dømme er det mere gentagne kultursammenstød mellem ham og hans departementschef, der er årsagen
Thomas Becker - her på Bali i december 2007, hvor mødet i København til december faldt på plads - rejste kloden tynd med klimaministeren.

Det er konspirationsteoretikernes dag på Christiansborg i dag.I dag skal klimaminister Connie Hedegaard (K) nemlig for første gang stå skoleret i et samråd for Folketingets Miljøudvalg og give svar på, hvordan hun to måneder inden klimatopmødet i København kunne miste sin absolutte topklimaforhandler, Thomas Becker.Særligt klare svar skal politikerne ikke forvente. Connie Hedegaard - hvis søn har været venner med Beckers søn siden børnehaveklassen - har erklæret sig inhabil i sagen, der ifølge ministeriet er rent »adminstrativ«. Og dermed vil konspirationsteorierne helt sikkert svirre videre på Christiansborg.Nogle går på, at Thomas Becker blev ofret i en magtkamp mellem ham, flere ministerier og hans egen departementschef, Thomas Egebo. Andre, at han gik i vrede. Og alle teorierne er enige om, at striden mellem Thomas Becker og hans ministerium ikke bare har handlet om det overforbrug og den sjuskede bilagsførsel, som Becker fik en skriftlig advarsel for i foråret.Ifølge vurderinger, som en række kilder i centraladministrationen samt omkring Thomas Becker og Klimaministeriet giver til Information, er forklaringen på Thomas Beckers farvel nu formentlig ikke den helt store konspiration. Snarere en blanding af et massivt kultursammenstød, en intern uenighed om ministeriets prioriteringer - og nogle bilagsregler, der ikke er så »bare« endda.Store armbevægelserAlle, der beskriver Thomas Becker, taler om en stor, udadvent og flamboyant mand, der på ingen måde er sindbilledet på en grå embedsmand. Det var ham, der i sin tid udklækkede ideen om, at Danmark skulle have klimatopmødet til København.Og da Klimaministeriet blev oprettet, hev han en række medarbejdere med sig over fra Miljøministeriet til »området for globalt klima« - det hold af medarbejdere og forhandlere, der i de seneste år konstant har været på farten for at gøde jorden for topmødet.Stemningen og holdfølelsen, den karismatiske Becker skabte omkring sig, var unik i centraladministrationen. En kilde beskriver det som helt »sekt-agtigt« i holdets tro på sig selv og på de brændende ambitioner om en stærk klimaaftale, som de arbejdede for. Lige så dreven og taktisk fremragende en forhandler, Becker var, lige så store armbevægelser havde han, når resultater skulle fejres.Han lagde ikke fingre imellem, når han skulle sige sin uforbeholdne mening om embedsmænd fra f.eks. Udenrigsministeriet. Og allerede på klimatopmødet på Bali i 2007 kunne mærkes en begyndende rivalisering mellem ham og Statsministeriets klima-topforhandler Bo Lidegaard.TakketalenSåledes blev Lidegaard ifølge en kilde rasende over, at Becker i Connie Hedegaards fravær til en afsluttende reception valgte at holde takketalen for den danske delegation - i stedet for at lade Lidegaard gøre det.Ingen af dem, som Information har talt med, tror, at sådanne uoverenstemmelser er grunden til Beckers farvel. Men det har i hvert fald ikke ligefrem givet ham venner på Slotsholmen.Kulturen omkring den utraditionelle Thomas Becker er det stik modsatte af kulturen i Transportministeriet, hvor departementschef Thomas Egebo blev hentet fra - sammen med hele energidelen af Klima- og Energiministeriet. Hér er trafikministrene kommet og gået, mens departementschefen har haft den fulde kontrol. Tidligere transportminister Flemming Hansen (K) har beskrevet, hvordan Thomas Egebo fik besked, hver gang ministeren ringede f.eks. en DSB-generaldirektør op - så han kunne stå klar til at forhøre sig om samtalen, så snart den var overstået.Og flere kilder beskriver, hvordan det allerede meget hurtigt kom til gnidninger mellem Egebo og Becker - både på det indholdsmæssige og på det administrative.I december sidste år rettede Rigsrevisionen en skarp kritik mod ministeriet for rod i rejse- og bilagsregnskabet - og det var en alvorlig sag for Thomas Egebo. Dét er det for alle departementschefer i danske ministerier. Så efterfølgende blev der strammet gevaldigt op. Thomas Becker fik en skriftlig advarsel - og også flere medarbejdere i hans afdeling måtte stå skoleret på grund af manglende bilag og angiveligt overforbrug.Oplevet som en hetzDe 40 medarbejdere, der for manges vedkommende er på farten over halvdelen af året til forhandlinger, hvor de knokler i døgndrift, oplevede det som en hetz.De endte med at skrive en samlet protest til Thomas Egebo - men selv om de ifølge ministeriet nu skulle være sikret bedre HK-bistand, oplyste flere til DR i søndags, at det ikke var blevet bedre.Gnidningerne mellem Becker og Egebo er fortsat helt frem til, at Becker valgte at gå i sidste uge. Og ifølge Informations oplysninger handler uenighederne ikke kun om bilag - men også om konkrete prioriteringer i forhold til, hvordan arbejdet op til klimatopmødet skal tilrettelægges.Men hvad, der i sidste ende udløste Thomas Beckers afgang, er stadig stof for konspirationsteoretikere.
