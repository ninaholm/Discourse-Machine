Næsten ingen bruger Positivlisten
Positivlisten er til for at tiltrække kvalificeret arbejdskraft, men meget få søger efter den. I stedet benytter de fleste andre ordninger, hvor kravene er færre


 Den er til for at tiltrække kvalificeret arbejdskraft til Danmark. Har man en uddannelse og en aftale om et job inden for et af de erhverv, hvor der er mangel på arbejdskraft, kan man hurtigt og nemt få ophold i Danmark efter Positivlisten. Men der er utrolig få, der søger til Danmark efter Positivlisten. I stedet benytter mange sig af andre ordninger, hvor der er færre krav, man skal opfylde.
Ifølge de seneste tal fra Udlændingestyrelsen var der i 2011 kun 94 personer, der fik opholdstilladelse efter Positivlisten. Det svarer til to pct. af de 4.280 personer, der i alt fik en opholdstilladelse på erhvervsområdet. I stedet søger mange efter f.eks. Beløbsordningen.
»Der er flere, der bruger Beløbsordningen, fordi den er lettere at opfylde kravene til. Du skal bare tjene 375.000 kr. om året for at få en tilladelse, og så er der ingen grund til at bruge tid på at dokumentere uddannelse osv., hverken fra vores eller ansøgerens side,« siger Inge Bruhn Thomsen, der er vicedirektør i Styrelsen for Fastholdelse og Rekruttering under Beskæftigelsesministeriet.
I 2011 fik i alt 2.233 ophold efter Beløbsordningen. Eneste krav er, at man har et job, hvor man som sagt tjener over 375.000 kr. om året. Udover Beløbsordningen benytter mange sig også af Greencard-ordningen, der er et pointsystem, hvor man opnår point efter f.eks. uddannelse, sprogfærdigheder og arbejdserfaring.
Inge Bruhn Thomsen vurderer, at en stor del af dem, der får ophold efter Beløbsordningen, også ville kunne få ophold efter Positivlisten:
»En del af dem, der kommer ind på beløbsordningen er f.eks. uddannede ingeniører og dermed ville de givetvis også kunne få ophold efter Positivlisten,« siger Inge Bruhn Thomsen.
Som arbejdsmarkedschef i Dansk Erhverv Ole Steen Olsen sagde i gårsdagens Information, oplever han da også, at man virksomheder benytter sig af andre ordninger, når de skal ansætte udlændinge. Om der er virksomheder, der ligefrem tilpasser lønnen, så en udlænding kan søge ophold efter Beløbsordningen, vil Inge Bruhn Thomsen ikke afvise.
»Det indgår i vores vurdering. Hvis vi i en sag synes, der er tale om en høj løn i forhold til ansøgerens kvalifikationer og den virksomhed, der er tale om, kan vi bede om yderligere dokumentation for, at det er sædvanligt, at virksomheden ansætter til den løn,« siger hun.Hvor ofte styrelsen oplever, at virksomheder giver en høj løn for på den måde at slippe uden om Positivlisten, kan Inge Bruhn Thomsen ikke svare på, men det sker, siger hun.
Bestemmelserne om Positivlisten indebærer også, at en person, der har ophold i Danmark, kan blive familiesammenført uden at skulle opfylde 24-årsreglen eller tilknytningskravet, hvis vedkommende er omfattet af Positivlisten. Den bestemmelse gælder således også danske statsborgere, der altså kan blive familiesammenført med en udlænding uden at skulle opfylde de almindelige krav.
I Udlændingestyrelsen har familiesammenføringskontoret ingen statistik over hvor mange danske statsborgere, der ansøger om dispensation fra kravene til familiesammenføring efter Positivlisten. Men der er tale om meget få ansøgninger i det hele taget, oplyser styrelsen.
Om der er brug for Positivlisten, når så få søger efter den, vil Inge Bruhn Thomsen ikke forholde sig til:
»Den er der, fordi det er et ønske fra politikernes side. Desuden er der stadig nogle, der søger og får ophold efter Positivlisten hvert år,« siger hun.
 

