Fagbevægelsen kritiserer ATP's investeringer i a-våben
Fagbevægelsen tager afstand fra ATP's investeringer i atomvåben. Både FTF og LO, der sidder i ATP's bestyrelse, kræver, at retningslinjerne for ATP's investeringer bliver taget op til revision
FTF-s formand Bente Sorgenfrey mener ikke, at hendes medlemmer skal være med til at finansiere kernevåben via deres pensionsopsparing.


 LO og FTF er parat til at revidere ATP's retningslinier for social ansvarlighed, når det gælder investeringer i atomvåben. Det sker, efter Information i går kunne afsløre, at ATP investerer flere hundrede millioner pensionskroner i fem virksomheder, som er med til at producere, udvikle og teste atomvåben. 
Formand i FTF Bente Sorgenfrey repræsenterer 450.000 offentligt og privat ansatte og sidder derfor med i ATP's bestyrelse. Hun er stærkt utilfreds med, at ATP investerer i atomvåben:
"Jeg har det ikke særlig godt med, at vores medlemmer er med til at finansiere atomvåben, og jeg har derfor sendt en mail til ATP's bestyrelse, hvor jeg har skrevet, at vi skal diskutere retnings-linjerne for ATP's investeringer og tage dem op til revision", siger hun. 
LO er med 
Formand i LO Harald Børsting repræsenterer mere end 1,2 millioner LO-medlemmer og er samtidig både medlem af ATP's bestyrelse og Forretningsudvalg. Han er også klar til at diskutere ATP's investeringer i atomvåben:
"Vi deltager gerne i en diskussion i bestyrelsen om investeringer i selskaber, der er med til at producere atomvåben, og om hvorvidt vi skal ændre i ATP's investeringspolitik på det område", siger han. Han understreger dog, at investeringerne i atomvåben ikke overtræder dansk lovgivning. 
Skarp kritik
En endnu skarpere kritik lyder fra Forbundet Træ-Industri-Byg i Danmark (TIB), som repræsenterer 69.000 ansatte i træ- og møbelindustrien. Formand i TIB Arne Johansen sidder i ATP's repræsentantskab. Han mener, det er forkert, at ATP investerer i atomvåben:
"Jeg er imod atomvåben, og det har jeg altid været, så som skatteborger har jeg det selvfølgelig dårligt med, at mine penge bliver brugt på at finansiere atomvåben", siger han og fortsætter:
"En ting er, at ATP overholder loven, men jeg kan bare sige, at jeg er ked af det, hvis det er en bevidst investeringsstrategi fra ATP's side. Og det kan jeg forstå, at det er, så det bryder jeg mig ikke om". 
I Dansk Metal er holdningen dog mere tilbagelænet. Her forholder forbundsformand Thorkild E. Jensen, som også er i ATP's repræsentantskab, sig afventende til problemet. 
- ATP har 4, 4 millioner medlemmer, og en stor del af dem er jo jeres medlemmer. Tror du ikke, nogle af jeres medlemmer er utilfredse?
"Jo, det kan ikke undgås, for hele Danmarks befolkning er stort set medlem". 
- De har jo ikke nogen mulighed for at beslutte, om de vil være med til at finansiere de her atomvåben.
"Jo-jo, de kan bare henvende sig til mig, hvis de mener, jeg skal sige et eller andet på repræsentantskabsmødet, og jeg har ikke fået nogen henvendelser."
- Nu er det jo også helt nyt det her.
"Jamen, så venter vi og ser, om der kommer nogen henvendelser, og så forholder jeg mig til de henvendelser, der måtte komme", siger Thorkild E. Jensen.
ATP's investeringer i atomvåben sker på trods af, at ATP har et sæt retningslinier for social ansvarlighed ved investering af borgernes penge. Aktiechef i ATP Claus Wiinblad ser ikke noget problem i, at ATP investerer i atomvåben, så længe investeringerne ikke forbryder sig mod dansk lov. Formand for ATP's bestyrelse og repræsentantskab ønskede torsdag ikke at kommentere sagen om ATP's investeringer i atomvåben. 
Fagforeningernes forslag møder politisk opbakning fra blandt andet venstres erhvervspolitiske ordfører, Jacob Jensen:
"Det kunne måske være formålstjenligt, at vi som repræsentanter for borgerne kunne medvirke til at opstille et egentligt etisk kodeks for investeringerne. For eksempel en tilsvarende liste som den, den norske oliefond har," sagde han i gårsdagens Information. 


