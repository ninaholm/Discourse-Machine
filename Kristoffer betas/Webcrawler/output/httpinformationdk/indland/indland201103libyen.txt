Hvad vil vi i Libyen?
Hvis Danmark og dets allierede skal drage nogen lære af de sidste ti år i Irak og Afghanistan, skal vi sætte os klare mål nu, inden vi angriber Libyen, advarer militærforskere. FN-resolutionen har intet slutmål for flyveforbuddet


Det er lige så vigtigt at vinde freden, som det er at vinde krigen. Læren fra Irak og Afghanistan er blevet gentaget til hudløshed af politikere og eksperter de seneste år, men nu er Danmark på vej til at gentage fejlen, advarer danske og internationale eksperter.Mens danske kampfly er på vej på vingerne, har ingen endnu sat ord på, hvordan vi vinder freden i Libyen, og hvornår vi kan trække os ud igen. Hvis ikke Danmark sætter sig klare mål fra starten, risikerer vi at blive trukket længere og længere ind i endnu en langvarig militær konflikt, advarer professor Mikkel Vedby Rasmussen, der er leder af Center for Militære Studier ved Københavns Universitet.»Er der en ting, vi har lært af de sidste ti års militære interventioner, så er det, at der kun er ét tidspunkt at tænke sig om: Det er, når man begynder. Fra da af begynder fælden at klappe,« siger Mikkel Vedby Rasmussen.I går vedtog FN's Sikkerhedsråd at indføre et flyveforbud over Libyen i en resolution, der samtidig tillader »alle nødvendige tiltag« på nær besættelsesstyrker for at beskytte civile.Folketinget vedtog i går at bidrage med seks F-16 fly, som allerede lørdag morgen kl. 06.00 skulle flyve til baser i Sydeuropa. Om nødvendigt vil kampflyene bekæmpe Muammar Gaddafis styrker som del af en koalition uden om NATO.Ifølge statsminister Lars Løkke Rasmussen (V) handler FN-resolutionen om flyveforbud mod Libyen ikke om at fjerne oberst Gaddafi, men om at beskytte den libyske civilbefolkning.Men det er en del af planen at fjerne den libyske leder, mener socialdemokraternes udenrigsordfører Jeppe Kofod.»I første omgang skal den internationale aktion stoppe Gaddafis overgreb mod civilbefolkningen. Men på længere sigt skal aktionen understøtte den overgangsregering, som oprørerne har foreslået skal lede arbejdet frem mod en ny folkevalgt regering i Libyen,« siger han til ritzau. FN-resolutionen giver ingen svar på, hvornår den libyske civilbefolkning er sikker nok, og dermed hvornår flyveforbuddet kan ophøre.BlankocheckDerfor er det op til Danmark og de øvrige krigsførende lande at lægge en mere kon-kret strategi, siger den tidligere britiske ambassadør i Libyen, Richard Dalton, der i dag er forsker ved tænketanken Chatham House.»Det er umuligt at forudsige, hvornår vi kan stoppe. Lige nu er det uklart, hvad strategien bliver,« siger Richard Dalton.Flyveforbuddet har i udgangspunktet ingen slutdato, fordi FN-resolutionen ikke kan tage højde for alle de ting, der kan ske undervejs. Eksempelvis har det ingen betydning for resolutionen, at det libyske styre i går erklærede våbenhvile, siger Richard Dalton. Så meget desto vigtigere er det, at vi lægger en overordnet strategi fra starten, som vi justerer indsatsen efter.»Vi må lytte efter, hvilke meldinger der kommer fra Cameron, Sarkozy og de andre i de kommende dage. Hvert land må svare over for sit eget parlament. Men det er ikke sikkert, at vi vil se en mere detaljeret strategi,« siger Richard Dalton.Den amerikanske regering har signaleret, at den vil lade de europæiske lande tage føringen.Tyskland undlod at stemme, da resolutionen skulle vedtages, og ifølge Mikkel Vedby Rasmussen tyder det på, at hverken Storbritannien eller Frankrig har gjort sig klart, hvad man vil opnå. Derfor er det danske folketing ikke fritaget for at tænke selv.»Det kan meget hurtigt ende med, at Folketinget giver regeringen en blankocheck til at implementere en FN-resolution, som i sig selv er en blankocheck. Det synes jeg simpelthen, ville være så sørgeligt, hvis al vores debat om, at nu måtte vi huske næste gang at lave strategier, bare ender med det her,« siger Mikkel Vedby Rasmussen.Det kan dog også være en fordel, at resolutionen er så uklar i formuleringen, mener Bjørn Møller, der er seniorforsker i afrikanske konflikter ved Dansk Institut for Internationale Studier (DIIS). Så kan den nemlig bruges til rigtig meget, og det uudtalte mål er at vælte Gaddafi, mener han.»Det står der selvfølgelig ikke noget om. Hvis det var skrevet mere eksplicit ind i den, havde den ikke haft en kinamands chance for at blive vedtaget,« siger Bjørn Møller.12 års flyveforbudRisikoen ved et uklart flyveforbud er, at det kan trække meget længe ud, eller trække landene ind i yderlige militære aktioner, som man ikke på forhånd var villig til at acceptere. I Irak vedtog FN et flyveforbud der varede fra 1992 til 2003, hvor det alligevel endte med en invasion.»Der er nogle spor, der skræmmer. Men jeg tror, der er tale om en kortere periode her, for det drejer sig om at støtte et oprør, der er i gang,« siger Bjørn Møller.»Der er en klar risiko, men tiden er også kritisk. Derfor er der ikke andet at gøre end at finde ud af undervejs, hvad man gør,« mener Bjørn Møller.Men hastværk er ikke en undskyldning for ikke at sætte sig klare mål for en militær intervention, mener Mikkel Vedby Rasmussen.»Jeg vil ikke sige, at man skal sætte sig ned og afholde et seminar, inden man sender dem af sted. Selvfølgelig har vi lidt travlt på nuværende tidspunkt. Men det betyder ikke, at man ikke kan love sig selv at tænke sig om, og måske gøre det i næste uge, hvis man har så travlt med at komme af sted i dag.«
