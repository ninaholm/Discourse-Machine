Bødskov afviser kendskab til registreringer af demonstranter
Trods stærke indicier på det modsatte afviser justitsministeren, at politiet har foretaget en decideret registrering af demonstranter, hvor man eksempelvis kan figurere som ’professionel demonstrant’. Advokat og Enhedslisten undrer sig og kræver klare svar
Enhedslisten beder justitsminister Morten Bødskov om en skriftlig redegørelse for, hvorvidt der findes et register med ’professionelle demonstranter’.


 »Det har været fremme i debatten, at der skulle være et særligt demonstrantregister, og til det kan jeg svare, at det er der ikke.«
Sådan lød svaret, da den socialdemokratiske justitsminister Morten Bødskov forleden på et åbent samråd i Folketingets Retsudvalg skulle besvare spørgsmål om efterfølgende registrering af de 944 personer, der blev præventivt frihedsberøvet under danmarkshistoriens største masseanholdelse i forbindelse med klimatopmødet COP15 i december 2009.
På trods af ministerens afvisning tyder meget dog på, at der erforegået en registrering af demonstranter. Således har Information tidligere beskrevet, hvordan det i visse af sagerne direkte er blevet noteret om den pågældende er kendt i politiets ’demonstrationsregister’ eller ej. Og i en konkret sagsakt optræder blandt andet denne formulering, der henviser til den pågældende demonstrants facebookprofil:
»Sagsøgers venneliste på profilen bærer også præg af, at hendes bekendtskab når ud til mennesker, som i politiets registre, er kendt for at være ’professionelle’ demonstranter.«
Undrer sig
Spørgsmålet om, hvorvidt politiet direkte har registreret demonstrationsdeltagere i et register som ’professionelle demonstranter’, blev stillet af Enhedslistens justitsordfører, Pernille Skipper, der havde kaldt ministeren i samråd i Folketingets Retsudvalg. Hun spurgte gentagne gange til, om der fandtes et såkaldt demonstrantregister eller anden registrering af mennesker som ’professionelle demonstranter’ — en formulering, der gentagne gange har været omtalt i medierne. Og Justitsministeren benægtede altså flere gange, at et »demonstrantregister« eksisterede, men svarede ikke klart på, om formuleringen »professionelle demonstranter« blev anvendt.
Pernille Skipper undrer sig over svaret, og understreger, at hun fortsat vil forsøge at få klar besked om registreringen af demonstranter:
»Det er jo meget klart, at der er nogle her, som ikke taler sandt. Enten findes registreringen, eller også gør den ikke, og meget tyder på, at den gør,« siger hun og uddyber:
»Jeg havde håbet, at justitsministeren ville benytte lejligheden til at give nogle klare svar. Nu vil jeg bede ministeren om en skriftlig redegørelse. Vi må antage, at der enten eksisterer et reelt register, eller at man kan blive registreret på anden vis. Og dybt problematisk, mistænkeligt — og i øvrigt ulovligt — hvis det viser sig, at man blot registrerer folk på baggrund af, at de benytter deres forsamlingsfrihed.«
Klart svar
Justitsministerens svar undrer også Christian Dahlager, der er advokat for en del af de 178 sagsøgere, som sidste år fik medhold i byretten i, at frihedsberøvelserne i forbindelse med demonstrationerne havde været ulovlige. Han understreger, at han vil være meget forsigtig med at udtale sig om de verserende sager.
»Men vi kan jo ikke være andet end overbeviste, når politiet selv i egne efterretningsrapporter henviser til, at nogle af disse folk, som de påstår er uromagere, er registreret som professionelle demonstranter i et register. Så jeg er forundret over, hvordan man nu kan nå frem til, at der ikke er et register. Jeg vil foreslå Justitsministeriet at rekvirere materialet hos Københavns Politi, så vi kan få afklaret lovgivningsmæssigt om politiet er gået over stregen med at registrere lovlige demonstranter.«
Han understreger, at man ikke blot kan formulere sig uden om ordet register:
»Det kan godt være, at de ikke selv opfatter det som et register, fordi der måske ikke er kartotekskort. Men hvis Politiet i landsretten kan henvise til en optegnelse om, at nogle er ’professionelle demonstranter’, så er det jo, fordi man har registreret dem som værende sådan.«
Justitsministeren har ikke ønsket at uddybe sine svar fra det åbne samråd over for Information.

