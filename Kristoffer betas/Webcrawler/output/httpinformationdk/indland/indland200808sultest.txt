Sultestrejke giver lavere priser i fængsel
De indsattes sultestrejke har været en succes - nu vil købmanden i Statsfængslet i Nyborg sænke priser og højne kvaliteten
Indsatte får 55 kr. i døgnet at leve for, men med de stigende priser kan de ikke få det til at slå til.


 En sultestrejke blandt de indsatte i Nyborg Statsfængsel resulterer nu i det ønskede resultat - nemlig lavere priser og bedre kvalitet hos Spar-købmanden i fængslet.
"Det har været en rigtig succeshistorie, fordi vi satte hårdt mod hårdt," siger talsmand for de indsattes talsmandsgruppe, Christian, der har været blandt den hårde kerne i fængslet, der gennemførte to en halv dags sultestrejke i sidste uge.
"Vi var en relativt stor gruppe, der kun spiste riskiks og drak vand. Generelt var der stor opbakning til strejken, og der blev ikke handlet hos købmanden, mens det stod på," siger Christian. 
De indsatte var utilfredse med de høje priser på fødevarer hos fængselskøbmanden, hvor de skal købe ind til tre måltider om dagen for 55 kr. Efter strejken blev en realitet, gik fængslets ledelse ind i sagen, og på et møde mellem købmanden, de indsatte og ledelsen fandt man mandag en løsning . 
Personale- og Sikkerhedskonsulent i fængslet Hanne Rasmussen fortæller, hvordan købmanden skal fungere: "De 55 kr. om dagen kan vi ikke gøre noget ved - de fastlægges af Finansministeriet, men de lokale problemer er vi altid klar på at løse. Og det viste sig, at købmanden var indstillet på at få bragt tingene i orden." 
Købmanden gav sig
De indsatte havde inden mødet opstillet syv krav til købmanden, herunder et krav om lavere priser på basisvarer som mælk, ris og kød samt et krav om, at der ikke må være for gammelt mad i butikken, og at frugt og grønt skal være frisk.
"Efter vi havde været i pressen med vores sultestrejke, var ledelsen med på vores side, så købmanden indvilligede i at sænke prisen og i at fjerne de varer, der har overskredet datoen," siger Christian.
Desuden skal de 'gule' rabatpriser, som Spar-kæden har på mange varer, også gælde i fængslet, hvilket de ikke har gjort tidligere. Problemet med høje priser i fængslerne er landsdækkende, og også i Vridsløselille har fangerne protesteret over alt for høje priser - blandt andet ville de i sidste uge boykotte fængslets købmand. Men her har de indsattes protester ikke haft nogen effekt:
"Vi holder priserne som hidtil, for der er ikke noget galt med de priser," siger sikkerhedschef i Vridsløselille Ole Gotfredsen. Han fortæller også, at det var så som så med de indsattes boykot:
"Fangerne handlede mandag, tirsdag og torsdag. De boykottede kun onsdag, og der er der alligevel lukket i købmanden." 


