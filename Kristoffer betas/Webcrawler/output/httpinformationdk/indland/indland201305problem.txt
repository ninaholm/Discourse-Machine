’Problemet er, at jeg er blevet lyttet til af så mange forskellige’
Mens gruppen af udsatte unge vokser, forsøger regeringen med sin kommende kontanthjælpsreform at slå endnu et slag for en mere koordineret hjælp til den enkelte. Og det er der brug for, mener både socialrådgiverne og de unge selv. Men reformen risikerer at spænde ben for sine egne ambitioner, lyder advarslen
26-årige Keis har oplevet at være kastebold mellem forskellige sagsbehandlere, socialrådgivere og psykiatere – det seneste år har han været tilknyttet i alt 10 forskellige sagsbehandlere og psykiatere.


 
	Det skal være slut med, at unge på kontanthjælp bliver sendt frem og tilbage mellem socialrådgivere, mentorer og sagsbehandlere i det kommunale system. Regeringens nye kontanthjælpsreform vil give de udsatte unge adgang til en mere tværfaglig og sammenhængende indsats. Blandt andet vil de unge fremover have krav på en koordinerende sagsbehandler.

	»Det er behov for en langt mere forebyggelse, en grundigere udredning af de unge og frem for alt en mere helhedsorienteret indsats,« sagde socialminister Karen Hækkerup (S), da Rådet for Socialt Udsatte i denne uge holdt konference om de socialt udsatte unge. Tankerne om en mere helhedsorienteret og tværfaglig indsats er dog langtfra nye.

	»De begreber kan man jo hakke af på sin buzz word-liste, for det har man jo snakket om i årevis. Men nu har vi i regeringen sat gang i en række reformer og initiativer, der i virkelighedens verden skal gøre noget ved det,« understreger Karen Hækkerup.

	Formanden for Dansk Socialrådgiverforening, Majbrit Berlau, er positiv stemt over, at kontanthjælpsreformen giver mulighed for en mere koordineret hjælp: »Nu handler det om at holde det politiske niveau ansvarlige, for de ting, de selv italesætter. Systemet skal til at indrette sig på en ny måde, så borgerne ikke skal løbe spidsrod,« siger Majbrit Berlau. Hun taler til en sal fuld af de mange typer aktører, som på hver deres måde arbejder med udsatte unge: kommunale konsulenter, socialrådgivere, mentorer, integrationskoordinatorer, uddannelsesvejledere, opsøgende medarbejdere, case managers, kontaktpersoner og mange flere.

	Listen af tilbud, der skal hjælpe udsatte unge, er lang. Alligevel oplever man i disse år, at gruppen af udsatte unge vokser: Antallet af unge i (den ikkearbejdsmarkedsparate) matchgruppe tre er næsten tredoblet siden 2008, ungdomsledigheden er stigende, og det samme er antallet af unge hjemløse – endda på trods af de senere års storstilede hjemløseindsats.

	Kæmpe problem

	Også en del af de unge, som det hele jo handler om, er mødt op til dagens konference. En af dem er den 26-årige Keis, der selv har oplevet at være kastebold mellem forskellige sagsbehandlere, socialrådgivere og psykiatere.

	»For det meste er jeg blevet lyttet til. Men problemet er, at jeg er blevet lyttet til af så mange forskellige personer, og at de ikke kan tale sammen. Det er et kæmpe problem. De journaler, der bliver skrevet, bliver ikke brugt, så man skal fortælle de samme ting igen og igen til forskellige sagsbehandlere,« siger Keis og fortæller, at han det seneste år har været tilknyttet i alt 10 forskellige sagsbehandlere og psykiatere.

	Keis er født og opvokset på Nørrebro og fik første gang kontakt med det psykiatriske system, da han var 18 og flere gange måtte indlægges. Han fik diagnosen bipolar lidelse – det, som man før i tiden kaldte manio-depressivitet. Siden gennemførte han en HF, men for to år siden blev han igen syg, mistede sin bolig og måtte flytte hjem til sine forældre. I dag har han det bedre og har egen bolig. Han modtager kontanthjælp, mens han er kursist på det afklarende kommunale tilbud, Fremtidsfabrikken.

	»Det lyder fint med ideen om helhedsorienteret indsats, og jeg håber virkelig, de får det implementeret,« siger han.

	Lav ungeydelse

	Mens flere deltagere på dagens konference roser kontanthjælpsreformens nye toner om øget koordinering af de mange tiltag, er der også kritik af den nye reform. Især den del af reformen, der markant nedsætter ydelserne for særlig de 25-29-årige kontanthjælpsmodtagere, vækker kritik.

	»Man taler om, at fattigdomsydelserne er afskaffet, men det er de ikke. De er udvidet med kontanthjælpsreformen. Man kan kun frygte at flere unge får svært ved at klare sig, når reformen træder i kraft, og hovedparten af alle unge under 30 skal leve på den lave uddannelseshjælp,« siger formanden for Rådet for Socialt Udsatte, Jann Sjursen.

	Majbrit Berlau er enig.

	»Den lave ydelse kommer til at være en kæmpe barriere. Jeg kan ikke understrege, hvor problematisk det bliver for de unge, der klassificeres som aktivitetsparate. Det betyder, at mange ikke får råd til at betale deres boligydelse. Det er et kæmpe problem, som kommer til at spænde ben for de mange gode intentioner,« siger Majbrit Berlau.

	Heller ikke Keis er begejstret for den nye, lave ydelse:

	»Det synes jeg egentligt er noget pjat, for vi ser jo, at der kommer flere unge hjemløse. Det er jo nærmest umuligt både at leve og at betale en lejlighed for 5000 kroner om måneden,« siger han, inden han siger farvel.

	Han er nødt til at forlade konferencen tidligt, da han skal til sin praktiserende læge for at hente en lægeerklæring til en ansøgning om revalidering. Til sommer vil han søge ind på en uddannelse som bibliotekar og søger derfor økonomisk støtte, så han kan fokusere på sine studier.

Keis’ fulde navn er redaktionen bekendt

