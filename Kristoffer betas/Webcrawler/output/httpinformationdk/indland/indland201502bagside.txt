Bagsiden: ’Mon ikke Jesus havde været statskundskaber?’
Der er ’slående ligheder’ mellem Guds søn og tilværelsen for den almindelige statskundskaber i Danmark, skriver studerende på sin DJØF-blog – og opfordrer til ydmyghed blandt sine medstuderende


 Hvad er ligheden mellem Guds søn, der frelste menneskeheden fra arvesynden ved at ofre sig på korset, så vi ikke ryger i helvede, og den gængse statskundskaber, der bor i et forældrekøb på det indre Nørrebro?
Spørger man statskundskabsstuderende Andreas Meldgaard Goth er svaret: Det meste!
»Hvis Jesus havde levet i dag, havde han nok været statskundskaber. Afskyen imod statskundskaberen er da i hvert fald ved at nå samme højder som afskyen imod Jesus i hans sidste dage,« skriver Goth på sin blog på djøf.dk. Han påpeger de mange »slående ligheder« mellem Jesus og de arme stud.scient.pol’ere, der også er sat i verden med et højere mål: »Historikere og teologer har gennem hundreder af år diskuteret, hvad der førte til Jesus’ død. Jeg tror på dem, der mener, at hans frembrusen og iver for at redde jøderne førte til, at folk fik nok af ham. Det samme gælder for statskundskaberen. I dag er det bare ikke Israel, men velfærdsstaten, som skal frelses.« Goth forstår danskernes afsky – statskundskabere er for bedrevidende og bør tillære sig ydmyghed (!), thi deres hellige gerninger »nok først vil blive forstået mange år fra nu«. Men hvorfor egentlig?
Halleluja!
Alt for længe har de vendt den anden kind til, når dumme danskere har brokket sig over djøficering, kvalitetsreform og rammestyring. Borgerne har vel ikke engang læst regeringens 2020-plan; Helle-evangeliet, opkaldt efter vor gloværdige statskundskabsminister (thi dit er riget og magten og æren i evighed, red.).
Goth bør gå planken ud som Pave Urban II og indlede et korstog mod danskfarerne. De vantro må omvendes med bogen – eller ved sværdet. Når landet er renset for håndværkere, DF’ere og journalister, kan teknokratiet endelig ånde frit. Halleluja!
… Såfremt Goths blogindlæg er udtryk for sarkasme, er det genialt. Der er dog ikke meget humor over hans øvrige indlæg om livet som den flittige studerende og »manden, der altid gør det ’rigtige’«. Meget lys, ingen skæppe.
Man fristes til at citere De Hellige Skrifter. Ikke Finansloven 2015, men Lukasevangeliet 18:14: »Enhver, som ophøjer sig selv, skal ydmyges, og den, der ydmyger sig selv, skal ophøjes.«
Amen.

