Dansk-mexicansk par får opholdstilladelse
Udlændingeservice har nu givet permanent opholdstilladelse til 35-årige  Carolina Aviña Ortega efter de gamle regler. Men det hjælper ikke på, at Udlændingeservice stadig vildleder på deres hjemmeside, siger hendes danske mand


 Efter en lynbehandling udstedte Udlændingeservice i går en permanent opholdstilladelse til den 35-årige mexicanske kvinde Carolina Aviña Ortega, der ellers var kommet i klemme i det nye pointsystem.
Afgørelsen kommer efter, at Information siden tirsdag har sat fokus på en vejledning fra Udlændingeservice, der ifølge juraprofessor Claus Haagen Jensen er »skinbarlig vildledning«.
Konkret har vildledningen ført til, at politiet i Hillerød, ifølge Carolina Aviña Ortega, afviste hendes ansøgning om permanent ophold i marts sidste år. Siden har Folketinget indført et nyt pointsystem for permanent ophold, og her opfylder Carolina Aviña Ortega ikke længere kravene.
Nu har Udlændingeservice taget kontakt til politiet, der ikke vil afvise, at episoden kan have fundet sted. Derfor har styrelsen besluttet at behandle sagen efter de gamle regler og souschef Sanne Perregaard har personligt sat sig i spidsen for sagsbehandlingen.
I går faldt de sidste brikker på plads, og Carolina Aviña Ortega og hendes danske mand, Thomas Møller, fik straks telefonisk besked om, at de nu er sikret permanent ophold i Danmark.
Parret har ikke ønsket at kommentere Udlændingeservices beslutning, men kort inden afgørelsen sagde Thomas Møller til Information, at det ikke løser noget at give dem særbehandling.
»Det handler om at få ændret den vejledning. De misinformerer folk. Det er jo fedt, hvis de finder en løsning for os, men det er ikke det, vi er ude efter,« siger han.
Han mener, at fejlen ligger hos Udlændingeservice og ikke hos politiet i Hillerød, der blot har forsøgt at hjælpe dem efter bedste evne.
»Jeg synes, det er meget ubehageligt, at Udlændingeservice frembruser på den måde og prøver at gøre det til et spørgsmål om inkompetence hos Hillerød Politi. Det er et røgslør. Sagens kerne er, at vejledningen ikke er til at forstå,« siger Thomas Møller.
Rammer flere
Faktum er, at man kan søge om permanent ophold, når man vil. Men det fremgår ikke klart af vejledningen på Udlændingeservices hjemmeside. Vejledningen fremhæver, at man skal vedlægge en ansøgning om at få forlænget sin midlertidige opholdstilladelse, når man søger om permanent ophold. Samtidig står der, at man tidligst kan søge om forlængelse to måneder før opholdstilladelsens udløb. Det var ifølge Carolina Aviña Ortega med det argument, at politiet afviste hendes ansøgning.
Hun har boet i Danmark siden 2002 og opfyldte allerede i marts sidste år kriterierne for at få permanent ophold efter de daværende regler.
Men hendes midlertidige opholdstilladelse udløb først i januar i år, og derfor bad politiet hende om at vente.
I sommer kom det nye pointsystem, og da Carolina Aviña Ortega i dag er universitetsstuderende opfylder hun ikke kravene i det nye system, der kun belønner folk i fast arbejde.
Det uheldige er, hvis udlændingeservice får succes med at afvise vildledningen med, at der er tale om en enkeltsag, siger hendes mand, Thomas Møller.
»Problemet er den formulering, som Udlændingeservice stædigt fastholder. Der må være masser af andre end os, der er blevet misinformeret,« siger han.
Tidligere har også medlemmer af foreningen Ægteskab Uden Grænser misforstået vejledningen, og derfor kontaktede foreningen allerede sidste år Udlændingeservice for at gøre opmærksom på problemet.
Folketingets Ombudsmand er også gået ind i sagen og kræver svar fra Integrationsministeriet, om man har tænkt sig at rette vejledningen.
Hidtil har Udlændingeservice dog fasthold, at vejledningen ikke er til at misforstå. I stedet mener de, at tvivlen om Carolina Aviña Ortega ret til opholdstilladelse beror på, at parret ikke har taget kontakt til Udlændingeservice på det rigtige tidspunkt.

