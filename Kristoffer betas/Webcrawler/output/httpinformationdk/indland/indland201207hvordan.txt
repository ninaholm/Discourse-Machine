Hvordan genvinder fagbevægelsen sin politiske indflydelse?
Politisk indflydelse går gennem en genskabelse af fagbevægelsen som kamporganisation ude på arbejdspladserne, mener dele af fagbevægelsens bagland, der protesterede kraftigt imod LO-toppens strategi i de nu nedbrudte trepartsforhandlinger. Andre mener, fagbevægelsen skal være en butik, der servicerer medlemmerne. Information har talt med en række fagforeningsfolk og faglige eksperter om fagbevægelsens fremtid
’Der tales meget om den danske model, som bygger på en kontrakt mellem arbejdsgivere, fagforbund og stat. Men i dag har staten og arbejdsgiverne opgivet deres del af kontrakten. Derfor er den danske model blevet en del af problemet og ikke af løsningen,’ siger Jan Nonboe, der er sektorformand i FOA Aarhus.


 Information har talt med syv fagforeningsfolk og faglige eksperter, som alle har taget stilling til følgende spørgsmål:
• Hvad er fagbevægelsens eksistensberettigelse?
• Hvad betyder det, at fagbevægelsen mister politisk indflydelse?
• Hvad skal fagbevægelsen gøre for at genvinde den tabte indflydelse?
Undgå djøficering
Lars Olsen, journalist, forfatter
»Fagbevægelsen skal fortsat forbedre medlemmers levevilkår ved at kæmpe for bedre løn og arbejdsforhold på den enkelte arbejdsplads, men også ved at engagere sig i politiske spørgsmål som transport og uddannelse. Danmark er i en situation, hvor der er mere brug for en stærk fagforening, end i årtier.
Det skyldes tre ting: For det første er uligheden voksende – de bedst stillede 10 procent af befolkningen er ved at stikke af fra resten. For det andet presses dele af arbejdsmarkedet af østeuropæisk arbejdskraft og udliciteringer. Og for det tredje ser vi i dag et stigende misbrug af folk i løntilskudsstillinger på de enkelte arbejdspladser. Derfor er der brug for en stærk fagforening til at kæmpe de almindelige lønmodtageres sag, hvis ikke vi vil risikere et mere utrygt samfund.
Historisk har vi haft en ansvarlig fagbevægelse, hvilket de seneste overenskomstforhandlinger også vidner om. Skal fagbevægelsen genvinde indflydelse, er det vigtigt, at den undgår at blive djøficeret. Man skal passe på ikke at blive et ’system’ ligesom kommunen og forsikringsselskaberne.
Selvfølgelig skal man have specialister og økonomer tilknyttet, når man skal forhandle med politikere og arbejdsgivere. Men der har været en tendens til at glem-me, at fagforeningens grundlæggende berettigelse begynder hos tillidsmændene på den enkelte arbejdsplads.«
Der er både geografisk og mental afstand
Peter Kay Mortensen, formand for LO Storkøbenhavn
»Fagbevægelsens eksistensberettigelse er fortsat at sikre fornuftige overenskomster. Man siger, der er medlemsflugt, men når man ser på tallene, så er folk stadig organiserede, men bare på en anden måde.
Der kommer flere videnstunge virksomheder, som betyder, at folk vælger andre fagforeninger. Der er dog ingen tvivl om, at vi har mistet legitimitet. Vi har mistet magt, fordi LO frasagde sig sit tilhørsforhold til Socialdemokraterne. Da parti og fagbevægelse hang sammen, havde vi større slagkraft. Samtidig gjorde den borgerlige regering alt for at svække fagbevægelsen.
Det er også et problem, at der i dag ikke er overensstemmelse mellem fagbevægelsens og venstrefløjspartiernes værdier. I både trepartsforhandlingerne og med reformerne af skat og førtidspension og fleksjob, har regeringen ikke udvist solidaritet på en måde, som fagbevægelsen forstår begrebet.
Vi bør være tættere på politikerne for at holde dem i det solidariske spor. Det er derfor også en erkendelse, når LO nu siger, at udfordringen er at skabe job nu og ikke at øge arbejdsudbuddet i 2020. Der har aldrig været så få konflikter på arbejdsmarkedet som i dag, og det giver gnidninger i bunden af fagbevægelsen.
Samtidig er vi ofte for langt væk fra medlemmerne. Mit ønske er, at fagforeningerne slår sig sammen om at have et fælles fagligt hus i hver mindre by, ligesom i Norge. I dag er der både geografisk og mental afstand mellem fagforening og medlem, og så kan det jo kun gå galt.«
Positivt kollaps
John Andersen, professor og arbejdsmarkedsforsker, RUC
»Jeg ser det som meget positivt, at dele af fagbevægelsen har meldt klart ud, at de ikke vil stå model til, at man skal øge arbejdsudbuddet, når der er arbejdsløshed. Dermed tog man baglandet alvorligt. Selvfølgelig er det et nederlag, at de ikke kunne presse regeringen til at forsætte forhandlingerne, men fagbevægelsen trådte i karakter som interesseorganisation.
Det, at fagbevægelsen ikke optræder afstemt, er ikke kun dårligt. Den repræsenterer meget forskellige interesser, lige fra sosu-ansatte til højtlønnede, så det er betonkommunistisk at tro, at fagbevægelsen kan tale med én stemme. Der er en udmærket dynamik i, at Dennis Kristensen kritiserer LO-ledelsen – det viser, at fagforeningen ikke er forstenet. Der er behov for, at revitalisere den danske model, hvor arbejdsgivere, fagforeninger og regering bliver enige om hovedlinjerne i samfundsudviklingen. Hvis ikke det sker, er det et tab for både fagbevægelsen, men sandelig også for samfundet.
De brede forlig er med til at holde arbejdsmarkedet i ro, så man undgår strejker og konflikter. Fagbevægelsen bør fremover være en synlig kamp- og interesseorganisation. Det er vigtigt, at man rationaliserer internt, og at man ser på toppens lønninger, som man heldigvis er igang med flere steder. Fagbevægelsen må genopfinde sig selv som social bevægelse, som ikke kun fokuserer på helt smalle ting som arbejdstid og løn, men som også tackler nye samfundsudfordringer såsom psykosocial nedslidning på arbejdsmarkedet.«
Kontrakt er opsagt
Jan Nonboe, sektorformand i FOA Aarhus
»Der tales meget om den danske model, som bygger på en kontrakt mellem arbejdsgivere, fagforbund og stat. Men i dag har staten og arbejdsgiverne opgivet deres del af kontrakten. Derfor er den danske model blevet en del af problemet og ikke af løsningen.
Når dagpengeunderstøttelsen kun er 40 procent af lønnen, og dagpengeperioden kun to år, er der ikke tale om flexicurity. Sikkerhedsnettet er væk, men fagbevægelsen forholder sig ikke til det. Fagbevægelsen er gået fra at være samfundsforandrende til at være samfundsbevarende, men hvis ikke den er i stand til at definere nye mål, så har den ingen eksistensberettigelse. Vi skal definere en ny strategi, der ikke er partipolitisk, men politisk – gerne i samarbejde med græsrødder og studenter- og handicaporganisationer. Vi skal back to basic, og gentænke hvad det er for et samfund, vi ønsker os, og hvad der er vores kerneydelser. Er det billige forsikringer, eller synlighed på arbejdspladsen? De fleste mennesker melder sig jo ikke ind i en fagforening for at få en billig forsikring. En fagforening er jo netop en forening og ikke en butik. Fagforeningerne bør se ud over deres egen niche og forholde sig til hele samfundet. Dansk Metal burde også interessere sig for udviklingen på landets sygehuse, ligesom FOA burde interessere sig for eksporterhvervene. Det hele hænger jo sammen.«
God vilje ikke nok
Thorkil Jansen, formand for Stilladsarbejdernes Landsklub
»Fagbevægelsen er garant for, at vi har et kollektivt velfærdssamfund, hvor du kan have et ufaglært job og stadig have råd til at opfostre dine unger. Det har vi på grund resultater, vi har opnået gennem hård faglig kamp.
Jeg græd tørre tårer, da trepartsforhandlingerne blev aflyst, for det er jo ikke et reelt forhandlingsforlag, at man skal aflevere fire milliarder kroner, og så må man selv om, hvordan de skal leveres.
Vi går da ikke ind i en forhandling med en mester, hvis han bare vil have, at vi går ned i løn. Så siger vi nej, for det resultat kan man ikke sælge til sit bagland. Vi har svært nok ved at organisere folk i forvejen. Fagbevægelsen er under voldsomt pres fra både EU, der ikke er interesseret i kollektive aftaler på arbejdsmarkedet og fra Venstre, der vil afvikle hele ideen om overenskomstforhandlinger. Det handlerogså om, at den ny regering vil udvide arbejdsudbuddet, selvom vi har masser af arbejdsløse.
Deres skide regnemaskine siger jo, at når man sænker dagpenge, så sænker det også lønnen, og så bliver man mere villig til at arbejde mere. Fagbevægelsen har svigtet ved at være for dårlig til at tage kampen på de enkelte arbejdspladser.
I vores branche tager vi slagsmålene, når de dukker op, og det giver opbakning fra medlemmerne. Så det går meget godt med den faglige organisering hos stilladsarbejderne, men ikke hos andre, der tror, at man med lidt god vilje kan snakke sig til det hele. Det er ikke nok – der skal mere til. «
Pragmatisme giver indflydelse
Tine Aurvig-Huggenberger, tidl. næstformand i LO, nu dir. i Danske Reklame- og Relationsbureauers Brancheforening
»Vi har i Danmark en helt unik model, fordi de aftaler, som lønmodtagere og arbejdsgivere indgår, betyder, at man breder ansvaret ud. Store dele af arbejdsmarkedet er reguleret af overenskomster, modsat andre lande, som regulerer med lovgivning. Det betyder, at man i Danmark helt ude på den enkelte arbejdsplads tager ansvar for sikkerhed, uddannelse og løn.
Det har kolossale implikationer, hvis fagbevægelsens medlemstab forsætter, fordi den selvfølgelig ikke kan vedblive at være en legitim part i forhandlinger, der favner hele det danske arbejdsmarked. Det vil være dybt ulykkeligt, hvis vi når dertil. Hvis regulering af arbejdsmarkedet i stedet skal besluttes på Borgen, så bliver arbejdsmarkedet mindre fleksibelt.
Fagforeningens krise er ikke bare et problem for Harald Børsting. Det har institutionel betydning for hele landet. Fagbevægelsen er nødt til at få stoppet medlemstabet og organiseret nogle flere. Det kræver, at de faglige ledere bruger deres kræfter på det. Samtidig skal fagbevægelsen forsat se sig selv som en del af løsningen på samfundets problemer. Det er fuldstændig evident historisk – helt tilbage fra Kanslergadeforliget – at fagbevægelsen har haft mest indflydelse, når den har været pragmatisk.
Og så skal man genoprette den faglige stolthed. Folk kan forsikre sig hvor som helst. Det, der betyder noget i deres valg af organisation, er den faglige identitet.«
 
Det er en salgs-organisation
Palle Smed, tidligere kommunikationschef i 3F. I dag indehaver af Palle Smed Kommunikation
»Trepartsforhandlingernes sammenbrud har ikke ændret på fagbevægelsens grundlæggende udfordring: At bygge et solidt og velfungerende velfærdssamfund. Sammenbruddet i trepartsforhandlingerne skyldes, at regeringen greb forhandlingsprocessen helt forkert an.
Det har heller ikke hjulpet processen, at Dennis Kristensen har stået og råbt og skreget med sin bandbulle mod fjernelse af helligdage. De offentligt ansattes fagforeninger har sat sig en i fuldstændig umulig situation. De har blokeret for fremtidige forbedringer af velfærden, og de har mistet tillid, så de ikke bliver inviteret med til forhandlingsbordet foreløbigt. Det er katastrofalt. Fagbevægelsen har ikke haft særlig stor indflydelse de seneste ti år. Og at de nu selv har sat sig ud for indflydelse i en periode, ændrer vel ikke stort på det. Det er jo ingen naturlov om, at regeringen har brug for fagbevægelsen.
De borgerlige havde ikke brug for fagbevægelsen i 10 år, men de kunne sagtens lave reformer. Hvis fagbevægelsen skal vende udviklingen, skal den være meget bedre til at fortælle folk om fordelene ved et medlemskab. Grundlæggende skal den forstå, at den ikke alene kan sælge sig selv på overenskomsterne – de interesserer kun et fåtal af medlemmerne. Fagforeningerne er nødt til at anskue sig selv som en salgsorganisation og se på de varer, de har på hylderne. Nogle medlemmer vil tænde på den ene vare, og andre medlemmer vil tænde på en anden.«

