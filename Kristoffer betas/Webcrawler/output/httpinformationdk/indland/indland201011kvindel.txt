Kvindelig forskerstjerne er under mistanke for fusk
Ung, smuk, klog, ombejlet og særdeles selvbevidst. Tidligere videnskabsminister Helge Sanders øjesten - hjerneforsker Milena Penkowa mistænkes nu for fusk i den tunge ende
Milena Penkowa har i løbet af sin karriere offentliggjort op mod 100 videnskabelige artikler. Nu mistænkes hun ifølge Weekendavisen for fusk med forskningsresultater.


 »Det handler om at eliminere hinanden, og det er pisseligegyldigt hvordan. Det er det, der gør det tilstrækkeligt grimt til, at man kan tale om en krig. Men det er en del af gamet.«
Udtalelsen fra Milena Penkowa faldt i Information forrige sommer, hvor hun proklamerede sin begejstring for konkurrence:
»Hvis man kan lide at blive målt og vejet, så er det, fordi man ved, at man kan tåle at blive målt og vejet.«
Milena Penkowa, der gjorde kometkarriere som hjerneforsker, optrådte her og der og alle vegne som den benhårde unge kvinde, der var klar til at gå i krig med den ældre forskerelite. Hun havde netop i foråret 2009 modtaget Videnskabsministeriets EliteForsk-pris på 1,1 mio. kr.
Ifølge Informations oplysninger fik det flere medlemmer af forskningsrådet for sundhed og sygdom til at undre sig over, at de ikke var blevet hørt i sagen. De stod nemlig ikke bag indstillingen af Milena Penkowa. Men daværende videnskabsminister Helge Sander var begejstret for den unge kvinde:
»Milena Penkowa er en komet i dansk sundhedsforskning,« lød det i begrundelsen for prisen.
Men allerede da havde Penkowa lagt sig ud med flere kolleger. Og i interviewet med Information erklærede hun sig som 'storforbruger af københavnske advokater'.
Groft uagtsomt
Nu kan Milena Penkowa, der hidtil har stået i spidsen for en 17 mand stor afdeling på Københavns Universitet, muligvis se frem til at blive indklaget fra Udvalget vedrørende Videnskabelig Uredelighed.
Ifølge Weekendavisen, der er kommet i besiddelse af papirer i sagen, ligger der nemlig en indstilling fra hendes nærmeste chef, leder på Institut for Neurovidenskab og Farmakologi, Albert Gjedde, hvori der sås tvivl om Milena Penkowas resultater ved mikroskopering af lymfekræftceller.
»Samlet set sandsynliggør forløbet dels en så groft uagtsom udøvelse af videnskabelig praksis, dels en så groft uagtsom udøvelse af praksis for vejledning og ledelse af yngre forskere og omgang med kolleger, at Milena Penkowas troværdighed som forsker og forskningsleder kan være varigt belastet,« >skriver Alberg Gjedde ifølge Weekendavisen i sin sagsfremstilling til dekan Ulla Wæver.
Sagen har sin rod i undren fra to af Penkowas ph.d.-studerende, som hæftede sig ved, at de resultater, som deres afdelingsleder nåede frem til i en undersøgelse, var stik i mod deres resultater af samme kræftprøver. Derfor henvendte de sig i foråret til institutlederen, hvilket ifølge Weekendavisen nu har foranlediget en sag.
Særegen
Men det er ikke første gang, at kometforskerens resultater bliver betvivlet. Allerede da Milena Penkowa i 2002 skulle have sin doktordisputats bedømt, var der problemer.
Det endte med, at KU's nuværende rektor og daværende dekan for Sundhedsvidenskab Ralf Hemmingsen underkendte det ellers enige bedømmelsesudvalg, som ikke ville godkende Milena Penkowas disputats, og i stedet blev to udenlandske forskere sat til at bedømme udvalgets arbejde. I en senere sag i Praksisudvalget på KU - der beskæftiger sig med god videnskabelig praksis - blev der sået tvivl om Penkowas resultater, fordi de ikke kunne reproduceres.
Men den kritik faldt dog til jorden, da udvalget efter at have rådført sig med en udenlandsk ekspert ikke mente at kunne ytre kritik af Milena Penkowa.
Selv er Milena Penkowa heller ikke ked af at være en kontroversiel skikkelse.
»Jeg er udmærket klar over, at jeg er særegen, for nogle ubegribelig eller mærkelig, men jeg er helt bedøvende ligeglad, for jeg elsker mit liv,« >skriver hun om sig selv på Forsknings- og Innovationsstyrelsens hjemmeside i forbindelse med EliteForskerprisen.
Også Helge Sander, som Penkowa ifølge Weekendavisen holder ferie med, får ros af den unge komet:
»Helge Sander har revolutioneret det akademiske miljø og den tidligere praksis med, at alle områder skulle have lige meget, uanet om de præsterede noget fantastisk, ved at skabe mere konkurrence om forskningsmidlerne,« >lød det fra Penkowa.
Hun er i dag suspenderet fra sit professorat af en anden årsag, men Milena Penkowa lægger ikke skjul på, at hun er både konkurrencelysten og kompromisløs:
»Jeg har en opfattelse af, at jeg kan alt, og at jeg kan gøre det bedre end nogen anden. Til hver en tid. Det er ikke sikkert, det er sundt at have det sådan, men det er nu engang sådan, jeg har det,« sagde Milena Penkowa til Berlingske Tidende i foråret 2009.
Milena Penkowa har nu indtil lørdag til at svare på kritikken, hvorefter det er op til rektor Ralf Hemmingsen at tage stilling til, om hun skal indklages for Udvalget vedrørende Videnskabelig Uredelighed. Det har ikke været muligt at få en kommentar fra Milena Penkowa.


