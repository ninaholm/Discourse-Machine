Aktivister sneg sig ind på Amagerværket



 I protest mod afbrænding af kul på danske kraftværker, har aktivister fra gruppen 'Shut It Down' varslet, at de den 26. september vil trænge ind på Amagerværket i København og stoppe produktionen. 
Aktionen er ikke-voldelig, men aktivisterne vil gøre brug af civil ulydighed for at stoppe driften - noget som NASA's chefforsker James Hansen tidligere har opfordret til, såfremt at verdens lande fortsætter produktionen af kulkraft. 
Nu hævder aktivisterne, at de allerede har været inde på Amagerværket flere gange. Det er sket i ly af natten, for at lave opmålinger og tage billeder af værkets infrastruktur som en del af forberedelserne til aktionen. 
”Vi har været der inde af flere omgange og har fået dannet os et rigtig godt overblik over hvordan værket fungerer, så vi ved hvordan vi kan lukke det på dagen”, siger Tannie Nyboe fra 'Shut It Down'.
Aktivistgruppen understreger, at aktionen vil være fredelig, men at målet ikke blot er endnu en symbolsk protest imod kulkraft:
“Det er vigtigt for os, at vi rent faktisk får lukket for værket. Derfor er det nødvendigt, at vi ved hvordan der ser ud inde i bygningerne og inde i kul-transportbåndene under jorden”.
Med de omfattende forberedelser til aktionen, er fronterne nu trukket yderligere op mellem aktivister og Vattenfall, der ejer Amagerværket. Aktionen den 26. september starter med en demonstration kl. 14:00 fra Christianshavns torv, og går videre herfra til Amagerværket. Herefter vil aktivisterne dele sig ud i mindre grupper i deres bestræbelser på at lukke værket. 
Information giver ordet til begge parter. Læs Tannie Nyboes brev til Vattenfall, der ejer Amagerværket, her. Vattenfalls svar kan læses på www.information.dk/klima på tirsdag.

