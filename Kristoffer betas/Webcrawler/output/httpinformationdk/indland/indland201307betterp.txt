Better Place sælges nok samlet
Boet efter det konkursramte elbilselskab Better Place gøres netop nu op. Advokaterne for konkursboet er hemmelighedsfulde, men finder det sandsynligt at sælge en stor del af boet samlet


 
	Batteriskiftestationerne er lukkede, og ladestanderne lyser demonstrativt rødt. Forretningsmodellen for elbilselskabet Better Place spillede fallit, da selskabet i slutningen af maj gik konkurs. Siden da er boet blevet forsøgt solgt, så de ramte investorer og de omkring 250 private kunder kan komme bedst muligt videre og igen få strøm på elbilerne.

	I fredags var der deadline for indkomne bud. Advokaterne Lars Krog og Kristian Gustav Andersson fra firmaet Rønne & Lundgren har taget weekenden i brug for at vurdere materialet, men er stadig ikke færdige. De holder nu buddene op imod hinanden for at maksimere udbyttet for kreditorer og undgå overlap.

	»Vi har fået et tilfredsstillende antal seriøse bud,« vurderer Kristian Gustav Andersson, men han vil ikke komme ind på, hvem der har afgivet buddene.

	»Vi er optimistiske om i videst muligt omfang at sælge så stor en klump videre som mulig,« siger advokaten.

	Sunshine til Danmark?

	Better Place fik deres forretningsmodel udbredt til to lande. Israel og Danmark. I Israel nåede man en smule længere med udbredelsen af netværket. Her nåede hele 37 batteriskiftestationer at blive bygget, 2.000 ladestationer blev sat op og omkring 1.000 Better Place-biler blev solgt.

	I Danmark skulle der 18 batteriskiftestationer til at dække landet, og omkring 250 Better Place-biler blev solgt til private.

	Efter konkursen har Better Place-kunder i Israel været heldigere stillet end de danske. Den israelske del blev nemlig for nylig overtaget af solcelleproducenten Yosef Abramowitz – bedre kendt som ’Captain Sunshine’. Han ønsker at holde batteriskiftestationerne i Israel i drift og at udbrede elbilens indtog i landet.

	Herhjemme vides det endnu ikke, om der kommer en rednings-mand som Yosef Abramowitz, men boets advokater fortæller, at det ikke udelukkende er ladestandere og kontorudstyr, buddene drejer sig om.

	»Budgiverne er også interesserede i batteriskiftestationerne. Men de har jo forskellige anvendelsesmuligheder. I princippet kan man jo drive en iskiosk fra dem,« siger Lars Krog og røber derved ikke, om ejerne af elbilerne skal gøre sig forhåbninger om at kunne skifte batteri på deres biler igen. Adspurgt om ’Captain Sunshine’ har afgivet et bud på den danske del af Better Place,lyder svaret fra advokaterne blot: »Det vil vi helst ikke kommentere på.«

	»Det eneste, vi kan sige, er, at boet har en interesse i at handle hurtigt, og at vi arbejder ihærdigt på at finde en løsning, hvor ladestanderne kører videre i et eller andet omfang,« siger Kristian Gustav Andersson.

	 

