Finanstilsynet risikerer at puste til krisen
Et nyt sæt stramme regler fra Finanstilsynet skal tvinge de danske banker til at rette op på fortidens uforholdsmæssigt store optimisme. Men spørgsmålet er, om tiden er den rette, eller om stramme regler midt i en krisetid nu blot gør bankerne unødvendigt pessimistiske
Dansk landbrug risikerer at få vanskeligheder med at opnå de nødvendige driftkreditter, efter at Finanstilsynet har strammet reglerne over for bankerne.


 Nye regnskabsregler fra Fi-nanstilsynet har allerede givet en række store banker trecifrede milliontab. En række små banker kan følge efter.
Reglerne skal tvinge bankerne til at tage de tab på ejendomsudlån, som de hidtil har kunnet udskyde. Men tabene gør bankerne mere sårbare og naturligt mere forsigtige med udlån. Dermed har man dilemmaet, siger Jan Holm Ingemann, der er lektor i landbrugsøkonomi på Aalborg Universitet.
»Det fundamentale problem er, at den finansielle sektor har ydet belåning, som i højere grad var på baggrund af nogle forventninger til fremtidige prisstigninger, end på baggrund af det produktmæssige afkast,« siger Jan Holm Ingemann.
»Dilemmaet er så, at hvis man skal til at skifte praksis – og det er der noget, der taler for kunne være fornuftigt – så gør det ondt.«
Kort fortalt vil Finanstilsynet med de nye regler indsnævre bankernes spillerum for selv at skønne sig frem til, hvor meget deres udlån i ejendomme og landbrug er værd. Ændringerne kommer blandt andet på baggrund af de dårlige erfaringer med Amagerbanken, der formåede at skjule sine egne svagheder i regnskaberne.
Eksempelvis kræver Finanstilsynet nu, at bankerne skal værdiansætte de ejendomme, som kunderne har lån i, som om de skulle sælges inden for seks måneder. På den måde skal de skærpede regler tvinge bankerne til at forholde sig til, når en ejendom eller et landbrug objektivt set er faldet i værdi.
Da de nye nedskrivningsregler var i høring i marts, lød bekymringen fra blandt andet foreningerne Lokale Pengeinstitutter og Landbrug & Fødevarer, at sådanne stramninger midt i en økonomisk krise ville overdrive værdiforringelserne og dermed blot forværre krisen, fordi bankerne så ville være mere karrige med udlån.
Men det afviste Finanstilsynet med en bemærkning om, at der var tale om en »relevant opstramning« på de nødlidende ejendomslån, som kun ville berøre en mindre gruppe pengeinstitutter.
Unødvendige tab
Nu ser man imidlertid de første konsekvenser af de nye regler i bankernes halvårsrapporter, som er begyndt at blive offentliggjort.
Jyske Bank harmåttet nedskrive udlån for ekstra 900 mio. kr., Spar Nord for 96 mio. kr. og Sydbank for op imod 600 mio. kr. Også Nordea har måttet nedskrive mere end 500 mio. kr. på udlån, men har dog ikke opgjort, hvor meget af det, der skyldes de nye regler.
De store tab gør bankerne mere sårbare, og reglerne kan også have ramt en række mindre banker, som endnu ikke har fremlagt halvårsregnskab, siger John Norden, adm. direktør i den uafhængige bankportal Mybanker.
»Problemet er, at bankerne skal gøre ejendommene op ud fra en realistisk pris på et marked, der måske ikke eksisterer i øjeblikket. Så er det svært at sige, hvilken pris du med sikkerhed kan sælge ejendommen for inden for seks måneder. Det er en relativ konservativ betragtning, og man kan diskutere, om det er for meget. Det kan være med til at skubbe til læsset,« siger John Norden.
Med et lidt længere tidsperspektiv kunne man måske få en højere pris, og på den måde kan man sætte spørgsmål ved, om Finanstilsynet presser nogle tab igennem hos bankerne, som ikke behøvede at være der.
»Finanstilsynet kan stort set sætte priser og regler op på en måde, så enhver bank kan komme i knibe. Det store spørgsmål er så, om det er med til at skabe sikkerhed – en finansiel stabilitet – eller det modsatte,« siger John Norden.
Ingen undskyldning
De nye regler øger ikke lysten til at tage risici på fast ejendom, sagde direktør i Jyske Bank, Anders Dam, i forbindelse med bankens tab.
Helt konkret kan det blive sværere også for private boligejere at optage lån, vurderede professor Casper Rose, CBS, i den anledning.
Men Finanstilsynets nye retningslinjer om seks måneders-perioden er ikke en stramning, selv om det bliver fremlagt sådan, siger Jørn Andersen, chef for kontoret for realkreditinstitutter, der samtidig er ekspertisecenter for ejendomsrisici.
Der er tale om en mangeårig praksis, der nu blot er kommet på skrift på også andre områder end realkreditområdet,« siger Jørn Andersen.
Hvad angår de jordpriser, som Finanstilsynet har meldt ud, har det været en reaktion på, at der nogle steder ikke rigtigt bliver handlet landbrugsejendomme.
»Så kan man ikke bruge undskyldningen, at der ikke handles noget, så det derfor kan være svært at få fastslået jordprisen,« siger Jørn Andersen og understreger, at hvis institutterne selv har mere detaljerede oplysninger om markedsværdier i det konkrete område, kan de også bruge dem.
Ifølge Jan Holm Ingemann risikerer man dog at ramme de regionale pengeinstitutter uforholdsmæssigt hårdt, da de i høj grad finansierer landbrugsejendomme. Det kan igen gøre det vanskeligt for landbruget at opnå de nødvendige driftskreditter, og så har man pludselig forstærket krisen.
»Nu skal vi så passe på ikke at gå i den anden grøft og tro, det bare bliver ved med at gå nedad. Der kan den her disposition være med til at forstærke en nedadgående tendens, så vi får bremset for meget op,« siger Jan Holm Ingemann.

