Venstre erstatter sundhedshysteri med sexstrategi
Satire: Ubeskyttet sex og tequilashots kan sikre valgsejren for Venstre, og derfor forsøger VU Viborg sig med Paradise Hotel-fest. Den promiskuøse linje bakkes op på Christiansborg, der begår kovending på sundhedsområdet
Venstres Ungdom vil benytte Paradise Hotel-tricks til at kapre unge vælgere. Presse


 Venstre anbefaler, at unge drikker 250 genstande om ugen, ryger cigarer og dyrker uhæmmet sex med seks tilfældige personer om dagen, erfarer Information.
I aftes blev den nye politik prøvet af på medlemmer af Venstres Ungdom, der afholdt 'Paradise Hotel Fest'. Til arrangementet fik alle gæster udleveret »mad, to tequilashots og en cigar (kan dog byttets til en corona, hvis der skulle være nogen som ikke ryger),« fremgår det af strategipapiret, som Information er kommet i besiddelse af.
De nye toner lyder få måneder efter, at Lars Løkke Rasmussen (V) annoncerede, at Danmark skal være blandt de 10 sundeste lande i verden, men statsministeren har efter længere tids intern uro måttet bøje sig og acceptere kovendingen.
Opgøret med sundhedshysteriet har været ført an af unge venstre-løver, hvis bærende argument er, at en ny linje kan sikre de afgørende ungdomsstemmer ved et folketingsvalg. Målinger har da også vist, at flere hundrede tusinder unge vælgere går ind for Paradise Hotel-politikken.
Sådan er politik
Ikke overraskende har partiet valgt det udskældte, men populære realityshow på TV3 som rammen for lanceringen af den ny politik.
Parallellerne til dansk politik er mange, og det er også et velkendt faktum at alkohol og sex både er vigtige politiske redskaber og 'noget, almindelige mennesker kan forholde sig til'.
Så fordi Venstre i årevis selv har arbejdet med Paradise-politik internt, er der stor opbakning til også at udbrede fænomenet til rumme resten af danskerne. Et fremtrædende medlem af Venstres Folketingsgruppe, Mads Rørvig forklarer, at »sådan er politik, og nogle gange fungerer forhandlinger bedre, når der er god stemning.«
Rørvig har selv baggrund i Venstres Ungdom Viborg og er udelukkende kommet i Folketinget, fordi eksforsvarsminister Søren Gade blev stemt hjem.
Til trods for, at han betegner sig selv som en person med 'fantastiske strategiske evner,' tør han alligevel ikke tage opgøret på andre områder, og »vi vil ikke stemme nogen hjem fra vores eget parti,« fastholder han.
»Paradise-tema på Venstres landsmøde kunne også være interessant, men det er ikke noget, jeg tør foreslå,« tilføjer han.
Rørvig har ikke ønsket at kommentere de slående ligheder mellem Venstres Eyvind Vesselbo og Paradise-deltageren, Carlos, der går under aliaset Iceman. Højtstående, anonyme kilder udpeger til gengæld Helge Sander som »Venstres svar Ulven Peter,« der er tv-seriens mest dameglade deltager.


