Dagpengene kan give blå blok problemer
Dagpengespørgsmålet, der længe har martret regeringen, kan også komme til at gøre ondt på en borgerlig regering


 De største forskelle mellem blokkene vil være i den beskæftigelsespolitik, der rækker ud over beskæftigelsesområdet, og som handler om at skære i sociale ydelser og lave ændringer i skattepolitikken, vurderer professor Asbjørn Sonne Nørgaard fra Institut for Statskundskab på Syddansk Universitet.
»Venstre taler om en jobreform, og hvis man vil gøre det mere attraktivt at arbejde frem for at modtage sociale ydelser, så er det ikke nok kun at ændre skatten på arbejde, så er man formentlig også nødt til at sænke ydelsesniveauet. Der er kun de to håndtag at skrue på, hvis man vil gøre forskellen større mellem at være inde og ude på arbejdsmarkedet,« siger han.
Det ene store ben i beskæftigelsespolitikken er den aktive arbejdsmarkedspolitik. Her er aktiveringsreformen, hvor man fokuserer aktiveringen på de dårligst uddannede, vedtaget med et bredt flertal, og derfor ikke noget, der tegner til at ændre sig her. Det andet ben er den passive beskæftigelsespolitik, der bl.a. handler om dagpenge, og hvor de mest markante skillelinjer går ned gennem de to forskellige blokke. De radikale er ofte mere enige med de borgerlige, og Dansk Folkeparti er mere enige med Socialdemokraterne.
»Her kunne man måske tænke sig en borgfred, når dagpengekommissionen har barslet med noget efter et valg. Men det har jo ikke kunnet lade sig gøre at lave noget på dagpengene indtil videre, og hvis Liberal Alliance og Konservative gør spørgsmålet til genstand for regeringsgrundlaget, så vil det også være noget, som en kommende blå regering kan slå sig på, lige som den forrige har gjort det. Et socialdemokrati i opposition vil være meget hårdere i retorikken på det her, end når de er i regering, hvor de agerer meget mere økonomisk ansvarlige. Det viser historien,« siger Asbjørn Sonne Nørgaard, og tilføjer:
»Hvis altså ikke væksten og stigningen i beskæftigelsen helt har nået at afmontere dagpengeproblemet inden da.«
FORSKELLEN PÅ BLOKKENES POLITIK
Beskæftigelsespolitik: Dagpengene kan give blå blok problemer
Sundhedspolitik: Løkke skærper blå sundhedspolitik
Uddannelsespolitik: Uddannelse er vigtig for både rød og blå
Skattepolitik: Ikke råd til megen ny skattepolitik
Retspolitik: Retspolitiske opgør i vente ved blå sejr
Velfærdspolitik: Næppe færre offentligt ansatte
 

