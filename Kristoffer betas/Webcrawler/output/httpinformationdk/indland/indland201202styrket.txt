Styrket tilsyn, men med slappere regler
Uafhængigt tilsyn med PET skal sikre, at tjenesten holder sig inden for regler, som til gengæld bliver lempet
Justitsminister Morten Bødskov (S) (t.v.) kalder det et skridt i den rigtige retning, at der oprettes et særligt uafhængigt tilsyn med PET, og selv om tilsynet får uhindret adgang til PET’s lokaler, registre og databaser, så bliver der alene tale om en legalitetskontrol.

Et stort skridt i den rigtige retning, sagde justitsminister Morten Bødskov (S), da han i fredags deltog i præsentationen af betænkningen fra Wendler Pedersen-udvalget med forslag til et nyt tilsyn for PET.Nøgternt set er der nu anledning til at stille spørgsmål ved, hvor stort et skridt der er tale om. For selv om Wendler Pedersen-udvalget efter 14 års mødevirksomhed foreslår, at der oprettes et særligt uafhængigt tilsyn med PET, og selv om tilsynet får uhindret adgang til PET’s lokaler, registre og databaser, så bliver der alene tale om en såkaldt legalitetskontrol. Med andre ord skal tilsynet efterse, at PET holder sig inden for de regler især for personregistrering, som en ny lov for efterretningstjenesten lægger op til.Men samtidig foreslår Wendler Pedersen-udvalget, at PET i fremtiden skal kunne indsamle og indhente »enhver oplysning, der kan have betydning for tjenestens virksomhed«. Dét har fået lektor i forfatningsret ved Syddansk Universitet Pernille Boye Koch til i P1 Orientering at tale om »en åben ladeport« og »en klar lempelse i forhold til de regler og den kontrol, som efterretningstjenesten opererer under i dag.«Det vil sige, at den skærpede kontrol med PET skal sikre, at tjenesten holder sig inden for regler, som til gengæld skal lempes.Tærskel er lavereI udvalgets forslag til en PET-lov indgår, at tjenesten kan indhente alle oplysninger, »der kan have betydning for tjenestens virksomhed«.Tidligere skulle PET kunne argumentere for, at oplysningerne var »nødvendige«, men med formuleringen »kan have betydning« er tærsklen lavere. Det bliver altså enklere for PET at indhente oplysninger, når den såkaldte nødvendighedsbetingelse ikke længere vil gælde. Tilmed må PET indsamle oplysninger, bare det ikke på forhånd kan udelukkes, at oplysningerne har relevans for tjenestens opgaver.En vigtig paragraf i forslaget til en ny lov om PET fastsætter, at lovlig politisk virksomhed ikke sig selv kan begrunde, at PET behandler oplysninger om en borger. Den formulering ses som en opfølgning på den omstridte regeringserklæring, som VKR-regeringen udsendt i september 1968 om, at ingen borger fremover måtte registreres alene på grundlag af lovlig politisk virksomhed.Selv om forbuddet nu lovfæstes, er det vigtigt at forstå, at der ikke er tale om et absolut forbud for PET mod at behandle oplysninger om borgernes lovlige politiske virksomhed.Tværtimod kan registrering af lovlig politisk virksomhed sagtens ske, men der skal, som betænkningen formulerer det, »noget mere til«. Præcis hvad dette »mere« så er, må PET og det nye tilsyn dog selv finde sig til rette med.Ifølge betænkningen skal PET heller ikke afskæres fra at indhente oplysninger om borgernes lovlige politiske aktiviteter, hvis det kan bidrage til, at PET opnår, som det siges, »en forståelse af generelt samfundsmæssige forhold«. Det kan f.eks. være aktuelt forud for større statsbesøg.PET må også indhente oplysninger om borgere med henblik på at afklare, om den pågældendes politiske virksomhed er lovlig eller ej. Her bør det understreges, at der ikke vil gælde en tidsfrist for, hvor længe PET må være om at få afklaret dette spørgsmål.Ifølge betænkningen er det dog »klart«, at et afklaringsarbejde »ikke kan fortsætte i det uendelige«.Dertil kommer, at forbuddet heller ikke gælder for de personer, der udgør ledelsen i politisk foreninger eller organisationer.»En meningsfuld behandling af oplysninger om en organisation nødvendiggør, (…) at personoplysninger om i hvert fald de personer, der leder organisationen, kan behandles,« som der står i betænkningen.
