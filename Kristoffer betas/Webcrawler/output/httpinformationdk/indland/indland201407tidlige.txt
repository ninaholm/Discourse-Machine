Tidligere direktør i NSA: Danmark tæt partner i årevis
Allerede i 1990’erne var Danmark et af få allierede lande, der samarbejdede særlig tæt med NSA om masseovervågningsteknologi. Det siger en tidligere teknisk direktør i den amerikanske efterretningstjeneste NSA
 Tidligere NSA-direktør William Binney fotograferet i 2012


 En tidligere teknisk direktør i NSA, William Binney, løfter nu endnu en del afsløret for partnerskabet om elektronisk overvågning mellem Danmark og USA. Information kunne i sidste uge dokumentere, at Forsvarets Efterretningstjeneste (FE) efter alt at dømme samarbejder med NSA om at tappe danske fiberkabler for tele- og datatrafik.
Det kommer ikke bag på William Binney, der fortæller, at Danmark allerede tilbage i 1990’erne samarbejdede tæt med NSA om programmer, der skulle bruges til at finde efterretninger i de store datamængder, som tjenesten og dens partnere indsamlede. »Når de først er begyndt at arbejde tæt sammen, går jeg ud fra, de er fortsat med det,« siger den tidligere tekniske direktør, der forlod NSA kort efter 11. september 2001, fordi han mente, at tjenesten krænkede den amerikanske forfatning ved at spionere imod amerikanske statsborgere. 
William Binney siger, at NSA i 1990’erne først og fremmest arbejdede sammen med efterretningstjenesterne i USA’s tætteste allierede lande, Storbritannien, Australien, Canada og New Zealand, om udviklingen af programmer, der kunne behandle data, som tjenesterne modtog fra satellitstationer, tapning af fiberoptiske kabler og andre kilder. Men også få andre allierede lande – omkring en håndfuld mener William Binney – blev inddraget i arbejdet. »Danmark var et af de lande. Det var i midten af 1990’erne, men det går tilbage til samarbejder, vi havde haft tidligere,« siger William Binney. 
Stort netværk i Danmark
Udtalelserne fra William Binney stemmer overens med oplysninger, som DR kunne fremlægge mandag, om, at Danmark ifølge dokumenter fra Erhvervsministeriet i slutningen af 1990’erne var en del af en inderkreds af lande, som USA samarbejdede med om overvågning. »Det gode selskab« blev denne inderkreds kaldt i den danske centraladministration. Ifølge William Binney vil det særligt være den russiske trafik, der går igennem Danmark, som kan være grunden til, at Danmark er interessant for NSA at samarbejde med om konkrete indhentninger fra fiberkabler: 
»Der er et stort netværk i Danmark med adgang til store mængder data, der er forbundet til de tidligere Sovjetlande. Det er den slags steder, du gerne vil have placeret dine indhentnings-devices,« siger han i overensstemmelse med, hvad eksperter på området tidligere har sagt til Information. 
William Binney påpeger, at NSA har brug for mange allierede partnere, der sikrer tjenesten adgang til centrale punkter i det globale netværk af fiberkabler. Det skyldes den måde, internettrafik dirigeres rundt på.
»Både e-mail og telefonopkald bliver ikke nødvendigvis ledt den mest direkte rute. De bliver nogle gange ledt ad omveje, hvilket betyder, at hvis du kun sætter devices på den direkte rute, så fanger du ikke nødvendigvis det, du vil have. Den kommunikation, der går igennem København, bliver ikke nødvendigvis routet til Frankfurt. Så hvis du fokuserer din indsamling i Frankfurt, risikerer du at misse det, der går igennem København,« siger han.
Nålen i høstakken
Før William Binney forlod NSA, havde han i flere år arbejdet på at udvikle et program med kodenavnet ThinThread. Programmet var i stand til at filtrere irrelevant data fra og finde den berømte nål i høstakken: de små bidder elektronisk kommunikation, der kunne bringe NSA på sporet af terrorister og andre med onde hensigter. Desuden havde programmet den indbyggede mekanisme, at indholdet af amerikanske borgeres elektroniske kommunikation blev krypteret og først kunne læses, når NSA havde skaffet dommerkendelser til at få adgang til indholdet. Samtidig arbejdede en række private underleverandører til NSA på at udvikle et konkurrerende program med navnet Trailblazer, der havde opbakning fra topledelsen i den amerikanske efterretningstjeneste. Programmet var langt mere omfattende end ThinThread. Hvor ThinThread filtrerede store mængder data fra i realtid, var hensigten med Trailblazer snarere at opsamle så meget som muligt. Og programmet indeholdt ikke nogen mekanisme, der krypterede amerikanske borgeres data.
Firmaets vej
William Binney fortæller, at han deltog i en række møder med udsendinge fra Danmark i NSA’s hovedkvarter i Fort Meade i USA.
»Vi ville dele teknologien, så alle havde gavn af den. Vi ville gerne have dem til at blive en del af det. Men de gik den anden vej,« siger William Binney med henvisning til det konkurrerende Trailblazer-program.
– Så de gik den dyrere indsaml-det-hele-vej?
»Ja, de gik firmaets (NSA’s, red.) vej.«
– Omhandlede det fiberoptiske kabler?
»Det handlede om at håndtere alle datakilder. Fiberoptiske kabler var bare én kilde.« 
– Er det rigtigt forstået, at Danmark var en af de 5-10 tætteste allierede i forhold til de her tidlige masseovervågningsprogrammer?
»De var helt klart en tæt partner. Der var en række lande, der var i den gruppe, og som vi prøvede at involvere,« siger William Binney, der understreger, at han ikke kender de nærmere detaljer om Danmarks deltagelse i Trailblazer-samarbejdet, da han ikke fik adgang til oplysninger om programmet, inden han forlod NSA.
ThinThread-programmet blev få uger før 11. september 2001 lukket ned af NSA-ledelsen, der valgte at satse på Trailblazer. Også Trailblazer blev i 2006 afbrudt, fordi udviklingen af programmet var flere år efter tidsplanen og kostede langt over det budgetterede beløb. Som en erstatning udviklede NSA det såkaldte Turbulence-program, hvis grundlæggende teknologi og principper er videreført i mange af de overvågningsprogrammer, som NSA og tjenestens partnere anvender i dag til blandt andet at tappe fiberkabler.
En konstruktiv linje
Mandag i denne uge kunne DR via en aktindsigt vise, at de amerikanske samarbejdspartnere i slutningen af 1990’erne udøvede et »betydeligt pres« for, at Danmark skulle føre en restriktiv politik i forhold eksport af stærk krypteringsteknologi. Samme oplysninger er tidligere blevet fremlagt af Information.
Forsvarets Efterretningstjeneste var selv afhængige af assistance til kryptologiske opgaver fra de lande, som Danmark ifølge aktindsigten har et »meget nært efterretningsmæssigt samarbejde med«, og det fremgår også, at denne inderkreds af lande centreret omkring USA gik under betegnelsen »det gode selskab« blandt danske embedsmænd.
Som der står i en skrivelse om nødvendigheden af, at Danmark fulgte den amerikanske politik i forhold til stærk kryptering:
»En sådan konsekvent linje fra dansk side vil muliggøre fortsat konstruktiv dansk deltagelse i kredsen af lande, der tilhører det gode selskab.«
Forsvarsminister Nicolai Wammen (S) skriver i en mail til Information:
»Jeg kan ikke gå nærmere ind i omfanget og indholdet af det samarbejde, som FE måtte have med andre nære partnere. Sådan må det være, når det drejer sig om efterretningsarbejde. Men i det omfang FE samarbejder med udenlandske efterretningstjenester, skal det selvfølgelig ske i overensstemmelse med dansk ret.«

