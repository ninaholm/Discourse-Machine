Sidste udkald for de langtidsledige
Efter 538 ansøgninger er det lykkedes Martin Dam Hansen at få et job, få dage før han mister retten til dagpenge. Information har siden august fulgt ham og to andre langtidsledige dagpengemodtagere, som stod til at falde ud af systemet først i det nye år. Nu har vi talt med dem igen
Martin Dam Hansen var til over 50 samtaler, før det lykkedes ham at få et job. 1. februar begynder han i et et-årigt vikariat, to dage før han mister dagpengeretten


 Hej, hej. Du hedder Søren, du hedder Søren, du hedder Søren.«
Jakob Ingeberg har lige hentet sin datter, Liva, i børnehaven, og adrenalinniveauet er ikke helt faldet ned, da Information kommer på besøg.
»Det kommer til at tage lang tid, det her,« siger han med et smil, mens datteren hiver ham i ærmet og stiller sig på hans fødder.
Inde i stuen i huset i Hvidovre kører eftermiddagens tegnefilm, der er pølsehorn i ovnen, og Jakob Ingeberg ser lettet ud, da han sætter sig ved køkkenbordet og skænker kaffen op. Han har selv fundet en praktikplads og hører derfor ikke længere til den gruppe af langtidsledige, der i disse dage hører fra jobcentret for sidste gang, inden de mister retten til dagpenge.
Jakob Ingeberg er selvlært grafisk designer, men i 2009 udløb hans sidste vikariat, og efter en barselsorlov startede han på dagpenge. I en branche, der udvikler sig hurtigt, blev hans portfolio hurtigt forældet, og det blev sværere og sværere at få en fod indenfor igen.
Det tog han konsekvensen af i maj, hvor han i en alder af 38 sadlede om og begyndte på elektrikeruddannelsen. I starten af november fik han en læreplads i virksomheden SA:EL. Hvis han ikke havde fundet den, ville han have stået uden dagpenge fra 13. januar. I så fald ville han og konen have været nødt til at lade sig skille, har Jakob Ingeberg fortalt, og han ville være flyttet fra familien for at kunne få kontanthjælp, så regningerne kunne betales.
»Jeg er superglad for at være kommet ud af det på en god måde, men jeg kan ikke lade være med at sidde og tænke alle de andre, der virkelig er på skideren og nu falder ud af dagpengesystemet,« siger Jakob Ingeberg.
Dolket i ryggen
I 2010 samlede den daværende VK-regering sammen med Dansk Folkeparti og Radikale Venstre flertal for at halvere dagpengeperioden fra fire til to år med et argument om at motivere de langtidsledige til at komme tilbage i arbejde. Samtidig valgte man at skærpe genoptjeningskravet – den periode, man skal have været i arbejde for igen at være berettiget til dagpenge – fra 26 til 52 uger. Dengang kaldte den socialdemokratiske leder, Helle Thorning-Schmidt, det at »dolke helt almindelige lønmodtagere i ryggen«.
Men selv om den nye SRSF-regering udskød forkortelsen af dagpengeperioden med et halvt år, da den kom til magten, videreførte regeringen aftalen, som trådte i kraft 1. januar 2013.
I september vurderede regeringen, at mellem 7.000 og 12.000 ville miste deres dagpenge i første halvdel af 2013, men kort efter nytår blev det tal justeret.
»Beskæftigelsesministeriet og Finansministeriet har på baggrund af et nyt datagrundlag opdateret skønnet for, hvor mange der forventes at opbruge dagpengene. Det skønnes nu med betydelig usikkerhed, at det kommer til at omfatte mellem 17.000 og 23.000 ledige i først halvår,« skrev Beskæftigelsesministeriet i en pressemeddelelse 10. januar.
Det værste er uvisheden
I Løgstør i Nordjylland bor 42-årige Brian Klemmensen. Han er oprindelig butiksuddannet, men arbejdede senest på møbelfabrikken RBM Møbler i Fjerritslev.
I sommeren 2009 mistede han sit arbejde, da en svensk koncern opkøbte RBM og flyttede produktionen til Småland. Han har siden søgt job på fabrikker og i butikker, men uden held. Han har senest været i en måneds praktik i en Dagli’ Brugsen tæt på Løgstør, men nu er det slut, og han søger igen mere fast arbejde.
»Det er klart, at for et år siden var der mere ro på, end der er nu. Dengang tænkte jeg, at det kunne sagtens lade sig gøre, og jeg skulle bare ud og arbejde igen. Men det viste sig desværre, at det var lettere sagt end gjort. Så jeg søger stadig på livet løs, men der er ikke nogen, der har bidt på endnu,« fortæller han.
»Det værste er uvisheden. Man ved aldrig, hvad der skal ske, og der kommer bare afslag på afslag hele tiden. Det er ikke en rar følelse, og det er noget, jeg går og tænker meget over, selv om jeg prøver at lade være. Men det rumsterer jo stadig derinde,« siger han over telefonen.
Den 3. februar 2013 udløber hans dagpengeperiode, og han kan ikke få kontanthjælp, da han har en formue på mere end 10.000 kroner. Han er nu ved at undersøge mulighederne for at benytte sig af regeringens nye uddannelsesordning, hvis han ikke når at finde et job.
»Det er ikke sikkert, det er den bedste løsning, for så er der jo ikke rigtigt noget tilbage at leve for, når regningerne er betalt. Men jeg har jo heller ikke lyst til at stå helt uden indtægt,« siger han.
Der var en, der var to, der var tre
I takt med, at de mange langtidsledige har nærmet sig sidste dagpengeudbetaling, har regeringen ad tre omgange lanceret akutpakker, som skulle hjælpe dem tilbage på arbejdsmarkedet.
Den første akutpakke til 332 mio. kroner blev lanceret i august og involverede faste jobformidlere, en samtale med hver enkelt ledig og en større indsats for at få gang i jobrotationsordningen.
I oktober blev akutjobpakken, der skulle skabe 12.500 job, vedtaget i Folketinget. Pakken indebærer blandt andet, at virksomheder kan få en bonus på op til 25.000 kroner, hvis de ansætter en langtidsledig frem for en nyledig. Aftalen blev af finansminister Bjarne Corydon (S) kaldt »en hel og dækkende løsning«.
Den 19. december vedtog Folketinget så den såkaldte uddannelsesordning, den Brian Klemmensen i øjeblikket undersøger, om han kan blive omfattet af. Ordningen giver langtidsledige, der mister deres dagpengeret inden 30. juni 2013 mulighed for i et halvt år at modtage en ydelse på 60 procent af den højeste dagpengesats, hvis de indgår i et uddannelsesforløb,
De tre redningskranse fra regeringen er dog blevet bredt kritiseret for ikke at have den ønskede effekt. For eksempel viser en rundspørge foretaget af P1 Morgen, at det kun er et ud af 14 akutjob, der bliver besat af en langtidsledig. Information har tidligere også beskrevet, at det i midten af december kun var lykkedes at skaffe 254 langtidsledige job via den 190 millioner kroner dyre jobrotationsordning.
Psykologisk nedbrydende
Andetsteds i Hvidovre har 56-årige Martin Dam Hansen inviteret indenfor til kaffe og kage i dagligstuen. Han har tidligere været medlem af Venstre og aktiv i lokalpolitik, men ved valget i 2011, valgte han at satse anderledes.
»Jeg troede på, hvad Socialdemokraterne sagde inden valget, og derfor stemte jeg på dem. Men i dag må jeg sige, at jeg føler mig politisk kønsløs. Det er så få politikere, der siger, hvad de mener, så jeg aner simpelthen ikke, hvem jeg ville stemme på i dag. Så jeg savner i allerhøjeste grad noget ærlighed fra politikernes side,« siger Martin Dam Hansen.
Han er oprindeligt uddannet sygeplejerske, inden han valgte akademikervejen og tog en uddannelse i offentlig forvaltning og projektledelse. Den 1. januar 2010 blev hans stilling som it-projektkoordinator i Forsvaret sparet væk.
Siden da har han sendt 538 ansøgninger og været til omkring 50 samtaler.
»Det er jo et hårdt slag, hver gang man får et nej. Ikke alene bruger man en masse tid og ressourcer på at skrive ansøgningen, men man bliver også frustreret, når man så opdager, at det for eksempel er et proformajob, der allerede er besat, når det bliver slået op. Det er dybt deprimerende at få så mange afslag, og man skal jo nærmest være lidt småsindssyg, hvis man ikke har fattet, at man er dum som en dør,« siger han og fortsætter.
»Prøv at forestille dig at tage på disco for at score, og du spørger 538 piger, om de vil danse, og de så alle sammen siger: ’Nej, det gider jeg ikke’. Så kan det godt være, at man skal begynde at overveje en ny frisure. Psykologisk kan man jo nedbryde et menneske, hvis man tilstrækkeligt mange gange siger: ’Du er ikke god nok’, ’du slår ikke til’, ’du er for dum’ til vedkommende.«
En af samtalerne har dog kastet noget af sig. Den 1. februar begynder Martin Dam Hansen i et etårigt videnpilotjob ved et medicofirma, hvor han blandt andet skal arbejde med salg og marketing målrettet privatpraktiserende klinikker. Hvis han ikke havde fundet det job, ville hans dagpenge være udløbet 3. februar.
»Det bliver fedt at komme i gang igen, og jeg glæder mig enormt meget til det, for det er kanonstressende at drøne rundt og søge arbejde hele tiden. Men jeg har heldigvis haft et fantastisk netværk, som er blevet ved med at bakke mig op, når jeg en gang imellem har syntes, at det hele var urimeligt og uretfærdigt,« siger han.

