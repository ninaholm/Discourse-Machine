Sektorforskerne lider under fusionerne
Utilfredsheden og usikkerheden er udbredt blandt sektorforskerne, der blev indfusioneret på universiteterne i 2007. Ifølge ny undersøgelse er vilkårene for forskning og myndighedsbetjening, som er sektorforskernes hovedopgaver, blevet ringere


 De har hverken fået større forskningsfrihed eller bedre samarbejdsmuligheder. Det var ellers et par af salgsargumenterne, da størstedelen af de daværende sektorforskningsinstitutioner blev fusioneret med universiteterne i 2007. Men en undersøgelse lavet af Center for Forskningsanalyse på Aarhus Universitet blandt knap 1.200 sektorforskere på både universiteter og selvstændige institutioner viser, at der fem år efter fusionerne stadig hersker stor utilfredshed og usikkerhed blandt de universitetsansatte sektorforskere.
Postdoc Kaare Aagaard, der har været med til at lave undersøgelsen, er overrasket over, hvor utilfredse de fusionerede sektorforskere er.
»Undersøgelsen tegner et billede af et område, som er under et voldsomt pres, fordi universiteterne nu er gået ind i anden fase af fusionerne og er begyndt at nedlægge institutioner. Men faktisk har sektorforskningen siden 2004, hvor de første fusioner kom, været præget af permanent usikkerhed,« siger Kaare Aagaard.
En stor del af sektorforskernes frustrationerne handler om selve processen, der ifølge de ansattes opfattelse mere har handlet om universiteternes storhedsdrømme, end hvor det ville være bedst at placere specifikke faglige miljøer. Og det er måske en af årsagerne til, at kun hver anden af de fusionerede sektorforskere har oplevet nogle af de lovede synergieffekter som f.eks. mere samarbejde og mindre administration.
»Det mest påfaldende er nok, at der næsten ikke synes at være opnået forbedringer i forhold til før fusionen. Håbet var i det mindste dengang, at der kunne opnås mere armslængde og større forskningsfrihed i sektorforskningen,« siger Kaare Aagaard.
Kun omkring otte procent af de fusionerede sektorforskere oplever dog større frihed i forhold til forskningsarbejdet, mens kun 12 procent mener, at det har ført til et øget samarbejde. Sektorforskerne på de selvstændige institutioner ser derimod mere positivt på deres forskningsfrihed.
Vanskeligere vilkår
Sektorforskningsinstitutionerne blev lovet, at de kunne fortsætte som selvstændige enheder på universiteterne, i en årrække, men både på Aarhus Universitet og Danmarks Tekniske Universitet er sektorforskningen i år og sidste år blevet lagt sammen med de øvrige fakulteter og institutter.
Per Ambus, der er tillidsrepræsentant på Institut for Kemiteknik på Danmarks Tekniske Universitet (DTU), og tidligere var på Forskningscenter Risø, ser usikkerheden i fusionsprocessen som det største problem.
»Det, der har manglet, er klare udmeldinger om, hvad det her skal føre frem til, og hvordan det kommer os til gode som medarbejdere,« siger Per Ambus.
Han kan godt nikke genkendende til, at fusionerne ikke har betydet mere samarbejde eller større forskningsfrihed.
»Efter institutsammenlægning oplever vi lige nu det stik modsatte af større frihedsgrader. Mange er nervøse for, at vi får begrænset vores tilgang til forskningsmidler, fordi vi ikke har en så stærk profil længere,« mener Per Ambus.
Også Steen Møller, der er tillidsrepræsentant for jordbrugsakademikerne på AU, mener, at sektorforskerne har fået vanskeligere vilkår, efter de er blevet en del af de øvrige fakulteter og institutter.
»Det er blevet væsentligt sværere for bevillingsgiverne at forstå, hvorfor tidligere sektorforskere har behov for penge til egen løn, fordi vi i modsætning til de traditionelle universitetsforskere ikke er lønnet af universiteternes finanslovsmidler. Vi har altid været gode til at søge penge, men folk er meget usikre på fremtiden,« siger Steen Møller.
Store kulturforskelle
Lektor på biovidenskab på Aarhus Universitet (AU), Peter Wind, var indtil juli sidste år tillidsrepræsentant for seniorforskerne på Danmarks Miljøundersøgelser, inden de blev delt op. Han mener, at de manglende synergieffekter skyldes stor geografisk afstand og store kulturforskelle mellem den klassiske forskning og sektorforskningen.
»De værste forestillinger om universitetet er blevet bekræftet for mange. I sektorforskningen er det samarbejdet, der er bærende, men så er vi kommet ind i universitetsverdenen, hvor det handler om den stærkestes overlevelse,« fortæller Peter Wind.
Han mener, at en del universitetsforskere ser ned på den praksisnære forskning, og den oplevelse går igen i undersøgelsen.
»De af os, der beskæftiger os med myndighedsbetjening, kæmper en hård kamp for at opnå samme anerkendelse som den klassiske forsker og underviser,« siger Peter Wind og påpeger, at universitetsloven burde anerkende myndighedsbetjeningen som en universitetsdisciplin.

