Fogh: Flere styrker til Afghanistan
Statsministeren deler Canadas ønske om NATO-solidaritet og flere soldater i Afghanistan. Men Fogh vil ikke stille ultimatum til NATO-allierede
Statsminister Anders Fogh Rasmussen glæder sig over, at USA vil sende 3.200 ekstra soldater til Afghanistan.


 Statsminister Anders Fogh Ramussen (V) er enig med sin canadiske kollega, der mener, at andre NATO-lande bør sende mindst 1.000 ekstra soldater til Afghanistan.
"Vi deler det canadiske synspunkt, at det er vigtigt med solidaritet i NATO-alliancen, og vi deler det canadiske ønske om, at der sendes flere soldater til Afghanistan, sådan som Danmark allerede har besluttet at gøre, siger statsministeren.
Meldingen kommer efter, at den canadiske premier-minister, Stephen Harper, mandag gav sine NATO-allierede et ultimatum: Send 1.000 soldater til Afghanistans farlige områder eller bered jer på, at Canada trækker sine 2.500 soldater ud af landet.
Canada nægter at fortsætte med høje tabstal, når store NATO-lande som Frankrig og Tyskland kun har soldater i Afghanistans rolige provinser. Imens har Storbritannien, Canada, Holland og Danmark sammen med USA påtaget sig de største og farligste opgaver i det sydlige og østlige Afghanistan.
Ikke dansk ultimatum
Statsministeren vil dog ikke opstille samme ultimatum som den canadiske regeringschef.
"Vi er af den opfattelse, at den internationale tilstedeværelse i Afghanistan er meget afgørende for vores egen sikkerhed, for vi kan ikke tillade, at Afghanistan igen bliver et fristed for international terrorisme. Og tilstedeværelsen er afgørende for at sikre det afghanske folk både frihed, fred og økonomisk fremgang," siger han.
I stedet glæder statsministeren sig over, at den amerikanske præsident, George W. Bush, i forrige uge godkendte udsendelsen af 3.200 ekstra soldater til Afghanistan. Beslutningen skal ifølge amerikanerne imødekomme manglen på tropper, der skyldes modvilje fra europæiske NATO-lande.
"Jeg kan ikke tage stilling til nu, om de ekstra soldater fra amerikansk side er tilstrækkeligt til at dække hele behovet, men jeg opfatter det som et klart signal om, at der bliver lyttet til, hvad der bliver sagt blandt andet fra vores side," siger Anders Fogh Rasmussen, der ikke har planer om yderligere at udvide den danske indsats i Helmand-provinsen.


