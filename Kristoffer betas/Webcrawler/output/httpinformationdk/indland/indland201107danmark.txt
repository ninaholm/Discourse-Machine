Danmark vil tjene stort på at sløjfe Sudans gæld
Efter Sudans deling har Danmark planer om at eftergive landets milliardgæld. En gestus, der dog resulterer i færre u-landskroner til andre fattige lande. Modsat Norge flytter Danmark nemlig milliardbeløbet fra danske bistandsmidler over i statskassen som kompensation, afslører en ny analyse fra Ibis
Der var stor fest og lettelse, da Sydsudan blev selvstændigt i weekenden. Nu lufter Danmark tanken om at droppe det gamle lands gæld. Men i så fald vil det koste for andre fattige lande.


 »Uanstændigt og urimeligt.« Sådan lyder kritikken fra Ibis, når Danmark planlægger inden længe at bruge bistandskroner til at eftergive gælden til det nye land Sudan, som har påtaget sig gælden, efter landet i weekenden blev delt i to, da Sydsudan blev selvstændigt.
Gældsbyrden på flere milliarder stammer udelukkende fra en eksportstøtteordning fra 1970'erne, hvor danske virksomheder som skibsværftet B&W og cementkoncernen FLSmidth blev tildelt eksportkreditter. Udviklingsmålet var vagt og effekten tvivlsom. På trods af det er gælden vokset fra cirka 500 millioner kroner til et sted mellem tre og seks millarder kroner som følge af renter og strafrenter.
Selv om Sudan tilsyneladende ikke har fået meget for pengene, planlægger Danmark alligevel at betale gælden med danske bistandskroner.
Og sådan har Danmark, såvel som andre donorlande, gjort flere gange før. Da Irak, Nigeria og Angolas gæld i sin tid blev eftergivet, flyttede Danmark således gælden fra u-landsbudgettet til Finansministeriet som kompensation til statskassen. Og sådan bliver det efter alt at dømme også, når Danmark inden for to år letter gældbyrden for Sudan.
Men det er ikke i orden at eftergive gælden med den ene hånd og tage pengene fra bistandskassen med den anden hånd, lyder det fra Ibis, der står bag en ny rapport med overskriften 'Sudans gæld en lukrativ forretning for Danmark'.
Generalsekeretær i Ibis Vagn Berthelsen mener ikke, det er i orden, at nye demokratier skal tynges af gammel gæld:
»Det er helt uanstændigt, at man følger sådan en praksis og meget urimeligt, at man over så mange år tilskriver renter helt fiktivt,« siger Vagn Berthelsen, der stiller sig uforstående over for, at andre fattige lande i Afrika ender med at betale dyrt for gælden, fordi bistandshjælpen skrumper ind.
Gør som Norge
Selv om de fleste donorlande handler på samme måde som Danmark, formår Norge at lette de fattige landes gæld uden at snuppe pengene fra u-landskassen. Og det er yderst vigtigt, fastslår Norges udviklingsminister Erik Solheim til Information:
»Vi har bestemt, at Norge sletter u-landsgælden uden at belaste bistandsbudgettet. For os er det vigtigt, at gældslettelsen ikke går ud over bistand til fattige lande, men i stedet bliver et tillæg.«
Dermed er Norge det eneste land i verden, der ikke finder pengene til gældslettelser i u-landsbudgettet.
»Norge skal føre an i arbejdet med gældslettelser. Vi har taget lederrollen, og regeringen kan påvise omfattende og konkrete resultater,« siger Erik Solheim.
Norge roses da også i store veninger af Vagn Berthelsen:
»Norge er den gode elev i klassen, som gør det anstændigt.«
Ekspert i udvikling og seniorforsker ved DIIS Lars Engberg-Pedersen er på samme bølgelængde:
»Danmark bør gøre som nordmændene,« lyder den klare melding fra den danske bistandsekspert.
»Den nuværende bistandsramme bliver jo mindre ved den gældende praksis. Det betyder, at der bliver mindre mulighed for at tage nye initiativer i u-landene,« siger han.
Tvivlsom gulerod
Danmark og de andre donorlande afskriver gælden som en gulerod for, at delingen mellem Sydsudan og Sudan bliver fredelig. Men det er ikke andet end en gestus og formalitet, påpeger Lars Engberg-Pedersen.
»Det er absolut tvivlsomt, om den investering fører til fred mellem nord og syd. Landene kan nemt bryde ud i røg og damp alligevel. Derfor er det urimeligt at tage fra bistanden,« siger seniorforskeren.
Sudans eksterne gæld er på cirka 38 millarder dollars, svarende til 57 procent af landets samlede BNP. Ingen forventede derfor, at Sudan nogensinde ville være i stand til at betale lånet tilbage. Så selv om gældslettelse ifølge Lars Engberg-Pedersen har været udmærket for mange lande, er det ikke andet end en formalitet for Sudan, når gælden snart er ryddet af vejen:
»Det er langt ude at tro, at det kan føre til politisk uro mellem syd og nord, hvis lånet ikke bliver eftergivet. Det spiller ingen rolle i Sudans tilfælde, for de havde ikke betalt lånt tilbage under nogen omstændigheder,« forklarer seniorforskeren. Han peger på, at det politisk ville have haft meget større betydning, hvis pengene var blevet anvendt til konkrete projekter.
V: Oplagt model
Beslutningen om eftergivelse af Sudans gæld forhandles i øjeblikket mellem donorlandene i den såkaldte Paris-klub, der satser på at have en aftale på plads inden for to år. Derfor kan landene nå at ændre modellen, hvis de ønsker det. Men det tyder intet på.
Venstres udviklingsordfører Karsten Lauritzen kalder den nuværende praksis »en oplagt model«. Alligevel kan han godt se problemet i, at pengene fjernes fra u-landsbudgettet.
»Men hvis det skal laves om, så skal det gælde alle lande,« siger Karsten Lauritzen, som afviser, at Danmark bare kan gøre som Norge, hvis politikerne ellers ville:
»Hvis vi fraviger modellen, er der ikke nogen gennemsigtighed.«

