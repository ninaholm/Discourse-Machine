Statsminister bekræfter navnene i ministerrokaden
Henrik Sass Larsen (S) træder ind i regeringens økonomiudvalg og er nu formelt med i regeringens inderkreds
 
	Medlem af Europa-Parlamentet Dan Jørgensen (S), ny minister for fødevarer, landbrug og fiskeri. Fotos: Folketinget og Undervisningsministeriet


 
	Alle brikker i den omfattende ministerrokade er nu officielt på plads, da statsminister Helle Thorning-Schmidt (S) torsdag morgen bekræfter ministerrokaden.

	Holger K. Nielsen (SF) bliver ny udenrigsminister og indtræder dermed i regeringens magtfulde koordinationsudvalg.

	Også beskæftigelsesminister Mette Frederiksen (S) bliver med rokaden medlem af udvalget, som med statsministeren for bordenden afgør regeringens strategier og store linjer.

	Det betyder, at der nu er plads til Henrik Sass Larsen (S) og Pia Olsen Dyhr (SF) i regeringens økonomiudvalg, hvor det er finansminister Bjarne Corydon (S), der sidder for bordenden og styrer finanserne med kollegaen Margrethe Vestager (R).

	Dermed rykker Henrik Sass Larsen formelt ind i regeringens inderkreds.

	Karen Hækkerup (S) bliver ny justitsminister, mens politisk ordfører Jonas Dahl (SF) udnævnes til skatteminister.

	Medlem af Europa-Parlamentet Dan Jørgensen (S) bliver minister for fødevarer, landbrug og fiskeri.

	Og det er den største overraskelse i udnævnelserne.

	Dan Jørgensen er grøn i mere end en forstand. Han er helt uden erfaring fra landspolitik i Danmark. Omvendt er han på ingen måde ukendt med sit nye resortområde.

	Gennem sine næsten 10 år i EU-Parlamentet har han skabt sig en grøn profil, hvor han især har gjort sig bemærket på miljøområdet og på området for dyrevelfærd. I 2012 blev han Årets Dyreven.

	Med sin nye ministerpost får Dan Jørgensen samtidig optimal mulighed for at slå sig vej ind i Folketinget.

	For kort tid siden meddelte han, at han ønskede at droppe parlamentet i forbindelse med forårets valg og i stedet satse på en fremtidig karriere i Folketinget – og den vej er nu banet.

	Statsministeren præsenterer de nye ministre for dronningen på Amalienborg kl. 11.30.

	Justitsminister Morten Bødskov (S) og udenrigsminister Villy Søvndal (SF) udtræder af regeringen og modtages i afskedsaudiens på Amalienborg kl. 12.30.

