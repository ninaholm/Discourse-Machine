Nordisk boligboble truer dansk økonomi
Dansk økonomi risikerer at blive hårdt ramt, hvis boligboblerne i Norge og Sverige brister, fordi de to nabolande er blandt Danmarks største samhandelspartnere, lyder advarslen fra flere økonomer


 
	Mens de danske boligpriser er faldet markant siden finanskrisen, er boligpriserne fortsat med at stige i både Sverige og Norge. Boligpriserne er nu så høje, at det tyder på overophedning, og den nordiske boligboble udgør en potentiel risiko for dansk økonomi, siger danske økonomer.

	»Der er uomtvisteligt nogle meget store boligprisstigninger, som har skabt en meget sårbar situation,« siger Torben M. Andersen, der er økonomiprofessor på Aarhus Universitet og tidligere vismand i Danmark og Sverige.

	»Jeg vil ikke male fanden på væggen, men der er nogle klare risikomomenter,« siger Peter Birch Sørensen, der er økonomiprofessor på Københavns Universitet og ligeledes tidligere overvismand.

	Hvis boligpriserne falder, vil det give økonomisk afmatning i Sverige og Norge, og »det kan godt komme til at gøre ondt på de danske eksportmuligheder«, siger Peter Birch Sørensen. Både Norge og Sverige er blandt Danmarks fem største samhandelspartnere.

	Også Torben M. Andersen siger, at der vil være en »afsmitningseffekt«. »Vi ved, at udviklingen hos vores samhandelspartnere har stor betydning for os.«

	Peter Birch Sørensen afleverede i foråret en rapport til de svenske økonomiske vismænd, hvor han når frem til, at det svenske boligmarked er overvurderet med ca. 15 procent. I Nordea forventer man, at det norske boligmarked over de kommende to år vil falde med et sted mellem 15 og 20 procent, siger bankens cheføkonom, Helge J. Pedersen.

	»Der har været mange tegn på klassisk overophedning på boligmarkedet i Norge,« siger Helge J. Pedersen. Også han siger, at det vil påvirke den danske eksport negativt, hvis boligpriserne i Norge og Sverige falder.

	Mens det kan have konsekvenser for eksporten og dermed Danmarks vækst og beskæftigelse, hvis en nordisk boligboble brister, så frygter de danske banker ikke, at prisfaldene vil påføre dem tab. Og det selv om de har udlån for ca. 300 mia. kr. i de to lande.

	»Vi har ikke en fornemmelse af, at det er et stort problem,« siger Niels Storm Stenbæk, cheføkonom i bankernes interesseorganisation, Finansrådet. Selv om de danske banker tabte store summer, da boligboblen i Danmark bristede lige op til finanskrisen, så vurderer heller ikke Nationalbanken, at boligboblen i Norge og Sverige udgør en risiko for den finansielle sektor i Danmark.

