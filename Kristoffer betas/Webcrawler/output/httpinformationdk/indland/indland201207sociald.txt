Socialdemokraterne mangler en ny social kontrakt
Socialdemokraternes krise går dybere end det aktuelle slagsmål med Enhedslisten eller spørgsmålet om Thorning som leder. Information går bag om bandeordene, hvor flere historikere og samfundsforskere mener, der gemmer sig en socialdemokratisk idékrise
Socialdemokraternes nuværende problemer skyldes, at partiet ikke har formået at formulere en ny social kontrakt til den nye virkelighed.


 Enhedslisten har kaldt den socialdemokratisk ledede regering for nogle røvhuller, der pisser på vælgerne ved at føre højreorienteret økonomisk politik. Socialdemokraterne har svaret igen ved at kalde Enhedslisten et ekstremt venstreorienteret parti af kommunister, der vil have samfundsøkonomien til at hænge sammen med ’fantasilliarder’.
Det er den nys indgåede skatteaftale, der har udløst slagsmålet. Men bag bandeordene gemmer sig en grundlæggende konflikt, som handler om Socialdemokratiet selv. Information har talt med en række historikere og samfundsforskere, der beskriver et parti, som uomtvisteligt har forladt sit klassiske fokus på lighed og solidaritet. Det har været nødvendigt, tvunget af omstændighederne i en ny virkelighed. Problemet er, at Socialdemokratiet ikke har formået at formulere en ny social kontrakt til den nye virkelighed.
»Lighedsbegrebet er næsten helt forsvundet. Nu taler man om arbejdsudbud og balance på statsbudgettet,« siger professor i historie Claus Bryld, RUC, der har forsket i Socialdemokratiets og i arbejderbevægelsens historie.
»På mange måder har Socialdemokratiet overtaget neoliberale værdier som skattelettelser og større forskel mellem dem på overførselsindkomst og dem i arbejde, så man skaber større skel i befolkningen. Det havde været helt uhørt under Jens Otto Krag og Anker Jørgensen,« siger Claus Bryld.
Siden de to socialdemokratiske statsministre i 1970’erne, har vælgerne og hele samfundet flyttet sig. Arbejderbevægelsen er blevet en del af middelklassen og har fået andre interesser. Og ikke mindst har betingelserne for samfundsøkonomien forandret sig.
Derfor har Socialdemokratiet også været nødt til flytte sig, hvis ikke partiet skulle køres ud på et sidespor, siger lektor Peter Nielsen, samfundsforsker ved RUC og tidligere politisk rådgiver for Enhedslisten.
»Det nytter ikke noget i dag at genoplive den klassiske socialdemokratisme. Den position har Enhedslisten i vidt omfang også indtaget. Det handler om at udvikle nye visioner for den måde, samfundet fungerer på i dag,« siger han.
Men både skattereformen og den nye reform af førtidspension og fleksjob viser, at Socialdemokratiet blot viderefører den borgerlige regerings politik og logikker, mener Peter Nielsen.
»Det danske Socialdemokrati er i en dyb idékrise. Det har de været længe. Men det er først blevet åbenlyst nu på grund af den økonomiske krise,« siger han.
Todelt samfund
Krisen er ikke blot dansk, men går igen i adskillige europæiske socialdemokratier.
Historisk set har socialdemokratierne leveret kompromisser mellem økonomisk effektivitet og social retfærdighed. Men kompromiset for vor tid, lader vente på sig, pointerer en ny engelsk antologi Efter den tredje vej, som Information omtalte i weekenden.
I et interview i Information i går beskriver også det tyske Bundesdag-medlem Sahra Wagenknecht fra Die Linke, hvordan de europæiske socialdemokratier ikke engang forsvarer deres egne sociale reformer længere.
Faren er, siger hun, at socialdemokratierne går i graven, og at samfundet efterlader store dele af især de yngre generationer uden den samme økonomiske og sociale sikkerhed som resten af befolkningen.
Også i Danmark er der en risiko for et todelt samfund mellem dem, der er fast tilknyttet arbejdsmarkedet, og dem, der ikke er, siger professor Ove Kaj Pedersen, CBS.
Det hænger sammen med det arbejdsmarked, vi har i dag, hvor servicesektoren er blevet den største.
Både Venstre, De Konservative og Socialdemokraterne har forsøgt at tackle den, og derfor kan man ikke bare kalde det en socialdemokratisk krise, men en ideologiernes krise: »Ingen af de klassiske ideologier i Danmark har brugt krisen til at reformulere sig. På den liberale fløj er det begrænset, hvad der er af analyse af, hvad der skete i nullerne under Fogh. Hos de konservative er der en dødlignende stilhed. De ideologibærende partier har ikke påtaget sig opgaven at analysere sig frem til, hvor vi står i dag, og derudfra formulere en række grundsætninger og nye ideer,« siger Ove Kaj Pedersen. Han beskriver den klassiske venstrefløjs kritik af Socialdemokraterne som en fortidsøgle-kritik, der ikke tager højde for, hvordan samfundet har udviklet sig: »Hvorfor har den samme venstrefløj ikke har brugt de strukturelle ændringer, de store kriser i 80’erne, 90’erne og nu i 2008 til at gå ind i en selvkritik og en analyse for at formulere nye ideer og grundsætninger for et centrum-venstre parti. Det har de i hvert fald ikke i Danmark. Så det er lige så meget de venstreintellektuelles skyld, som det er socialdemokraternes skyld, for de har ikke påtaget sig den opgave, der er deres,« siger Ove Kaj Pedersen.
Den socialdemokratiske historiker Henning Tjørnehøj har hørt på opfordringerne om nye visioner i mange år. Men han mener ikke han nogensinde har fået svar på, hvad de skulle gå ud på.
»Vi er ankommet til den planet, hvor vi skal være,« siger han.
Økonomiens skyld
Henning Tjørnehøj mener stadig, at socialdemokraterne arbejder for den bedst mulige sociale sikkerhed, men den økonomiske krise sætter sine spor lige nu.
»Dansk økonomi er under pres, og det har også presset den socialdemokratiske ideologi, så velfærdsstaten er truet,« siger Henning Tjørnehøj.
Formand for Danmarks Socialdemokratiske Ungdom, Camilla Schwalbe er en af dem, der har kritiseret skatteaftalen for at skære ned på overførselsindkomsterne. Men i et videre perspektiv, mener hun ikke, at Socialdemokraterne svigter den sociale retfærdighed. Lige nu må man bare fokusere på økonomien.
»Vi er i en svær tid, hvor det handler om at prioritere, og lige nu skal vi prioritere at skabe vækst, skaffe job og få gang i hjulene,« siger hun.
»Det er forudsætningen for, at man kan opretholde velfærdssamfundet og det sociale sikkerhedsnet.«

