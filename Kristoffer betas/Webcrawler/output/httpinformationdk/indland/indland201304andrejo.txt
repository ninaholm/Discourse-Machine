Mange andre end journalister søger aktindsigt
Seks ud af ti aktindsigter i centraladministrationen kommer fra pressen, viser en gennemgang, som Information har udarbejdet. En del af journalisternes aktindsigter er de såkaldte fisketure, der er særligt ressourcekrævende
Journalist Jan Kjærgaard har været på mange fisketure med aktindsigter. Blandt sine største succeser med fisketure er en række artikler, han i 2005 skrev om Anders Fogh Rasmussens spindoktor, Michael Kristiansen.


 Debatten om den nye offentlighedslov mellem journalister og politikere kan give indtryk af, at aktindsigter kun er noget, som journalister benytter sig af.
Men det er langt fra tilfældet. Selv om journalisterne er de flittigste brugere, så viser en gennemgang af i alt 644 sager om aktindsigter fra syv ministerier, at 250 sager, svarende til 39 procent, kommer fra andre end journalister. Det er især advokater og studerende, men også en lang række almindelige borgere, der står bag.
Blandt de syv ministerier er der også stor forskel på pressens andel af aktindsigter. Lavest med en andel på 43 procent ligger Justitsministeriet, mens Videnskabsministeriet ligger højst, fordi 81 procent af departementets aktindsigter kommer fra pressen.
»Det er ikke overraskende, at journalister er mest aktive med at søge aktindsigt. Det er jo journalisters opgave at få vigtig information frem til offentligheden, og aktindsigt er ofte nødvendig for at sikre dokumentation,« siger pressejurist Oluf Jørgensen, der var medlem af Offentlighedskommissionen 2002-07.
110 årsværk på aktindsigter
Der foreligger ikke aktuelle tal for, hvor mange ressourcer ministerierne bruger på henvendelserne om aktindsigt, uanset om afsenderne så er almindelige borgere eller journalister.
Tilbage i 2010 anslog Justitsministeriet i et svar til Folketingets Retsudvalg, at samtlige ministerier inklusive de underliggende myndigheder hvert år brugte ca. 110 årsværk – det vil sige godt 21.000 timer – på at behandle aktindsigterne. For de enkelte departementer var timetallet selvfølgelig noget lavere.
Knappe ressourcer kan være en blandt flere forklaringer på, at departementerne samlet set kun får besvaret 40 procent af aktindsigterne inden for offentlighedslovens frist på 10 dage ifølge den gennemgang af 12 ministeriers svartider, som Information offentliggjorde tirsdag.
Justitsministeriet, som står bag regeringens forslag til en ny offentlighedslov, er blandt de ministerier, der har besvaret færrest sager inden for lovens tidsfrist, viser gennemgangen. Kun hver femte sag blev besvaret inden for fristen, mens 44 procent af Justitsministeriets aktindsigter trak ud i mere end en måned. I 2010 brugte Justitsministeriet halvandet akademikerårsværk samt et halvt kontorårsværk på at besvare departementets omkring 160 sager, fremgår det af ministeriets svar til Retsudvalget. Det giver et gennemsnit på omkring 24 timer pr. behandlet aktindsigt, svarende til tre arbejdsdage.
Journalister på fisketure
Ifølge Justitsministeriets svar i 2010 vurderer flere ministerier, at de bruger flere og flere ressourcer på aktindsigterne. Ikke mindst de såkaldte »fiskeekspeditioner« kan være tidskrævende at besvare, anfører f.eks. Fødevareministeriet.
En henvisning til det store antal modtagne aktindsigter, som endnu ikke er blevet besvaret, bliver af mange myndigheder brugt som forklaring på, hvorfor en besvarelse udskydes. Antallet af de ressourcekrævende fisketure har derfor betydning for hvor lang tid, en myndighed er om at besvare andre aktindsigter.
Fisketurene er aktindsigter, hvor en journalist sender en enslydende mail til en række ministerier eller myndigheder og beder om f.eks. indsigt i udgifter til medietræning af en ny minister. Eller udgifter i forbindelse med den seneste resortomlægning i centraladministrationen. Eller udgifter til anskaffelse af nye fladskærmsapparater, indkøb af møbler, lamper, gulvtæpper, kontorudstyr eller kunst til ministerkontorene. Eller indsigt i rejseudgifter, hvis ministeren har rejst sammen med repræsentanter for kongehuset til fjerntliggende lande. Eller det kan være en aktindsigt hos alle ministerierne i »samtlige akter, der måtte belyse medarbejderklager over ministeren«. Eller indsigt i ministeriets udgifter de seneste fem år til repræsentation.
Sådanne fisketure adskiller sig fra mere almindelige aktindsigter ved ikke at være rettet mod en bestemt sag eller et bestemt forløb, som ønskes nærmere undersøgt. I stedet kastes mere eller mindre i blinde et stort net ud i håb om fangst. Ikke overraskende er det oftest formiddagsbladene, der tager på fisketure, men i Informations materiale findes også eksempler på journalister fra f.eks. Politiken, Jyllands-Posten og DR, der er ude med garnet.
Hertil siger Oluf Jørgensen:
»Myndigheder kan i dag afvise at give aktindsigt til journalister, der er på ’fisketure’. Med den nye offentlighedslov får journalister ret til at ’fiske’ ved at angive et tema f.eks. alle indkøb af it-udstyr, som et ministerium har foretaget det seneste år.«
Men fisketurene behøver ikke at være så ressourcekrævende, mener Oluf Jørgensen: »Myndigheder har selv stor indflydelse på, hvor mange ressourcer de vil bruge på sager om aktindsigt. Hvis de har et ønske om at være åbne og spare omkostninger, kan de blot udlevere al information, der ikke er tavshedspligt om. Så kan langt de fleste anmodninger om aktindsigt ekspederes med det samme uden at bruge timer på at begrunde afslag.«
Han opfordrer myndigheder »til at gøre det endnu nemmere ved selv« at lægge vigtig information på hjemmesiden: »Så kan de blot sige til en journalist: Halløj, kig på hjemmesiden,« forslår Oluf Jørgensen.
En af de journalister, der har været på mange fisketure, er Jan Kjærgaard, der i 24 år var ansat på Ekstra Bladet.
»Jeg har vel lavet mellem 2.500 og 3.000 aktindsigter i mine år som journalist, og mange af dem har været fisketure, men ikke ud i det blå. Det har næsten altid været på baggrund af et tip,« forklarer han.
»Masser af gange« har Jan Kjærgaard ikke kunnet bruge materialet, når han fik det: »Det kan være for småt, det kan være et forkert tip, eller sagen kan have fortabt sig tidsmæssigt, fordi besvarelsen har trukket ud.«
– Har du tænkt over, at du har overbelastet embedsværket med dine mange aktindsigter?
»Ja, absolut. Derfor har jeg også altid været åben for at gå i dialog om f.eks. at forkorte den periode, jeg har bedt om aktindsigt i, så det kunne gå hurtigere.«
Blandt sine største successer med fisketure peger Jan Kjærgaard på en række artikler, han i 2005 skrev om Anders Fogh Rasmussens tidligere spindoktor Michael Kristiansen.
»Jeg bad om indsigt i hans taxaregninger, mobiltelefon og hans tjenestekreditkort, og det endte han med at blive fældet på,« mener Jan Kjærgaard. »Først da jeg bad om indsigten, begyndte Statsministeriet at kontrollere den slags, og artiklerne førte til nye regler for f.eks. spindoktorernes brug af mobiltelefoner.«

