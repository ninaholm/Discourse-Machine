Britiske oliearbejdere anklager Mærsk for chikane
Mærsk presser oliearbejdere med fyring, offentlig ydmygelse eller afvisning af lønstigninger,  hvis de kritiserer sikkerheden. Mærsk afviser anklagerne fra oliearbejdernes fagforening


 Oliearbejdere, der klager over sikkerhedsproblemer, bliver sat under et urimeligt pres af Mærsk. Således har flere arbejdere tidligere mistet deres job på Mærsk-felter, fordi de gjorde opmærksom på alvorlige problemer med sikkerheden på felterne, lyder anklagen fra fagforbundet Rail Maritime and Transport, RMT, der repræsenterer ansatte i den britiske del af Nordsøen.
»Der er eksempler på, at oliearbejdere i Mærsk systematisk bliver chikaneret, fordi de har kritiseret problemer med sikkerheden eller selv har handlet for at rette op på farlige situationer,« siger Jake Molloy, der er regional leder af RMT og repræsenterer 4.500 oliearbejdere.
Ifølge den britiske fagforening er der eksempler på, at kritiske ansatte blandt andet er blevet nægtet lønstigninger og ydmyget i kollegernes påsyn.
Bøllemetoder
Det betyder ifølge fagforbundet, at mange er bange for konsekvenserne ved at kritisere eller anmelde sikkerhedsproblemer.
»Folk bliver bange for at påtale problemer, og det øger risikoen for alvorlige ulykker. Mærsk kan afskedige enhver uden begrundelse,« siger Jake Molloy. Information har talt med britiske oliearbejdere, der bekræfter frygten for repressalier, hvis de kritiserer problemer med sikkerheden på Mærsk-boreplatforme.
»Mærsk tillader deres chefer at bruge regulære bøllemetoder over for folk, og det gør, at man bliver rædselsslagen for at miste sit job og ikke tør tale frit,« siger en oliearbejder, der ønsker at være anonym.
Direktøren for Maersk Oil i Storbritannien, Martin Rune Pedersen, afviser kritikken: »Jeg kender ikke til, at medarbejdere er bekymrede for at engagere sig i sikkerhed eller andre spørgsmål. Det ville være stik imod vores politik. Vi fortæller vores medarbejdere, at vi ønsker en åben og tillidsfuld kultur og opfordrer alle til at tale frit.«
Direktøren forklarer, at ansatte har mulighed for at rapportere anonymt, både til selskabet og myndighederne, hvis der er problemer, og der er ansat særlige sikkerhedsrådgivere: »Vi har haft særlig fokus på større åbenhed det seneste år. Vi er ikke perfekte, men vi bliver bedre,« siger Mærsk-direktøren.
Direktøren vil nu tage kontakt til RMT for at undersøge anklagerne nærmere.
A.P. Møller-Mærsk er den koncern, der overtræder flest arbejdsmiljø- og sikkerhedslove i den britiske del af Nordsøen. Alligevel har Maersk Oil netop fået tildelt 10 nye licenser til olieefterforskning i den britiske del af Nordsøen.

