Sverige har fængsler for ADHD-ramte
Hvor man i Danmark lader de ADHD-ramte kriminelle afsone under nøjagtig samme vilkår som de 'raske' indsatte, har man i Sverige særlige ADHD-fængsler med usædvanligt gode resultater. Og det er tilmed en overskudsforretning for statskassen, forklarer en svensk inspektør i kriminalforsorgen
I Norrtälje-fængslet uden for Stockholm har man siden 2005 screenet over 250 af de indsatte for ADHD, og hvis fangen fik den diagnose, blev vedkommende placeret på en helt særlig afdeling, hvor fangerne fik deres medicin og særlig social omsorg. Det har givet uset gode resultater med hensyn til de enkelte fangers resocialisering efter afsoningen.


 I modsætning til i Danmark, hvor ADHD-ramte kriminelle afsoner i almindelige fængsler uden behandling, har man i Sverige helt særlige AHDH-fængsler. I det svenske fængsel Norrtälje uden for Stockholm har man netop afsluttet et projekt, som nu spreder sig til flere fængsler over hele Sverige.
Information har over den seneste tid beskrevet, hvordan ADHD-ramte personer er overrepræsenterede i de kriminelle statistikker, og hvordan især unge ADHD-ramte kriminelle bliver overladt til sig selv uden behandling, når de skal afsone deres domme. Det medfører blandt andet en særdeles øget risiko for at falde tilbage i kriminalitet.
I Sverige har man siden 2005 kørt et særligt projekt på Norrtälje-fængslet, hvor man har screenet over 250 af de indsatte for ADHD, og hvor fangen, hvis vedkommende  fik en diagnose, blev placeret på en helt særlig afdeling kun for ADHD-ramte, hvor de fik medicin og særlig social behandling. Og resultaterne taler sit tydelige sprog, mener inspektør i den svenske kriminalforsorg Anders Ekström.
»Vi observerede, at mænd, som normalt var meget urolige, voldelige og isolerede, over tid blev betydeligt mere rolige og tilpassede. Det var faktisk ret fantastisk at se, hvor markant forskellen var,« siger Anders Ekström.
Over 80 procent af de ADHD-ramte indsatte begyndte at gå i skole i fængslet, og mange fik endda deres manglende folkeskole- eller gymnasiale eksamener. Nogle få begyndte tilmed at læse på universitetet efter løsladelsen. Den svenske kriminalforsorg vurderede, at Norrtälje-projektet gav så positive resultater, at det nu ikke længere blot er et midlertidigt projekt, men forbliver en fast ordning i fængslet, som også breder sig til hele Sverige.
En overskudsforretning
Og selv om den særlige behandling koster lidt ekstra nu og her, er projektet en overskudsforretning for statskassen, viser den svenske kriminalforsorgs evaluering.
»Én krone givet til behandlingen af disse fanger er 20 kroner tjent. Der er ingen tvivl om, at staten sparer betydelige penge ved at sætte ind og hjælpe de her indsatte,« siger Anders Ekström.
I dag har over 45 indsatte været igennem Norrtälje-projektet. Mange flere af de screenede fanger havde ADHD, men fordi projektet indtil for nylig kun var på forsøgsbasis, begrænsede man det til de 45.
Projektet blev iværksat sammen med Stockholm Kommune, da den svenske kriminalforsorg begyndte at ane en sammenhæng mellem ADHD og kriminalitet. Både svenske og udenlandske undersøgelser viste løbende, at et sted mellem 30 og 50 procent af alle de indsatte i fængslerne led af ADHD, alt efter hvilket land undersøgelsen kom fra.
Derfor måtte der en særlig indsats til, hvis man skulle hjælpe de indsatte med at komme ud af kriminalitet, vurderede den svenske kriminalforsorg. Man besluttede at forsøge sig med den særlige afdeling, hvor samtlige medarbejdere er særligt uddannede til at håndtere og behandle ADHD, og alle fangerne fik medicin mod deres lidelse.
Livskvalitet
For hvis ikke, man tager sig særligt af de ADHD-ramte, taber man dem på gulvet, vurderede Kriminalforsorgen. Og det strider imod hele den svenske tilgang til fængslerne, hvor resocialisering er i fokus, forklarer Anders Ekström.
»Det gik op for os, at hvis vi også skulle have de ADHD-ramte med, skulle vi naturligvis gøre en særlig indsats. Hvilket især er indlysende, fordi så mange af vores indsatte lider af ADHD, og derfor er særligt udsatte, og i mange tilfælde særligt urolige,« siger Anders Ekström.
Det handler dog ikke kun om resocialisering, det handler også om den indsattes livskvalitet. Om projektet skrev Kriminalforsorgen i 2005:
»Med jævne mellemrum, vil patienterne komme til en læge og psykolog til vurdering af bivirkninger, effektivitet og livskvalitet.«
Efter et længere ophold på den særlige afdeling kom de fleste af de ADHD-ramte indsatte på et tidspunkt videre til det 'rigtige' fængsel. Men kun hvis den indsatte var parat til det. Og alle, der kom videre, blev konstant fulgt op med særlige programmer og/eller misbrugsafvænning. Også efter løsladelsen følger man op på de indsattes behandling.
»Det er ikke nok at sætte ind i fængslet. Det kan være ligegyldigt, hvis ikke man følger op løbende og over længere tid,« siger Anders Ekström. Ud over medicin og afvænning, giver man også den indsatte nogle redskaber til bedre at kunne begå sig ude i den virkelige verden.
»Ting, som for dig og mig kan virke som det mest indlysende i verden, kan være utrolig svært for én med svær ADHD. Derfor er vi også nødt til at lære dem helt basale sociale færdigheder, og det gør man bare ikke ved at straffe dem uden hjælp. Det viser al erfaring, inklusive vores egen gennem mange år,« siger Anders Ekström.
Dansk screening nølet
Også i Danmark har man talt om ADHD-screeninger, men uden at det er blevet ført ud i livet. Da VKO i juli 2010 sænkede den kriminelle lavalder, var sænkelsen blot ét tiltag i pakken om ungdomskriminalitet, der skulle sikre »mere konsekvens, opfølgning og omsorg,« som det lød i regeringens ungdomspakke 'En Ny Start' .
I pakken indgik blandt andet, at alle unge skulle screenes for psykiske lidelser, når de skulle afsone en straf på en sikret institution. Men som Information i lørdags kunne afdække, er de fleste 'bløde' tiltag i pakken endnu ikke gennemført. Det gælder også screeningerne.
Men i modsætning til i Sverige, er der så ikke nogen til at samle de ADHD-ramte kriminelle op, når man ikke screener, og det kan havde alvorlige konsekvenser, mener ph.d. og klinisk lektor ved afdelingen for Børne- og Ungdomspsykiatri på Syddansk Universitet Søren Dalsgaard.
»Hvis ikke de ADHD-ramte børn får den rette hjælp gennem systemet, har de en væsentlig større risiko for at ende i kriminalitet, da der oftest er en direkte forbindelse mellem misbrug og kriminalitet. Sætter man ind med behandling, formindskes risikoen mærkbart,« siger Søren Dalsgaard.


