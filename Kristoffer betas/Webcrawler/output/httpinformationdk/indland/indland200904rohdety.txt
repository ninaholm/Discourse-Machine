Rohde: 'Tyrkiet diskvalificerer sig selv'
Med sine krav om, at Fogh skal undskylde for Muhammed-tegningerne og lukke Roj-tv, har Tyrkiet blokeret for EU-medlemskab de næste mange år frem i tiden, mener Venstres Jens Rohde
Der blev protesteret på gaderne mod Vestens besøg i Tyrkiet i går. Og skal man tro det formentlig kommende Europaparlamentsmedlem Jens Rohde, er det store muslimske land på grænsen mellem Europa og Mellemøsten i gang med at gøre enhver drøm om EU meget utopisk.

Mens Fogh og Obama i Istanbul taler om forsoning med den muslimske verden, retter Venstres nummer ét til det kommende Europaparlamentsvalg, Jens Rohde, nu et særdeles skarpt angreb på den tyrkiske regering: "Tyrkiets underskrifter på, at de vil overholde EU's regler, er ikke en euro værd," lyder hans konstatering oven på de sidste dages krav om, at nu tidligere statsminister Anders Fogh Rasmussen (V) skal undskylde for Muhammed-tegningerne og lukke den kurdiske tv-kanal Roj-tv.Argumenterne viser ifølge Jens Rohde, at den tyrkiske regering slet ikke har begreb om, hvilke kulturelle spilleregler der gælder i EU."Det viser, at man ikke forstår rækkevidden af ytringsfriheden, og at man heller ikke vil forstå, hvad det betyder, når man underskriver EU's charter for menneskerettigheder, som er blevet en vigtig del af Lissabontraktaten," siger han. Tyrkiet har skrevet under på en række EU-kapitler om frihandel, skatte- og forbrugerregler, men landet mangler fortsat at tilslutte sig EU's charter om de grundlæggende rettigheder, hvori ytringsfrihed og mediepluralisme indgår.Jens Rohde betoner, at "ethvert land har ret og pligt til at spille spillet i internationale forhandlinger," men argumentationen, som tyrkerne bruger mod Fogh, er særdeles problematisk i forhold til, at landet søger optagelse i EU:"Man angriber Anders Fogh Rasmussen for, at han enten ikke laver den danske grundlov om eller for, at han bryder den," siger Rohde.Statsadvokaten er i øjeblikket i færd med at undersøge Tyrkiets anklager om, at den kurdiske tv-station Roj-tv, har forbindelser til PKK, som står på EU's terrorliste."Det står ikke i den danske statsministers magt at lukke stationen. Men det forstår den tyrkiske regering ikke. Og den vælger endnu ...en gang i en indenrigspolitisk sammenhæng at bruge Muhammed-krisen - det er anstrengende," siger Jens Rohde og tilføjer:"Med den holdning til ytringsfrihed og tilsyneladende også til forfatninger, som Tyrkiet har i dag, diskvalificerer de sig til optagelse i EU."Jens Rohde vil ikke gå så langt som til at mene, at EU skal stoppe optagelsesforhandlingerne med tyrkerne, men udsigterne til et egentligt medlemskab er lange:"Forløbet de seneste dage viser, at tyrkerne har meget langt igen. Det handler om kulturel forståelse, og det er tydeligt for mig, at den siddende regering ikke forstår rækkevidden af det, den skriver under på," siger han.Når Jens Rohde efter alt at dømme får sin plads i Europaparlamentet efter valget i juni, vil han holde et skarp øje med, hvorvidt de kapitler, som kan lukkes med Tyrkiets underskrifter, rent faktisk vinder genklang og bliver fulgt op af den tyrkiske administration. I fald Danmark ikke får plads i den såkaldte Tyrkiet-delegation, som følger optagelsesforhandlingerne, vil Jens Rohde selv afæske dokumentation for, at underskrifterne følges af en reel forståelse og vilje til at efterleve reglerne fra Tyrkiets side."Jeg vil følge det nøje, og jeg er meget skeptisk. I mit europæiske arbejde vil jeg ikke acceptere at underlægge mig religiøse dogmer og tage særlige religiøse hensyn. Med Erdogan i spidsen taler man hele tiden om den muslimske verden og definerer sig selv, og alt hvad andre skal gøre, i forhold til religionen - det bliver ikke og må aldrig blive foreneligt med de retsprincipper, som EU bygger på. Hvis vi i EU skulle have samme proces med Tyrkiet, som man har set i NATO, ville det underminere unionens troværdighed," siger Jens Rohde.Uenig med ObamaIfølge Jens Rohde kan et EU-medlemskab ikke komme på tale, så længe den tyrkiske regering ser ud, som den gør nu.- Du siger, at et medlemskab har lange udsigter, hvad betyder det?"Det er ikke, mens jeg er politiker, at de bliver medlemmer."- Men det kan du jo være de næste 30 år?"Ja, det kan jeg selvfølgelig, og jeg vil ikke udelukke, at det kan vare 30 år eller længere. Men det kan også vare kortere. Det afgørende er, hvilken kulturel forståelse der er," siger Jens Rohde.I går betonede den amerikanske præsident Barack Obama - endnu engang - at USA 'kraftigt støtter Tyrkiets ønske om at blive optaget i EU' - en støtteerklæring, som Rohde betegner som ren symbolik:"Og jeg har da også noteret mig, hvad Sarkozy har sagt," lyder det fra venstremanden med henvisning til den franske præsident, hvis respons til Barack Obama lød:"Jeg har altid været modstander af en sådan optagelse."
