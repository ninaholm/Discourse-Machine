Bertel på bænken
Minimum 36 statsløse unge født og opvokset her i landet er blevet nægtet det statsborgerskab, de har ret til. Det bør minimum to ministre stilles til ansvar for


 Her er etgodt råd til de tre medlemmer af den undersøgelseskommission, der skal kulegrave Integrationsministeriets ulovlige afvisninger af statsløse unge. Meget hurtigt bør den hente tidligere integrationsminister Bertel Haarder (V) ind til en grundig omgang på afhøringsbænken.
Foreløbig har Birthe Rønn Hornbech (V) været ene om at betale prisen for den årelange overtrædelse af en FN-konvention, Danmark selv har tiltrådt. Ingen bør tage Birthe Rønn Hornbech i forsvar. Hun kendte i over et år til lovovertrædelserne i sit ministerium. Uden at gribe ind. Derfor var fyringen mindre overraskende, end at Venstre i Køge nu har valgt at genopstille hende til det næste folketingsvalg.
Den sag, der står som symbol på regeringens bissede udlændingepolitik, har ikke kun belastet Birthe Rønn Hornbech. Grundlaget for den ulovlige praksis blev skabt i 2004, mens Bertel Haarder var integrationsminister. Dengang blev indfødsretsloven ændret, så det kun for nordiske statsborgere blev lettere at opnå dansk statsborgerskab.
Først i går udtalte Bertel Haarder sig om sagen til Jylland-Posten oplyste han, at han ikke kunne huske det notat, som Information i går kunne afsløre. Af notatet fremgår det, at Haarder allerede den 11. juli 2003 modtog en klar advarsel fra sine embedsmænd: Skærpede krav til statsborgerskab til unge statsløse vil stride mod FN's konvention. Hvad gjorde Haarder? Intet. Hvad gjorde Rønn Hornbech, da embedsmænd i 2008 advarede hende? Intet.
Bertel Haarder banede med andre ord vejen for de ulovlige afvisninger, som under Birthe Rønn Hornbech blev til arbejdsrutine. Hvad er værst? Det er lige slemt. Hvem bør gøres ansvarlig?
Minimum 36 statsløse unge født og opvokset her i landet er blevet nægtet det statsborgerskab, de har ret til. Det bør minimum to ministre stilles til ansvar for.
En juridisk granskning vil afklare, om yderligere ministre og embedsmænd skal drages til ansvar. Nu venter vi på undersøgelseskommissionen. cj

