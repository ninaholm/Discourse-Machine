EP-kandidater vil afskaffe au pair-ordningen
Europas nye underklasse. Sådan betegner to socialdemokrater au pair-pigerne, som der bliver stadig flere af i Danmark. Poul Nyrup og Britta Thomsen vil afskaffe ordningen, men det møder kritik fra filippinsk kvindenetværk
Elena Babentsova har boet hele sit liv med sin familie i en 4.-værelses lejlighed i Izevsk i Rusland. Elena er i Danmark som au pair hos familien Olesen, der har en gård langt ude på landet på den sydlige spids af Djursland. arkiv


 De arbejder for mellem 42 og 70 kr. om dagen og kan opsiges med 14 dages varsel. 
Samtidig er der alt for mange eksempler på, at den kulturelle udveksling, der skal finde sted i forbindelse med et au pair-ophold, drukner i rengøring, strygetøj og børnepasning, påpeger Poul Nyrup og hans partifælle, Europa-Parlamentskandidat Britta Thomsen (S).
I en kronik i dagens udgave af Information foreslår de to at afskaffe au pair-ordningen, som bliver stadig mere populær. Idéen med ordningen er grundlæggende sympatisk, men:
"... au pair-ordningen har forvandlet sig til at være en effektiv måde for velbeslåede danskere at købe sig til billig arbejdskraft," skriver Nyrup og Thomsen.
I 1996 blev der givet 318 au pair-opholdstilladelser - det tal var sidste år vokset til 2.937, og i modsætning til det øvrige arbejdsmarked har au pair'en ingen muligheder for at klage, hvis han eller hun bliver behandlet dårligt. Og usle vilkår er der eksempler på i en undersøgelse, FOA lavede i efteråret. Her konkluderer ph.d. stipendiat Helle Stenum, at tiden er løbet fra ordningen, og at flertallet af au pairerne ikke føler sig som en del af familien, men bliver betragtet som ren og skær arbejdskraft.
"Det er ikke rigtigt eller fair at behandle os som slaver," lyder et citat fra en au pair i undersøgelsen.
En slags udlandsbistand
Ifølge de to socialdemokrater bag kronikken er løn og ofte også arbejdsvilkår uanstændige:
"De kvinder, der kommer her til landet på au pair-vilkår, er vores nye underklasse," skriver de.
Filomenita Høgsholm, som er medlem af det filippinske kvindenetværk Babaylan, har dog en anden tilgang til ordningen. Hun medgiver, at man kan diskutere, hvorvidt der er tale om kulturel udveksling, men påpeger samtidig, at mange filippinske kvinder er rigtig glade for muligheden for at arbejde i udlandet. Og en løn på mellem 42 og 70 kr. behøver slet ikke at være et problem:
"I deres optik er det mange penge, og de er glade for at komme herop. Man kan jo se det som en slags ulandsbistand, hvor man i hvert fald ved, at det hjælper en konkret person," siger hun.
Ifølge Filomenita Høgsholm er det egentlige problem, at mange familier snyder og udnytter pigerne, som ikke ved, at de har ret til at skifte familie, eller at de kan kontakte politiet, hvis de bliver udsat for overgreb.
"Derfor er der brug for oplysning til kvinderne om deres rettigheder," siger hun.
De fleste au pairer er i dag ikke længere unge piger, der kommer for at møde en anden kultur og lære sprog, men voksne kvinder, der vil tjene penge. Mange af dem er fra Filippinerne, som paradoksalt nok har forbudt deres statsborgere at rejse ud på au pair-ordningen.
Ifølge Nyrup og Thomsen er det, fordi landet har indset, at det drejer sig om eksport af arbejdskraft og ikke om kulturel udveksling.
Skylder bagmænd
Netop det filippinske forbud betyder ifølge Filomenita Høgsholm, at mange af kvinderne, der kommer hertil alligevel, skylder en masse penge væk til de bagmænd, der hjælper dem af sted på trods af lovgivningen. 
"Der er masser af mennesker samt visakontorer og ambassaden, der lukrerer på det forbud. Men de mange kvinder, der betaler for at komme af sted alligevel, vidner om, hvor gerne de vil herop og tjene nogle penge," siger hun.
Nyrup og Thomsen får opbakning fra SF's EP-kandidat Emilie Turunen.
"Ordningen er gået fra at være en spændende mulighed for unge til at rejse ud til at blive en systematisk udnyttelsesmekanisme," siger SF's kandidat, der som de socialdemokratiske MEP'er ønsker regulering på lige fod med det øvrige arbejdsmarked. 
"Mange af de kvinder, der kommer hertil, er sårbare og arbejder på et ureguleret arbejdsmarked under det almindelige arbejdsmarked. Det skal vi afskaffe," siger Emilie Turunen.
En mio. til rådgivning
Men hverken Venstre eller Dansk Folkeparti vil være med til at droppe muligheden for at rejse ud og arbejde i en familie. DF's integrationsordfører, Peter Skaarup, medgiver, at der kan være behov for at reviderer både løn og arbejdsvilkår, men:
"Det ville være kedeligt at afskaffe en gammel ordning, som har være god for unge mennesker - også danskere - der gerne vil ud og opleve noget i en anden kultur," siger han.
Venstres integrationsordfører, Karsten Lauritzen, er enig i, at der skal sættes ind over for udnyttelse af au pair-er. 
Derfor er der også netop afsat en mio. kr. på satspuljen til rådgivning, påpeger han.
"Det var der bred opbakning til i Folketinget. Derfor undrer det mig noget, at de to socialdemokrater nu vil afskaffe ordningen," siger han.
Ifølge Karsten Lauritzen er det et problem, hvis folk udnytter au pairerne, men:
"Det er ikke mit indtryk, at der sidder onde børnefamilier og tænker sådan," siger han og påpeger desuden, at familierne har betalt skat af penge til både kost, logi og lommepenge til au pairer, samt at der er klare regler for, hvordan de må bo og arbejde.

