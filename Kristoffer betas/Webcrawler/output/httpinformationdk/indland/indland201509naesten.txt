Næsten tusind danske soldater har PTSD
Antallet af soldater med PTSD stiger voldsomt, viser nye tal fra Arbejdsskadestyrelsen. Men en del veteraner søger fortsat ikke hjælp af frygt for konsekvenserne


 Næsten tusind danske soldater har fået PTSD, fordi de har været i krig for Danmark. Det viser nye tal fra Arbejdsskadestyrelsen. Til dato har 531 soldater fået anerkendt PTSD som en arbejdsskade og andre 550 sager ligger og venter på styrelsens bord. Med en anerkendelsesprocent på 83, kan omkring 450 af dem vente af få tilkendt erstatning og dermed når antallet af danske soldater, som beviseligt har lidt alvorlig psykisk overlast op på næsten tusind.
»Det er efterhånden rigtig mange veteraner, som har en sygdom, der er ekstremt svær at håndtere og som påvirker dem voldsomt, både privat og arbejdsmæssigt,« konstaterer Flemming Vinther, formand for Hærens Konstabel og Korporalforening, HKKF, der organiserer mange af de PTSD-ramte soldater.
Både han og Søren Bo Andersen, leder af forsvarets Veterancenter, mener imidlertid, at det reelle tal er større. Dels tager det ofte lang tid at udvikle PTSD, nogle gange kan det komme med flere års forsinkelse og andre gange forsøger soldaterne at undgå at få en diagnose, fordi det kan betyde, at de må forlade deres job i forsvaret.
»Der er helt klart et mørketal, men der er ingen, der ved, hvor stort det er,« siger Søren Bo Andersen. En undersøgelse blandt de udsendte på hold syv i Afghanistan, der var involveret i mange hårde kampe med Taleban, har tidligere vist, at omkring ti procent af soldaterne mener at have PTSD-lignende symptomer.
»Det samme kan vi formentlig forvente på andre af de hold, der har været ude for det samme pres,« siger han. Men noget samlet overblik findes p.t. ikke.
Flemming vinther fra HKKF medgiver, at der er soldater, som tøver med at komme i behandling af frygt for at få en diagnose og en fyreseddel i et forsvar, hvor alle pr. definition skal være udsendelsesparate. Og det er man som oftest ikke, hvis man lider af PTSD.
»Vi opfordrer altid soldaterne til at komme i behandling og til at rejse en arbejdsskadesag, hvis det er relevant. Også selv om det kan koste jobbet,« siger han. »Du kan alligevel ikke skjule, hvis du har PTSD. Det finder både chefen og kollegerne alligevel ud af.«
Krigens pris
Selv om danske soldater for længst er holdt op med at jagte oprørere i Basra eller skyde talebanere i Helmand, fortsætter antallet af soldater med PTSD med at vokse, viser tallene fra Arbejdsskadestyrelsen. Hvert år kommer der således mere end 200 nye sager til og den tendens forventer både Veterancenteret og HKKF’s formand vil fortsætte et stykke tid endnu.Forklaringerne er flere. For det første er der stadig veteraner fra FN’s fredsbevarende operationer på Balkan i 90’erne, som anmelder deres arbejdsskader nu, fordi det efter en lovændring er blevet muligt, selv om der er gået adskillige år, siden skaden er sket.
For det andet kan PTSD-skader melde sig med stor forsinkelse og for det tredje kan symptomerne være længe om at udvikle sig til et stadie, hvor behandling og diagnose bliver relevant.
Både Søren Bo Andersen og Flemming Vinther understreger, at det stadigt voksende antal veteraner med PTSD ikke burde overraske, når man tager de sidste 25 års store militære engagement i betragtning.
»Det er naivt at forestille sig, at Danmark kan være en aktiv nation i alverdens brændpunkter uden at nogle af dem, der bliver udsendt, får psykiske mén,« siger Flemming Vinther.
Burde være undgået
De to forventer dog, at antallet af nye PTSD-sager vil falde i løbet af nogle år, både fordi de internationale missioner har et mindre omfang i dag end for fem år siden, og fordi karakteren af missionerne har ændret sig. De understreger dog begge, at man sagtens kan få PTSD af at sidde i et F-16-fly eller på anden måde være langt væk fra selve krigsskuepladsen. F.eks. oplever det amerikanske militær, at selv droneoperatører, der befinder sig flere tusinde kilometer fra krigen, får PTSD. Søren Bo Andersen fortæller, at mange af soldaterne fra Irak og Afghanistan er mindre hårdt ramt, fordi de har været i stand til at handle i de traumatiske situationer, de har oplevet. For Balkan-veteranerne er det især magtesløsheden, der har udløst PTSD.
»De har set ting, som intet menneske bør se og det kan i sig selv udløse PTSD«, siger Søren Bo Andersen. »Men for mange har det værste været, at de ikke måtte gribe ind – på grund af det svage mandat, FN-styrken havde.«
Både Vinther og Andersen mener, at rigtig mange af PTSD-sagerne fra Balkan-tiden kunne være undgået, hvis soldaterne var blevet behandlet i tide. Men dengang havde hverken forsvaret, sundhedssystemet eller kommunerne de rigtige redskaber til at hjælpe. Og derfor fik mange af de psykisk sårede soldater lov at gå rundt med buldrende PTSD i mange år uden hjælp. I dag er der en lang række tilbud til veteranerne, både i form af behandling, rådgivning, mentorordninger og mulighed for omskoling til job i det civile.
»Vi er blevet meget bedre til at tackle de her problemer,« siger Flemming Vinther. »Men vi kan ikke undgå, at der også fremover vil være tilfælde af PTSD.« Og det er Søren Bo Andersen enig i.
»Kan vi nogen sinde fjerne risikoen for, at soldaterne kommer psykisk til skade? Nej, det kan vi ikke, men vi kan forhåbentlig sætte ind i tide og dermed undgå, at det udvikler sig så alvorligt, som det har gjort før i tiden.«
Læs også: »Nå, har du så slået nogen ihjel«

