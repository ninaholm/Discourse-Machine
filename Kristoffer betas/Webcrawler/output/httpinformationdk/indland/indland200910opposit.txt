Oppositionen freder uroplaget Klimaministerium
Efter et samråd i Folketingets Miljøudvalg har politikerne lukket sagen om magtkampe og bilagsrod i Klima- og energiministeriet. Enhedslisten frygter, at uroen kan svække forhandlingerne op til klimatopmødet


 En personalesag uden betydning for Danmarks klimaforhandlinger. Sådan betegner de radikales Lone Dybkjær den sag om magtkampe og bilagsrod i Klima- og Energiministeriet, som har stået på i snart en uge.
Sagen spidsede for alvor til, da Klimaministeriets chefforhandler, Thomas Becker, forlod sin stilling med øjeblikkelig virkning i sidste uge. Kort efter kom det frem, at Rigsrevisionen allerede sidste år havde kritiseret Thomas Beckers håndtering af rejsebilag, og det rejste tvivl om, hvorvidt Klimaministeriet generelt havde styr på bilagene.
Især Enhedslistens Per Clausen undrede sig over Thomas Beckers pludselige opsigelse, og derfor indkaldte han Folketingets Miljøudvalg til samråd i mandags. Men i mellemtiden dukkede der nye gisninger op om magtkampe mellem Statsministeriet og Klimaministeriet, og da Miljøudvalget endelig blev samlet i går, var der mange spørgsmål, der skulle besvares. Der gik da også tre timer, før Connie Hedegaard (K) og ordførerne kom ud fra samrådet.
»Der har været en konstruktiv stemning i udvalget. Folk ved godt, hvad der er på spil, og hvad det handler om. De ved også, at det er vigtigt for medarbejderne, at de nu kan få lov til at koncentrere sig om det, der er den vigtigste opgave,« sagde Connie Hedegaard, da samrådet var slut.
Socialdemokraternes miljøordfører, Mette Gjerskov, slog fast, at udvalget havde fået en fortrolig redegørelse af sagen om Thomas Becker og om klimaministerens habilitet i sagen.
»De forklaringer tager jeg til efterretning,« fastslog hun og tilføjede, at hun dog stadigvæk var »noget i tvivl om, hvad der foregår af magtkampe mellem Statsministeriet og Klimaministeriet«.
To klimakampe
Enhedslistens Per Clausen var nu ikke i tvivl om, at der har været - og stadig er - en magtkamp mellem de to ministerier.
»Der er forskellige holdninger til, hvilket resultat man skal gå efter i forbindelse med klimaaftalen,« sagde han og uddybede.
»I Klima- og Energiministeriet går man efter et godt og ambitiøst resultat, men i Statsministeriet vil man bare have et eller andet resultat. Det blev ikke bekræftet på mødet, men der kom heller ikke noget frem, som ikke bekræftede det,« sagde Per Clausen. Derfor har han nu spurgt statsminister Lars Løkke Rasmussen (V), om han er enig i, at målet for klimatopmødet er en juridisk bindende aftale og ikke bare en aftale, som kan bruges som politisk signalværdi.
Enhedslistens miljøordfører var ikke i tvivl om, at uroen i Klimaministeriet har svækket medarbejdernes indsats.
»Forløbet er entydigt negativt for forhandlingerne, og stemningen i ministeriet er selvfølgelig nede. Men man må håbe, at arbejdslysten og kampdriften kommer tilbage,« sagde han.
Ikke en afgørende sag
SF's Anne Grete Holmsgaard var tilfreds med den information, hun havde fået af Connie Hedegaard: »I dag fik jeg bekræftet, at Danmark går efter en forpligtende, bindende aftale,« sagde hun og gjorde det klart, at SF nu har lukket sagen om Thomas Beckers opsigelse.
»Min bekymring har hele tiden været, om der har været tale om to forskellige politiske forhandlingslinjer. Det andet har været, om der er ordentlige vilkår for at arbejde sammen mellem de to ministerier, og om man gjort nok for at arbejde sammen. Det har Connie Hedegaard nu bekræftet,« sagde hun.
De radikales Lone Dybkjær så heller ikke grund til at gå videre med sagen.
»Thomas Becker var ikke den eneste, der kunne forhandle i Klima- og energiministeriet. Der sidder en masse dedikerede og erfarne folk, som også kan, og derfor er jeg overbevist om, at den her sag ikke er afgørende for, om vi får en aftale eller ej,« sagde ordføreren.
Lone Dybkjær var dog ikke i tvivl om, at der har været uenigheder mellem de ansatte i Klimaministeriet.
»Men hvad der er foregået internt i ministeriet, skal vi ikke blande os i. Nu vender vi fokus mod klimatopmødet«.


