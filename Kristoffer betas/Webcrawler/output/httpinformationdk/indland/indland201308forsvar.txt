Forsvaret kan ikke få svar om afghanske tolkes skæbne
Knap en femtedel af de 195 tolke, der arbejdede for danske styrker i Afghanistan, kan få svært ved at få den hjælp, de kan have krav på. De var ansat gennem det amerikanske firma Mission Essential Personnel, som ikke svarer på Forsvarets henvendelser


 
	Forsvaret har ingen anelse om, hvad der er blevet af 37 afghanske tolke, der har arbejdet for de danske styrker i Afghanistan. Det viser et dokument fra Forsvarskommandoen, som Information har fået aktindsigt i.

	Uvisheden skyldes, at tolkene er hyret gennem det private amerikanske firma Mission Essential Personnel, der ikke reagerer på Forsvarets forespørgsler om tolkene.

	»Forsvarskommandoen har endnu ikke modtaget et svar fra det amerikanske firma,« lyder det i dokumentet, der er dateret 6. maj i år.

	I dag, knap tre måneder senere, har firmaet trods gentagne rykkere stadig ikke svaret, oplyser Forsvarskommandoen til Information.

	De udeblevne oplysninger – som for eksempel tolkenes navne og ansættelsesperioder – er vigtige, fordi de skal bruges til at vurdere, om tolkene er berettiget til hjælp efter den aftale, regeringen lavede med Venstre, Konservative og Liberal Alliance i foråret. Tolkeaftalen åbner for, at tolke, der kan være i fare som følge af deres tilknytning til de danske styrker i Afghanistan, kan få hjælp lokalt eller asyl i Danmark. Men uden oplysningerne fra firmaet kan det blive svært for tolkene at få deres sag vurderet.

	EL: Fuldstændig uacceptabelt

	Den nyhed modtages med skuffelse i Amnesty International.

	»Vi troede egentlig, der var fundet en løsning, som kørte på skinner nu. Det virker helt grotesk. De her mennesker er et mål for Taleban, så de kan ikke gå og vente ret længe på, at sagsbehandlingen kommer i gang,« siger talsmanden for Amnesty International i Danmark, Ole Hoff-Lund.

	Han bakkes op af Enhedslistens forsvarsordfører, Nikolaj Villumsen.

	»Det er fuldstændig uacceptabelt. Tolkene kan jo være i livsfare, uden at Forsvaret aner en døjt om det. Ministeren siger, han ikke vil lade tolkene i stikken, men det risikerer man netop at gøre med tolkene fra det her firma,« siger Nikolaj Villumsen, som derforopfordrer forsvarsminister Nick Hækkerup (S) til at tage kontakt til det amerikanske forsvarsministerium for at få dem til at lægge pres på Mission Essential Personnel.

	Forsvarsministeren ønsker dog ikke at kommentere sagen på nuværende tidspunkt.

	Information har forgæves forsøgt at få en kommentar fra Mission Essential Personnel.

