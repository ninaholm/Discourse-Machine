Fogh dræber sin egen vision om brede forlig
Med tre ultimative krav til en skatteaftale har statsministeren taget afsked med en bred reform. Til gengæld vil de radikale sandsynligvis tone rent flag og bekende sig til S og SF, som for alvor varsler krig om fordelingspolitikken


 "Jeg tror, at befolkningen er bedst tjent med, at de store reformer indgås bredt." 
Sådan lød det fra statsministeren på valgafteneni 2007.
Med det in mente tegner den kommende skatte-reform til ikke at tjene befolkningen bedst. Da fem ministre i går præsenterede regeringens udspil til en reform, stillede Anders Fogh Rasmussen (V) hele tre ultimative krav for deltagelse i udformningen af fremtidens skattesystem: Skattestoppet skal accepteres, skattelettelserne skal være under-finansierede i mange år frem, og mest bemærkelsesværdigt: Forhandlingerne skal overstås i løbet af dage- ikke uger. Det officielle argument er, at danskerne i disse krisetider har behov for tryghed om privatøkonomien, men de bagvedliggende årsager kan der spekuleres flittigt i:
"Det ligner panik før tjek-ud-tid. Hvis de får aftalen hurtigt på plads, kan han nå at sige op til den første,"siger den radikale leder Margrethe Vestager med henvisning til rygterne om Foghs snarlige exit til NATO. 
Faktum er dog, at regeringen vil gøre en så relativ markant omlægning af skatten så smertefri som muligt, derfor skal tiden til brok og beregninger begrænses. 
Valgkampen er i gang
Hos oppositionen har man opgivet at deltage i reelle forhandlinger. I stedet er man i fuld gang med kampagnerne - fagbevægelsen er taget med på råd, og de kommende dage vil flyde med dokumentation af, at de dårligst stillede bliver fattigere, mens de rige scorer på reformen. En klar social-demokratisk tilbagevenden til en fordelingspolitisk krig med de borgerlige:
"Valgkampen er i gang," som en kilde i S-toppen formulerer det.
Og der er handlet hurtigt hos S og SF, som indtil i sidste uge reelt troede på en bred aftale, og som talte relativt pænt om Skattekommissionens udspil. Men sideløbende med, at regeringen de seneste dage har arbejdet med at få et skatteudspil på plads, er rygterne om en smal aftale taget til. 
Til trods for, at Fogh for blot et par uger siden afviste at stille ultimative krav forud for forhandlingerne, lod statsministeren fredag forstå, at skattestoppet var en nødvendig forudsætning for en aftale. Søndag fik DF æren af, at SU-forringelserne blev taget af bordet, og mandag skærpede økonomi- og erhvervsminister Lene Espersen (K) tonen, da hun gjorde det klart, at partierne som det første vil blive afkrævet et klart svar på spørgsmålet om skattestoppet. Alt sammen meldinger, der bekræftede S og SF i, at målet var en VKO-aftale. I går slog statsministeren så hovedet på sømmet med sine tre ultimatummer. Derpå kunne oppositionen sætte deres plan B i værk: Dundertaler mod et udspil, der med Helle Thorning-Schmidts ord er "danmarkshistoriens mest skæve", og som SF betegner som en "rigmandsreform". 
S: Skattestoppet er dødt
Trods åbenlyse fordele ved en bred aftale - langtidsholdbarheden ikke mindst- har en blåstempling af Villy Søvndal været mere, end regeringen og ikke mindst DF har ønsket sig. SF skal holdes ude af de store aftaler, og her har kravet om en accept af skattestoppet syntes særdeles belejligt for VKO. Det er nemlig en af få tilbageværende kiler, der kan mases ned mellem S og SF. På gårs-dagens fælles pressemøde med Thorning og Søvndal ville SF-formanden slet ikke tale om skattestoppets betydning, mens S-formanden noget overraskende erklærede, at "skattestoppet er stendødt".
Dermed er banen åben for den skattedebat, der efter valget i 2001 i den grad plagede Socialdemokraterne, som i 2006 endte med at bakke op om VK's kronjuvel. Den æra er nu slut - til SF's store tilfredshed. Til gengæld skal parterne hurtigst muligt lukke af for nye angreb fra regeringen om, at oppositionen vil flå danskerne i skat. Forud for næste valg og måske endda inden længe vil de to partier derfor lancere en fælles skatteplan, der bliver endnu et skridt på vejen mod et klart alternativ til VKO. 
Tilbage står fortsat de radikale. Efter alt at dømme vil også de forlade forhandlingerne. I modsætning til S og SF's fokus på den sociale slagside vil R gå med argumenter om, at udspillet hverken er ambitiøst eller grønt nok. Trods en klar vilje til at forhandle med regeringen må Margrethe Vestager også forholde sig til det faktum, at hun med en aftale vil gøre det mere end svært at nå den SR-regering, som fortsat er ambitionen. 
DF venter på sejr 
Hos Dansk Folkeparti er man svært tilfreds med, at oppositionen ude. Under forhandlingerne om bankpakke 2 oplevede man en Villy Søvndal, der var så ivrig efter en økonomisk blåstempling, at det vakte bekymring i støttepartiet.
Så mens S og SF i morgen får en kop høfligheds-kaffe i Finansministeriet, møder DF-trojkaen op med en række krav om forbedringer til de lavestlønnede. Gode bud er en mindre omfordeling fra top til bund og en større grøn check til pensionisterne. Støttepartiet vil få held til at markere sig på oppositionens dagsorden - dermed tegner der sig et velkendt billede af det VKO-flertal, der har rådet både før og efter valget i 2007. 


