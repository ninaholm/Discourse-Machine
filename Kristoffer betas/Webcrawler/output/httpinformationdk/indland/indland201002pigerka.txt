'Piger kan også være seje'
Gitte Lillelund Bech beskrives som grundig, flittig og vidende. Men der venter store udfordringer for den ny forsvarsminister, som har vist, at hun har sine liberale meningers mod


 Dygtig, vidende, grundig. Sådan lyder de pæne skudsmål om den nye forsvarsminister, 41-årige Gitte Lillelund Bech (V).
Til trods for, at hun kommer fra en prestigefuld post som formand for Det Udenrigspolitiske Nævn og i øvrigt er næstformand i Forsvarsudvalget, er Gitte Lillelund Bech ukendt i den brede befolkning. Dét er hun dog langtfra internt i Venstre, hvor hun flere gange har markeret sig med særstandpunkter. Således stod hun til stor fortrydelse for daværende statsminister Anders Fogh Rasmussen (V) bag et forslag om at indføre brugerbetaling ved lægebesøg. Venstres landsmøde bakkede Lillelund Bech op, mens statsministeren efterfølgende valgte at overhøre sit baglands beslutning. Lillelund Bech var også blandt den håndfuld Venstre-folk, der sidste år gik i mod partilinjen og sikrede adoptionsret til homoseksuelle.
Hun har tidligere besiddet flere ordførerskaber for sit parti, og i går overtog hun så stafetten fra Søren Gade. Venstres politiske ordfører er godt tilfreds med valget:
»Det er skønt at se en kvinde som forsvarsminister. Gitte er en enormt dygtig og vidende politiker, som sætter sig ind i tingene, før hun taler. Det kunne mange lære af,« siger Peter Christensen.
Kvinde, kvinde, kvinde
Forsvarsministeriets departementschef, Lars Findsen, kunne heller ikke dy sig for at næve det kønsmæssige aspekt ved overdragelsen:
»Jeg vil ikke fremhæve, at du er kvinde,« lød det således, før Findsen ytrede stor tillid til den kommende minister.
Lillelund Bech, der ikke kunne styre sine tårekanaler ved afskeden med Søren Gade, bedyrede da også selv, at hun vil arbejde for mere ligestilling i Forsvaret:
»Piger kan også være seje,« sagde ministeren, der foreløbig kan se frem til at stå på mål for en krig, der koster stadig flere danske soldater livet, en ny plan for indsatsen i Helmand, implementeringen af det seneste forsvarsforlig, en skrantende økonomi samt køb af de omstridte kampfly.
Oppositionens ordførere byder Lillelund Bech velkommen. John Dyrby (S) er ikke i tvivl om, at han vil kunne arbejde sammen med den nye minister, som også han betegner som grundig og dygtig.
»Jeg mener ikke, det betyder noget, at hun er kvinde,« siger han og betoner også de mange udfordringer, den ny minister vil møde.
SF's Holger K. Nielsen beskriver Lillelund Bech som ihærdig. Og når det nu skulle være en VK-regering:
»Så er hun vist et godt valg.«
Samme melding kommer fra Søren Espersen (DF), som medgiver, at støttepartiet var orienteret på forhånd.
»Man gider jo ikke have en minister, vi ikke vil have. Men hun er et frisk valg, og det er sjovt at se en kvinde som landets forsvarsminister,« siger han.
SF skaber bøvl
Espersen og hæfter sig ved, at Lillelund Bech som medlem af Forsvarskommissionen kom godt ind i tingene.
»Hun vil ikke få problemer af faglig karakter. Hun er charmerende og altid glad. Gitte er meget populær og vil få en stor stjerne blandt soldaterne.«
Espersen ærgrer sig dog over den nyudnævnte ministers melding om, at hun som Søren Gade vil gå efter brede forsvarsforlig.
»SF skulle aldrig have været med. Det var en meget, meget stor fejl, regeringen begik. Vi har endnu ikke set begyndelsen på alt det bøvl, det vil skabe. Der vil vi hjælpe ministeren alt hvad vi kan, men det bliver svært,« siger DF's ordfører.


