FE og teleselskaber vil sikre mobilnetværk mod misbrug
Forsvarets Efterretningstjeneste (FE) er gået ind i sagen om sikkerhedsbrister i danske mobilnetværk. Desuden har teleselskabet TDC angiveligt sikret sig mod, at mobiler knyttet til selskabets netværk fysisk kan spores, sådan som Information tidligere har afdækket


 Danske teleselskaber og Center for Cybersikkerhed, som er en del af FE, har indledt et samarbejde om at sikre danske mobilnetværk mod misbrug.
Det fremgår af et svar fra Forsvarsministeriet til Folketinget. Svaret kommer på baggrund af, at Information i januar afdækkede muligheden for at spore danske mobiltelefoners fysiske placering, såfremt de var knyttet til netværk hos teleselskaberne TDC og 3. Flere test, som den tyske it-ekspert Karsten Nohl foretog for Information, viste, at sporingen var mulig – udelukkende ud fra mobilens telefonnummer. I TDC’s tilfælde var det muligt at spore en mobiltelefons placering med få hundrede meters præcision, men pressechef Ib Konrad Jensen skriver nu i et svar til Information: »TDC har netop implementeret første fase af et nyt sikkerhedssetup, som lukker for den misbrugsrisiko, som I har beskrevet«.
Bedre sikkerhed
Af de test, som den tyske it-ekspert foretog, fremgik det også, at det var muligt at spore mobiltelefoner knyttet til teleselskabet 3, men kun med nogle kilometers præcision. Dengang var 3’s reaktion, at det formentlig ville være en både »kompleks« og »ustabil løsning«, hvis teleselskabet skulle blokere for den omtalte mulighed for at spore mobiltelefoner. Men i et skriftligt svar bekræfter kommunikationskonsulent Hanne Damgaard fra 3 nu, at selskabet: »fortsat arbejder på at sikre SS7-netværket.« Hun ønsker dog ikke at være »mere konkret om vores aktiviteter i den forbindelse«.
Det omtalte svar, som Forsvarsministeriet har leveret til Folketinget, kommer på baggrund af et spørgsmål fra Enhedslistens retsordfører, Pernille Skipper. Spørgsmålet er stillet med reference til Informations afdækning af den sikkerhedsbrist, der gjorde det muligt at spore mobiler knyttet til netværk hos TDC og 3. I svaret skriver Center for Cybersikkerhed, som har ressortansvar for informationssikkerhed i telesektoren, at der for »at imødegå truslen« er taget initiativ til »dialog på frivillig basis« med de danske mobiloperatører, som ifølge svaret ser en »egeninteresse« i at sikre deres netværk bedst muligt. Philippe Langlois, direktør i det franske it-firma P1 Security, mener, at den danske myndigheds og teleselskabers reaktion er »svært interessant og gode nyheder, som formentlig vil resultere i bedre sikkerhed og privatlivsbeskyttelse for offentligheden«.

