DF undrer sig over Venstre-udmeldinger



 Lommepenge til velhavere eller cadeau til landets store kunstnere?
 Den livsvarige kunststøtte deler Venstre, og de forskellige standpunkter skaber undren i Dansk Folkeparti. 
 For lidt over en måned siden ville Venstres kulturordfører, Troels Christensen, nemlig afskaffe den livsvarige ydelse til en række kunstnere, men i weekenden meldte statsminister Anders Fogh Rasmussen (V) ud, at han personligt ikke synes, at det er vigtigt at få strøget ordningen.
 De skiftende udmeldinger kommer bag på regeringens faste støtteparti, Dansk Folkeparti, der gerne ser kunststøtten kigget efter i sømmene.
 - Jamen det kan da undre mig noget, at Venstres kulturordfører siger ét, og statsministeren, som jo repræsenterer samme parti, melder noget andet ud. At de ikke helt har fået drøftet det internt, før udmeldingerne kommer, det kan undre mig noget, siger DF's kulturordfører, Karin Nødgaard, der glæder sig til at høre Venstres forklaring.
 Dansk Folkeparti forventer stadig, at kulturminister Brian Mikkelsen (K) vil indkalde ordførerne til en drøftelse af kunststøtten.
Vil ikke skære i kunststøtten
 Karin Nødgaard fastslår, at Dansk Folkeparti ikke er ude på at skære i kunststøtten, men at partiet vil sikre, at pengene bliver brugt bedst muligt.
 - Jeg synes, det er vigtigt, at vi tager en drøftelse af hele kulturstøtten og ser, om den bliver brugt optimalt. Og det er vigtigt at pointere, at Dansk Folkeparti ikke er interesseret i at fjerne penge fra kunsten, vi er interesserede i at se, om pengene bliver brugt på den rigtige måde, siger Karin Nødgaard.
 Kulturordføreren uddyber, at hun mener, at de 15.000 kroner om året, som tilfalder de højst lønnede kunstnere på ordningen, kunne gøre en stor forskel for fattige kunstnere.

