Fem spørgsmål til statsministeren



 De seneste dages afsløringer i Information om krigen i Irak har rejst en række spørgsmål til den danske regering, som hidtil har valgt at forholde sig tavs. Her er fem af de centrale spørgsmål, som statsminister Lars Løkke Rasmussen bør forholde sig til på sit pressemøde i dag:
• Har Danmark et ansvar for fanger, som danske soldater er med til at tage?
• Det er veldokumenteret, at det irakiske politi i en lang række tilfælde har stået bag grove overgreb på fanger i deres varetægt. Burde danske styrker have undladt at samarbejde med dem om tilfangetagelser?
• Gjorde Danmark indsigelser mod koalitionslederen USA’s militære ordre, frago 242, om ikke at efterforske indrapporterede overgreb på irakere, begået af irakiske myndigheder, også selv om irakerne var overgivet af koalitionen?
• Kan regeringen udelukke, at den danske Irak-styrke efter maj 2004 har deltaget i tilfangetagelser af irakere, som er blevet overladt til irakisk politi?
• Vil regeringen nedsætte en undersøgelseskommission, der skal belyse den danske indsats i Irak?

