Jernlady i modvind
Birthe Rønn Hornbechs varemærke som helt sin egen har været svært at forene med en ministerpost. Forholdet til Dansk Folkeparti er ikke ligefrem hjerteligt
-Jeg har udtalt mig. I får ikke mere i dag-. Så kort lød kommentaren fra Birthe Rønn Hornbech, da hun i dag forlod et stormfuldt møde i Venstres folketingsgruppe. Her kritiserede en række af folketingsmedlemmerne integrationsministerens omstridte kronik i Politiken


 En egensindig jernlady, der ikke er bange for at gå sine egne veje og ind imellem imod partidisciplinen. De kommende dage vil beskrivelser af den type formentlig stå i kø, når integrations- og kirkeminister Birthe Rønn Hornbech (V) skal portrætteres. 
I de senere år - før hun i november 2007 blev integrations- og kirkeminister - har hun især fået ry som en venstre-politiker efter de venstreorienteredes hoved. 
En repræsentant for 'anstændig borgerlighed', der kæmpede for ordentlige forhold for asylansøgere og for en respektfuld tone over for muslimer.
Men det image har hun ikke altid haft. Da hun som retspolitisk ordfører i 2001 udgav debatbogen 'En lige venstre', var det snarere hendes hårde holdninger i udlændingespørgsmål, som der blev fokuseret på.
"Ved at klage igen og igen over et afslag er der for masser af asylsøgere gode muligheder for at blive i Danmark i længere tid," skrev Birthe Rønn Hornbech for eksempel i bogen. Hendes afstandtagen til SR-regeringens udlændingepolitik var skarp - og i marts 2000 måtte Venstre-formand Anders Fogh Rasmussen vise hende til rette i spørgsmålet om de såkaldte spontanflygtninge, der dukkede op i Danmark og bad om asyl. De skulle efter Rønn Hornbechs mening ikke have krav på at blive i Danmark. Men dét synspunkt var simpelthen for rabiat for Venstre.
Tilrettevist igen
I går gentog historien sig med omvendt fortegn. Med sin kronik i Politiken lagde Birthe Rønn afstand til de "fanatiske antimuslimer" bag Dansk Folkepartis kampagne mod tørklæder på dommere - og erklærede sig som modstander af et forbud mod religiøs hovedbeklædning i retssalene.
Igen måtte Anders Fogh Rasmussen vise hende til rette, og efterfølgende gik regeringstoppens beslutning Rønn Hornbech midt imod. 
Spurgte man den standhaftige minister selv, ville hun formentlig fastholde, at der ingen modsætning er mellem, hvad hun sagde dengang, og hvad hun siger i dag.
Spørger man derimod Dansk Folkeparti er udlægningen en anden. 'Vejrhøne' stemplede man hende i december på forsiden af partiavisen Dansk Folkeblad. 
Forholdet mellem Birthe Rønn Hornbech og Dansk Folkeparti har mildest talt aldrig været hjerteligt.
Gang på gang har venstrekvinden skoset Pia Kjærsgaard og hendes partifæller for deres retorik og udtalelser.
"Det er uhyre betænkeligt, at landets tredjestørste parti har en leder, der står så langt fra det danske retssamfund, som Pia Kjærsgaard nu har givet til kende i flere omgange", sagde Birthe Rønn for eksempel i 2003 - efter at Pia Kjærsgaard havde kritiseret Højesteret for en dom, der gav EU-modstanderen Karen Sunds medhold i at kalde udtalelser fra DF-formanden for racistiske.
Og i en række sammenhænge har Rønn Hornbech kritiseret DF for 'udanske' angreb på muslimer. Sådanne udfald er ikke glemt i Dansk Folkeparti.
Nej til ministerpost
Den 64-årige tidligere vicepolitimester Birthe Rønn Hornbech har ikke lagt skjul på, at hun aldrig har set sig selv som ministeremne. Hun har hele tiden forbeholdt sig ret til at have sin egen holdning, og hun er i flere sager gået imod Ventres officielle linje: For eksempel i Tamilsagen, hvor hun i 1993 stemte for en rigsretssag mod Erik Ninn-Hansen - eller da et folketingsflertal i 1996 vedtog en særlov mod en række Tvindskoler. Den lov var grundlovsstridig, advarede Birthe Rønn Hornbech - og en efterfølgende højesteretsdom endte med at give hende ret. 
Både i 2001 og 2003 sagde hun nej tak, da Anders Fogh Rasmussen tilbød hende posten som kirkeminister - men efter valget i 2007 endte hun med at sige ja.
"Det er jo lidt en luksus at råbe op og så ikke selv ville tage ansvaret. Det er jo dét, jeg har følt," sagde hun efterfølgende til Politiken.
Siden ministerudnævnelsen har der været stille om Hornbech - på trods af stor kritik af hendes håndtering af forhandlingerne omkring afviste asylansøgeres ret til en tilværelse uden for asylcentrene. Hun har nødigt udtalt sig til pressen og har også mødt kritik for det. 
Netop den kritik kommenterede Anders Fogh Rasmussen i går med ordene:
"Den gang sagde jeg, at jeg er tilfreds med hendes tilbageholdenhed. Det, tror jeg, at alle nu forstår hvorfor."


