'Vi kommer nok til at miste nogle ressourcestærke nydanskere'
Specielt ét aspekt i regeringens ghetto-strategi kan have den forkerte effekt. Det siger den overordnede chef for boligselskaberne i Tingbjerg. Men nogle elementer giver solide værktøjer til at løse Tingbjergs problemer, mener han
'Ideen med lokalbetjentene var god. Vi ved, at når betjentene er lokalt forankret, så får knægtene et bedre forhold til dem,' siger Adam Vangstorp.


 Når nydanske familier med store ressourcer flytter til Tingbjerg, bliver Adam Vangstorp glad. Som overordnet chef for boligselskaberne i Tingbjerg ser han en fordel i at have så mange ressourcestærke familier som muligt. Og allerhelst hvis de er af anden etnisk herkomst end dansk. Men et led i regeringens nye ghetto-strategi, betyder, at man vil stoppe anvisningen af nydanske familier til de 29 ghettoområder.
»Det punkt kan komme til at ramme forkert. Vi har mange nydanskere, der er ressourcestærke, og mange etniske danskere, der er ressourcesvage. I Tingbjerg behøver man ikke skelne mellem hårfarver,« siger han.
»Så vi kan nok miste nogle af de forbilledlige familier.« 
Ifølge Adam Vangstorp mangler regeringen stadig at få præciseret, hvordan den vil styrke den sociale indsats.
»Det er meget løst formuleret og ikke rigtig til at forholde sig til. Det er meget vigtigt at pointere, at den sociale indsats ikke må blive glemt. At reagere nu er blot en del af løsningen. Den sociale indsats er fremadrettet,« mener han.
Hurtig retfærdighed
Venstre og Konservative vil slå hurtigere ned på de unge, der overtræder landets love. Og lynjustits lyder som en god ide for Adam Vangstorp:
»De unge har godt af at mærke en hurtig konsekvens, når man samtidig holder det op mod, at de får en ekstra chance den første gang, de laver ballade,« siger han og henviser til en anden del af regeringens udspil, der betyder, at unge under 18, der laver kriminalitet som tyveri eller hærværk, ikke får en plet på deres straffeattest, første gang de laver kriminalitet.
»De unge mennesker, får en god mulighed for at komme ud af kriminaliteten. For som det ser ud nu, er det jo ligegyldigt, om du har en eller 10 pletter på din straffeattest, og det har vi dårlige oplevelser med,« fortæller han.
Et fint værktøj
Dele af udspillene bliver ikke aktuelle i Tingbjerg, siger Adam Vangstorp.
»Det bliver ikke aktuelt at rive bygninger ned eller sælge boligblokke. Det kan vi ikke bruge til noget, men det er nok møntet på områder, der er i dårligere stand end Tingbjerg,« siger han. 
»At vi får muligheden for at smide familierne ud hurtigere, end tilfældet er nu, hvor det kan trække i langdrag gennem flere år, er et fint værktøj at have,« siger Adam Vangstorp. 
»Men vi regner ikke med at komme til at bruge det. Alene i år har vi sagt farvel til 15 familier gennem dialog.«
Savner lokalpoliti
Når Adam Vangstorp holder partiernes udspil op mod hinanden, er der et enkelt punkt, han savner i den ghetto-strategi, som regeringen fremlagde i går.
»Ideen med lokalbetjentene, som S og SF kom frem med, var god. Vi ved, at når betjentene er lokalt forankret, så får knægtene et bedre forhold til dem,« siger han.
»Det kunne jo også på en måde være en social indsats, fordi de unge ville lære betjentene at kende, og derfor få en anden respekt for dem.«

