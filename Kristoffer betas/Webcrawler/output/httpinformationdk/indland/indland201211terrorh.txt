’Terrorhandlinger’ blev planlagt i hashtåger
Når fire unge lavede molotovcocktails og blandede kemikalier i et pulterrum på Christiania, var det ifølge anklagemyndigheden planlægning af terrorhandlinger mod politiet. Men ifølge de unge var det mere sjov og ballade i en lang hashrus


 Da politiet ransagede et pulterrum på Christiania sidste forår, blev lang række effekter beslaglagt. Foruden 21 molotovcocktails fyldt med ’hjemmelavet napalm’, dvs. benzin og flamengoplader, 150 nødblus, tre flamengoplader, 11 plastdunke med rester af benzin samt forskellige bøtter med kemakalier, bl.a. salpeter, svovl og fosfor foruden to stegepander med en indtørret ’karamellignende masse’.
Fire unge, som blev anholdt den 26. april 2011 i forbindelse med et brandattentat mod Politiskolen i Brøndby, havde brugt pulterrummet som mødested uden at ane, at politiet aflyttede dem.
Ifølge anklagemyndigheden har de tiltalte »gennem samtaler, møder, søgninger på internettet« og ved fremstilling af »molotovcocktails og hjemmelavet napalm« forberedt »terrorhandlinger i form af grov vold« mod politiet »på ikke nærmere bestemte tidspunkter«, som det hedder i anklageskriftet.
På gårsdagens retsmøde i terrorsagen afspillede anklagemyndigheden dele af aflytningen, og adskillige gange kunne retten høre, hvordan de unge hostede og havde grineflip, mens de snakkede løs.
’Bomber’ virkede ikke
Hvad skulle alle de ting bruges til, spurgte vicestatsadvokat Bo Bjerregaard.
»Det var sjovt at lave. Vi var interesserede i at se, om det virkede,« forklarede PJ.DH forklarede, at det var ham, der havde skaffet kemikalierne for at lave røgbomber.
»Jeg havde læst om det på nettet, men jeg kom til at bytte rundt på blandingsforholdet, så de virkede ikke,« tilføjede han.
Røgbomberne skulle bruges til demonstrationer.
»Vi havde også planer om at købe forskellige farvestoffer. Det ville se flot ud på billeder,« mente han.
Kemikalierne skulle proppes i tomme cigaretpakker, som så kunne kastes under gadekampe.
Skulle røgbomberne kastes mod politiet, spurgte Bo Bjerregaard.
»Det ville ikke have nogen effekt. Så ville det være bedre at kaste en Zippo-lighter,« mente DH.
AC medgav, at han havde været med til at blande kemikalierne, men han mente, at det var for dramatisk at omtale det som ’bomber’:
»Det er mest sukker. Det er en karamellignende blanding, som afgiver røg.«
PJ’s forsvarer Hanne Reumert protesterede mod, at anklagemyndigheden kun afspillede dele af aflytningen: »Når man spiller tre sætninger her og tre sætninger der, så får man et andet billede, end hvis man hører det hele,« mente hun.
Af aflytningerne fremgik det, at de unge også havde en forestilling om at angribe politiets pansrede såkaldte hollændervogne, når der var razzia på Christiania.
»Hvis du kaster napalm over en hollænder f.eks., så brænder det også direkte igennem,« sagde TM ifølge aflytningen.
Hippier skulle brændes af
Havde I planer om at prøve det mod hollændervogne, spurgte Bo Bjerregaard:»Det tror jeg ikke. Det er et lille uddrag af samtalen,« forklarede TM, der på et direkte spørgsmål fra sin forsvarer bekræftede, at det nok var på grund af hashrygningen, at han havde svært ved så lang tid efter at huske, hvad gruppen dengang havde i tankerne.
»Vi talte også om at lave en maskingeværrede, som kunne beskyde Bådsmandsstræde. Sætningerne i vores snak er meget usammenhængende,« mente han.
DH gjorde opmærksom på, at han senere samme aften havde taget afstand fra ideen om at angribe politibilerne: »Vi ville beskytte Christinaia mod politiet. Vi havde mange dumme ideer, bla. planer om at angribe Christianshavns Gymnasium og Det fri Gymnasium, hvor der gik mange hippier,« sagde han.
AC huskede snakken den pågældende aften som »en fed diskussion«:
»Vi fire mente, at vi var så meget gangster, at vi alene kunne holde politiet væk fra Bådsmandsstræde. Vi talte også om vandkanoner, der skulle sprøjte med tjære, om vandballoner fyldt med benzin og maskingeværreder…«
»Jeg er enig i, at det lyder groft og farligt, men det var bare tanker, der fløj af sted. Vi endte jo bare med at lave røgskade på en tom bygning,« tilføjede han med henvisning til brand-atanetatet på Politiskolen den 26. april 2011, hvor alle fire blev anholdt.
 

