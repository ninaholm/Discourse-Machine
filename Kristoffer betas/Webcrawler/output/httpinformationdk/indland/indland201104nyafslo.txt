Ny afsløring: PISA-resultater er baseret på gætterier
Når resultaterne af de profilerede PISA-undersøgelser offentliggøres, er halvdelen af svarerne i to ud af tre fag lavet af en computer. Rent gætteri og helt uanstændigt, siger to professorer i statistik


 'Tilbagegang i matematik'.
Sådan lød en overskrift, da den seneste PISA-rapport sidste år blev offentliggjort, men det er stærkt tvivlsomt, om der er hold i den konklusion. En meget stor del af svarene er nemlig beregnet af en computer ud fra teoretiske antagelser, og dermed gemmer der sig en betydelig usikkerhed bag resultaterne af den internationale undersøgelse af skoleelevers faglige kunnen. Det var kun halvdelen af de ca. 6.000 elever, der havde svaret på eksempelvis matematikopgaverne, og for at få en svarprocent på 100, lader man en computer generere de resterende svar. Det er normal praksis i to ud af de tre fag, som en PISA-undersøgelse omfatter.
»De kunstige computergenerede svar er gætteri. Det kan være, det er kvalificeret gætteri, men vi aner det ikke,« siger statistikprofessor Svend Kreiner fra Københavns Universitet.
Peter Allerup er professor i statistik ved Danmarks Pædagogiske Universitetsskole, og han kalder PISA's metode 'hul i hovedet': »Det er nogle statistikeres gæt på resultater. Når omfanget er så stort, er det alvorligt.«
Helt uacceptabelt
Ifølge Peter Allerup er ubesvarede spørgsmål uundgåelige, eftersom eleverne enten ikke kan svare eller ikke har den fornødne tid.
»Men man genererer svar i opgavehæfter, som eleverne aldrig har set. Det er uanstændigt og helt uacceptabelt,« siger han.
PISA-undersøgelserne gennemføres hvert tredje år, og hovedvægten lægges skiftevis på matematik, naturfag eller læsning. I hovedfaget har alle eleverne fået opgaverne, mens kun halvdelen får spørgsmål i de to øvrige fag. Alligevel tildeles alle elever scorer i alle tre fag.
Professor Niels Egelund er formand for det danske PISA-konsortium. Han betoner, at det ville tage syv timer i stedet for de nuværende to, hvis alle elever skulle køres gennem hele testbatteriet.
»Resultaterne er ikke 100 procent præcise, men tæt  på,« siger han.
Ifølge Niels Egelund baserer de computerskabte resultater sig blandt andet på elevernes sociale baggrund og på, hvordan eleverne klarer sig i de øvrige fag.
»Den dygtige elev er som regel dygtig til hele. At man eksempelvis er dårlig i matematik og naturfag, men god til dansk, er typisk en myte,« siger Niels Egelund.


