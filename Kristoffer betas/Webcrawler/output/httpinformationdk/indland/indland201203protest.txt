Protestantismen har på sin vis sendt os til psykolog



En ny dansk ph.d.-afhandling giver den protestantiske kristendom en del af skylden for, at så mange danskere er usikre på, hvilke valg de skal træffe i livet.»Mennesker går i dag til coach og psykologer og deltager i spirituel selvudvikling, fordi de ikke ved, hvem de er. Den protestantiske tradition har bidraget til at skabe den situation,« siger ph.d. i filosofi ved Aarhus Universitet Matias Møl Dalsgaard til Videnskab.dk. Han har netop fået udgivet sin afhandling Det protestantiske selv som bog.Afhandlingen hævder, at den protestantiske kristendom har opløst så mange af tidligere tiders faste rammer, at vi i dag står forvirrede tilbage, fordi vi har så få regler i vores liv.Igennem århundreder har den luthersk-protestantiske kristendom i Nordeuropa og USA lært vores forfædre, at de intet kan gøre for, at Gud skal synes bedre om dem. Hverken gode gerninger eller penge til kirken har betydning i Guds øjne.»Det betyder, at livet faktisk kan være godt for protestanter – sådan som det der. Livet behøver ikke at se ud på nogen bestemt ’religiøs’ måde, for at mennesket kan stå sig godt med Gud,« fortæller Matias Møl Dalsgaard. Derfor behøver det ikke at være så trist at være formet af en protestantisk kultur. Hvis danskerne bare havde fulgt budskabet til dørs, var vi nok ikke blevet så usikre på vores liv. »For samtidig siger protestantismen, at vores opgave faktisk slet ikke er at finde ud af, hvem vi er. Opgaven er i stedet, at vi skal ville vores liv sammen med andre mennesker,« siger Matias Møl Dalsgaard til Videnskab.dk.
