Hverdagsmaden er blevet politisk
De sidste 30 år har det været op til den enkelte at vælge fedt, sukker og økologi til eller fra. Men i de seneste fem år har stat, kommune og arbejdspladser i stigende grad blandet sig i, hvad vi putter i munden til hverdag. Formynderiet er nødvendigt, mener madmennesker
Skole og arbejdspladser er i stigende grad blevet bevidste om, hvad de tilbyder deres elever og ansatte.

Ugens fem frokoster på arbejdspladsen og i institutionen er blevet vigtigere end nogensinde. I stigende grad handler den daglige frokost ikke kun om at blive mæt, men også om at blive mæt på den rigtige måde. Sundheds-, klima- og bæredygtighedspolitik spiller ind i frokostpausen og fjerner ernæringsansvaret fra den enkelte til systemet. Udviklingen er gået hurtigt, men kan gavne de svageste, siger madeksperter.»For 10-15 år siden handlede det bare om at få hjemmelavet mad ind på arbejdspladserne, nu er kantinen meget højt prioriteret alle steder. Det er gået fra at være et område, hvor der ikke blev lagt så meget energi, til at være et område med krav om større opmærksomhed. Næsten ingen arbejdspladser har madpakker mere, og de fleste steder har en kostpolitik,« fortæller kok Trine Hahnemann, der i 15 år har drevet et stort antal kantiner for både offentlige og private arbejdsgivere.Hun fortæller, at kravene til kantinemaden er vokset markant, og at især de politiske holdninger, som maden kan udtrykke, er eskaleret i form af krav til, hvilken mad arbejdspladserne ønsker at tilbyde. For ti år siden var det en stor ting at få indført hjemmebagt brød på en arbejdsplads. Nu er sukkerpolitik, økologi, bæredygtighed, 80/20-fordeling (80 pct. grønt og groft, 20 pct. kød) og vegetarisme helt almindelige krav fra arbejdspladserne, når Trine Hahnemann skal tilrettelægge de ansattes kost.»Arbejdspladserne er blevet bevidste om, at hvis de har klimapolitik og bæredygtighedstankegang som en del af strategien, kan det ikke nytte noget, at man serverer 200 gram kød pr. person og smider 30 pct. ud bagefter. Indtil for få år siden var mange arbejdspladser berøringsangste over for maden – det er de langt fra mere,« siger hun.Demokratiser gastronomienVirksomhedernes madvalg handler ikke kun om sundhed, men er også et redskab, der kan udligne sociale forskelle, mener Trine Hahnemann. I to år var hun konsulent på cigaretfabrikken House of Prince, hvor hun arbejdede på at indføre helt nye typer af mad til fabriksarbejderne.»Det var en lavtlønsgruppe af folk, hvor vi sørgede for, at de dagligt fik mad, der var meget sundere end det, de fik normalt,« fortæller Trine Hahnemann.Men det er ikke kun hverdagsmaden på arbejdspladsen, der er blevet genstand for flere politiske holdninger, vurderer Judith Kyst, der er direktør for Madkulturen, der er det tidligere Måltidets Hus – en politisk organisation under Fødevareministeriet, der arbejder under mottoet »Bedre mad for alle«. Madkulturen arbejder også for at ændre aftensmåltidet.»Vi skal have demokratiseret gastronomien. Vi ved godt, at der er mange, der ikke har en chance for at gå på Noma – det skal i stedet handle om den mad, vi spiser hver dag. I statistikken for hverdagsmad viser det sig, at almindelige familier laver ti retter, som så kører i båndsløjfe året rundt,« siger Judith Kyst og tilføjer:»Hverdagsmad handler ikke kun om plejehjem og daginstitutioner, hvor tiltagene er afgørende vigtige, men også om alle andres hverdag. Vi vil gerne være med til at italesætte, at hver dag skal bestå af flere gode måltidsløsninger.«Madkulturen er et eksempel på, at dagligdagsforholdet til mad forsøges ændret fra direkte politisk hold, og alene sprogbrugen om måltiderne ændrer sig og er dermed med til at ændre, hvordan hverdagsmaden opfattes.Det hedder ikke længere ernæringspolitik og kostvaner, når man diskuterer folkesundhed. Nu hedder det maddannelse, madmode og måltider, eller »mad og måltider«, som en overskrift på Fødevareministeriets hjemmeside, hvor man kan læse om, at det daglige madvalg skal være det sunde og nemme valg for befolkningen.Den daglige kostEn sådan overskrift ville man ikke have set hos ministeriet for bare 40 år siden. Det er i høj grad i de seneste 20 til 30 år, at hverdagsmaden er blevet politisk – og i særlig grad inden for de seneste fem år, vurderer Bente Halkier, der er professor på RUC på Institut for Kommunikation, Virksomhed og Informationsteknologier og forsker i mad, forbrug og sundhedskampagner. Hun fremhæver, at fire samfundsmæssige strømninger har gjort hverdagsmaden politisk – både som en påvirkning fra politisk hold og fra folk selv.»Den daglige kost er blevet politisk, fordi der er er kommet nye politiske emner i de sidste par årtier, som har præget hverdagen: miljø, risiko, folkesundhed og ernæring. Samtidig er maden ligesom mange andre ting blevet individualiseret. Folkesundheden er gået fra at være samfundets og velfærdsstatens ansvar til at være vores eget. Hverdagsmaden er blevet vores egen hovedpine og derfor politisk,« siger Bente Halkier.Hun peger på, at hverdagsmaden også er blevet politisk i kraft af nye politiske sociale bevægelser.»Mange er i de seneste 30-40 år blevet engageret i at lave noget uden for de traditionelle politikkanaler. Folk begyndte at tage sagen i egen hånd, gik ind i kollektive initiativer omkring mad og forbrug, der involverede en politisk stillingtagen til maden,« siger Bente Halkier.Kollektivets ansvarSamtidig vurderer hun, at frokosttallerkenen på arbejdspladsen og i institutionerne og aftensmaden i hjemmene er blevet politiseret af et stigende antal mediekampagner, som har gjort det muligt at forsøge at påvirke folks madvalg.»Medierne har gjort det nemmere at løfte pegefingeren over for befolkningen og sige: ’Seks om dagen’. Mad er blevet et mediehypet område,« siger Bente Halkier.Hun vurderer, at maden har været et enormt individualiseret område. Politisk har det været op til den enkelte at fylde i indkøbskurven, men man skulle helst gøre det på en bestemt måde, som samfundet foreskrev. Med de seneste fem års udvikling inden for skolemad og kantinemad, synes hun, at noget af ansvaret løftes fra den enkelte hverdagsspiser.»Det kan opfattes som moraliseren, når arbejdspladsen vil have en til at spise sundt. Men jeg mener, at det er godt, at det kollektive også tager ansvar for individet. Før blev der moraliseret, og den enkelte skulle gøre noget for at spise på den rigtige måde. Nu bliver der både moraliseret og gjort noget for den enkelte i forhold til maden,« siger Bente Halkier og fortsætter:»Hvis man skal skære det helt ud i pap, kan man sige, at det var de ressourcestærke, der fik noget ud af den individuelle politisering af maden, mens der i de kollektive løsninger er større social lighed i hverdagsmåltiderne.«Trine Hahnemann bakker op.»Det er klart, at arbejdsgivervalgt mad er formynderisk, men det virker. Man kan ændre noget – mange mennesker spiser deres hovedmåltid til frokost,« siger hun.
