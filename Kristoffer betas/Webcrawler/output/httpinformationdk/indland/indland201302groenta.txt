Grøn tænketank: Tag til Tyskland, Holger
En afgift for lastbiler bliver for dyr, mener skatteminister Holger K. Nielsen (SF), der nu vil afvente erfaringer fra andre lande. Skatteministeren kunne bare tage til Tyskland, hvor den såkaldte Maut er etableret, foreslår tænketanken CONCITO


 Der skal indføres kørselsafgift på de trafikerede veje,« proklamerede Helle Thorning-Schmidt (S) og Villy Søvndal (SF) i deres fælles oplæg Fair Forandring i august 2009. Dengang ville de to partier bl.a. indføre en afgift for lastbiler, der årligt skulle indbringe halvanden milliard kroner mere end den lastbilafgift, den daværende VK-regering havde planer om. En afgift for lastbiler indgik da også i regeringsgrundlaget fra oktober 2011.
Nu har skatteminister Holger K. Nielsen (SF) så meddelt, at regeringen indtil videre har lagt en lastbilsafgift på hylden. Ifølge en pressemeddelelse fra ministeriet er de »administrative omkostninger på nuværende tidspunkt« så høje, »at omkostningerne ikke står mål med de fordele, som afgiften medfører«.
I stedet vil regeringen nu afvente og se, om der i andre lande indføres lastbilsafgifter, »som Danmark vil kunne drage nytte af«, som skatteminister Holger K. Nielsen er citeret for.
Men ifølge tænketanken CONCITO behøver skatteministeren ikke at vente særlig længe. På et par timer kunne han være i Tyskland, hvor den særlige afgift Maut har været en realitet i flere år. I Tyskland betaler lastbiler Maut, når de kører på motorveje.
»Maut’en er en km-baseret afgift, som bruger GPS, så det system kunne man uden videre rulle over grænsen. Der er jo ikke tale om raketvidenskab,« som chefkonsulent Susanne Krawack fra CONCITO udtrykker det.
Færre tomme lastbiler
Susanne Krawack finder det »ærgerligt« at regeringen har droppet lastbilafgiften:
»Det ville føre til en bedre udnyttelse af bilerne, og den ville kunne differentieres efter biltyper og efter, om kørslen var i byer eller på landet, så vi ville få flere renere lastbiler,« mener hun.
Ifølge en svensk evaluering fra 2007 udført af East West TC i Karlshamn har effekten af Maut’en i Tyskland været en beskeden overflyttelse af lastbilgods til jernbane på godt tre procent. Vigtigere for miljøet er det, at kørslen med tomme lastbiler er reduceret med 15 procent, mens hver femte lastbil nu bliver fyldt bedre op.
Ifølge sekretariatsleder Christian Ege fra Det Økologiske Råd gør den nu droppede lastbil-afgift det ekstra vigtigt at stille krav til lastbilernes udstyr til rensning af bl.a. kvælstofoxider, når de kører i byer: »Når man dropper afgiften, mister man et redskab til at presse renere lastbiler frem. I regeringsgrundlaget blev der varslet strengere krav i de såkaldte ren-luft-zoner, men det blev udsat i efteråret.«
Ifølge Holger K. Nielsen vil en lastbilafgift engang ude i fremtiden kun være »sund fornuft«:
»Med en kilometerbaseret kørselsafgift vil transportbrugerne i højere grad selv være med til at betale for de udgifter, som transport af varerne medfører,« citeres han for på Skatteministeriets hjemmeside.
Beregninger fra DTU fra 2010 viser, at for hver km, en lastbil kører i de danske byer, koster det samfundet i gennemsnit godt fire kroner i bl.a. slitage, ulykker, forurening m.m. Ved kørsel på landet er udgiften mindre, godt tre kr. pr. kørt km. Ifølge de nyeste tal fra Danmarks Statistik blev der i 3. kvartal 2012 kørt 340 millioner km med lastbiler på danske veje.
»Set i det perspektiv ville selv den nu droppede afgift være et skridt på vejen til, at forureneren selv betaler,« peger Susanne Krawack på.
 
Læs også leder på side 2

