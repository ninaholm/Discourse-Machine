Mette Davidsen-Nielsen ny direktør for Information



 Bestyrelsen for Dagbladet Information A/S har i dag ansat Mette Davidsen-Nielsen som selskabets nye administrerende direktør. Mette Davidsen-Nielsen afløser Morten Hesseldahl, der tidligere på året tiltrådte en stilling som direktør i Danmarks Radio. 
Mette Davidsen-Nielsen er 45 år, cand.comm. fra 1993 og har haft en lang karriere på Danmarks Radio, senest i perioden 2003-2007 som kanalchef for DR2. Efter 10 år på DR2 ønskede Mette Davidsen-Nielsen at søge nye udfordringer. Hun fik den Den Store Journalistpris og et fellowship på SDU og har siden været selvstændig konsulent med opgaver inden for især medier og design. Mette Davidsen-Nielsen er bestyrelsesformand for Danish Crafts og for nylig udpeget som formand for Kulturministeriets udvalg om programprofilen for den nye radiokanal.
”Med Mette Davidsen-Nielsen får Information en direktør med stor erfaring med nichemedier, en succes som DR2 med i bagagen og betydelig erfaring med ledelse af kreative virksomheder, med markedsføring og aktiv branding.  Mette Davidsen-Nielsen er den rigtige profil til at videreføre den meget positive udvikling, som Information har været inde i de seneste år med stigende oplag og stærke økonomiske resultater”, udtaler bestyrelsesformand Torben Möger Pedersen.
”Stillingen som direktør på Information er så udfordrende og meningsfuld, at den har kunnet konkurrere med  et spændende og udviklende liv som selvstændig. Information er en virksomhed med en fantastisk historie, dygtige og engagerede medarbejdere og et stort potentiale. Hele dagbladsbranchen står over for en vanskelig fremtid, der kræver nytænkning og mod. Jeg glæder mig til at gøre mit for at udvikle et mediehus, der er så væsentligt for dansk demokrati og kultur”, siger Mette Davidsen-Nielsen.
Den nye direktør tiltræder den 1. september. I mellemtiden fortsætter Karin Petersen som konstitueret direktør. Redaktør Bent Winther fortsætter ligeledes indtil videre som konstitueret ansvarshavende chefredaktør. Opgaven med at finde en ny ansvarshavende chefredaktør indledes efter sommerferien.

