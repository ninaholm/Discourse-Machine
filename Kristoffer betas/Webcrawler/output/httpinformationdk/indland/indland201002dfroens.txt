DF og R ønsker midlertidig førtidspension
Flere unge får førtids-pension. Både De Radikale og Dansk Folkeparti bakker op om en midlertidig ordning, som eksperter foreslår


 Unge skal have mulighed for at få førtidspension i en afgrænset periode på tre eller fem år i stedet for at blive tildelt en pension, der gælder resten af livet. Forslaget kommer både fra De Radikale og Dansk Folkeparti, efter at Jyllands-Posten i går beretter, at der på to år næsten er sket en fordobling i unge under 30, som får tildelt førtidspension på grund af psykiske lidelser. I de første ni måneder af 2009 fik fire unge hver eneste dag tildelt førtidspension.
Arbejdsmarkedsordfører for De Radikale Morten Østergaard siger, at der skal være de samme regler for at få den midlertidige pension som en livslang førtidspension.
»Forudsætningen skal være, at der er et behandlingsperspektiv,« siger Morten Østergaard. Han siger, at regeringens egen Arbejdsmarkedskommission også kom med forslaget om en midlertidig førtidspension.
Dansk Folkeparti ser også fordele ved, at førtidspension ikke per automatik gives for resten af livet.
»Vi ønsker en midlertidig førtidspension på fem år. Den skal gælde for unge under 30 med psykiske lidelser. Når vi kan høre, at nogen med forstand siger, at nogle af de unge kunne komme ud på arbejdsmarkedet igen, hvis de får en midlertidig ydelse, må vi arbejde hen imod det,« siger socialordfører Martin Henriksen.
Formanden for landets socialchefer, Ole Pass fra Rødovre, er en af de eksperter, der anbefaler ordningen.
»Der findes nye behandlingsformer for psykiske lidelser, der over nogle år kan afhjælpe problemerne for nogle af disse unge. Derfor bør man indføre en midlertidig førtidspension for disse unge,« siger Ole Pass til Jyllands-Posten.
Venstre og Konservative siger, at de er med på at se på førtidspensionen, men det er et ufravigeligt krav, at ændringer ikke må føre til flere udgifter.
»Idéen kan være o.k., hvis den bliver skruet rigtig sammen. Men det kræver, vi kan justere på det uden, at det koster mere,« siger Venstres arbejdsmarkedsordfører, Jens Vibjerg.
Den konservative Helle Sjelle siger, at ændringer skal skaffe flere mennesker ud på arbejdsmarkedet: »Vi vil gerne have en reform af førtidspensionssystemet, men det skal være en reform, der får danskere ud af passiv forsørgelse i stedet for, at der kommer flere,« siger Helle Sjelle.

