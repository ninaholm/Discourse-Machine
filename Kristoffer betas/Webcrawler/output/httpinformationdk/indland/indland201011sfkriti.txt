SF-kritikere klapper i
Siden lanceringen af S-SF´s eget pointsystem,  er der faldet ro over SF-baglandet. Nogle af de mest markante kritikere er enten tavse eller positive
Det er godt, at S-SF stemmer imod regeringens pointsystem, og vores forslag er langt bedre end deres, siger Trine Pertou Mach, men fastholder dog en 'principiel modstand' mod pointsystemet


 I sidste uge rasede et flertal af SF-lokalformændene, en god håndfuld af folketingsmedlemmerne og flere medlemmer af partiets landsledelse over S-SF's accept af et pointsystem for familiesammenføringer.
Men nu er der bemærkelsesværdigt stille i partiet. Siden SF-toppen sammen med Socialdemokraterne har fået forhandlet sig frem til et selvstændigt pointsystem, er kritikken forstummet, selv om det netop var tanken om et pointsystem, der fik kritikerne til at fare i flint i sidste uge.
Den nye fælleslinje rummer stramninger af 24 års-reglen, som SF altid har været modstander af, og den betyder, at en S-SF-regering vil bevare regeringens omfattende pointsystem for personer under 24 år.
Men selv om folketingsmedlemmerne Özlem Cekic og Kamal Qureshi den seneste uge har været meget åbenmundede med deres kritik af partiets linje, så ville Qureshi i går slet ikke kommentere oplægget over for Information.
Sidst på dagen tilkendegav han over for Ritzau, at han ser meget positiv på aftalen.
Özlem Cekic nøjedes med kort at redegøre for sin modstand skriftligt. Hun er fortsat imod et pointsystem, men er trods alt glad for, at S-SF stemmer imod regeringen og selv har et mere lempeligt forslag. Ingen af de to folketingsmedlemmer lader til at ville skabe mere røre i det folkesocialistiske bagland end højst nødvendigt.
Principielt
Også medlem af landsledelsen Trine Pertou Mach, som tidligt erklærede en indædt modstand mod et pointsystem, er mere afdæmpet nu.
»Jeg stiller mig ikke op og råber og skriger, for jeg er glad for den måde, det er landet på. Det er godt, at S-SF stemmer imod regeringens pointsystem, og vores forslag er langt bedre end deres,« forklarer hun, men fastholder dog en 'principiel modstand' mod pointsystemet:
»Det ærgrer mig, at man overhovedet er gået ind på den bane med at lave pointsystemer for ægtefællesammenføringer. Det synes jeg principielt, man skal holde sig fra,« siger Pertou Mach.
Samme tilgang har Margrete Auken, der til Information i sidste uge sagde, at SF umuligt ville kunne stemme for stramninger af 24 års-reglen.
Som det ser ud nu, lempes reglerne for personer under 24 år, mens der strammes for dem over 24. Derfor betyder pointsystemet stramninger, men alligevel er Auken positiv:
»Jeg elsker det ikke. Men man kan godt have et pointsystem, som fremmer integrationen. Jeg synes, vores fælles aftale ser meget fornuftig ud.«
Som hos flere af de andre modstandere i SF så skurrer selve tanken om et point- system hende dog fortsat i ørerne:
»Principielt får jeg kvalme, men faktisk er jeg dybt lettet over aftalen, og jeg er ikke bange for, at vi sagtens kan holde til at forsvare det her i en valgkamp,« siger hun.
På lørdag er der møde i SF's såkaldte Kontaktråd, hvor blandt andre lokalformændene for partiafdelingerne deltager. Her skal pointsystemet også debatteres.
Det forventes, at der fortsat vil være kritik, men at der overordnet vil være en lettet stemning, fordi det klare nej til VKO-reglerne varmer, og fordi S-SF's stramninger kan udlægges som værende symbolske.
De krav, S-SF fremover vil stille til personer over 24 år er meget beskedne og kan opfyldes ved at underskrive en erklæring om at stå til rådighed for arbejdsmarkedet og så at kunne et minimum af enten dansk eller engelsk.
Udfaldet af hele det hektiske forløb udlægges af Özlem Cekic som en sejr for SF's bagland.
»Det viser, at vi har været i stand til at lytte til baglandet og tage deres mening alvorligt,« skriver hun.


