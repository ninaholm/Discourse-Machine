Fogh parat til at fremrykke investeringer
Regeringen vil sænke skatten og indskyde kapital i bankerne for at dæmme op for den økonomiske krise, sagde statsminister Anders Fogh Rasmussen i sin nytårstale i aftes


 Finanskrisen skal bekæmpes ved at indskyde kapital i veldrevne banker og ved at sænke skatten, så danskerne får flere penge mellem hænderne. Varer krisen ved, vil regeringen fremrykke offentlige investeringer i nye hospitaler, bedre skoler, daginstitutioner og ældreboliger og mere moderne transport med biler, tog og busser.
Det sagde statsminister Anders Fogh Rasmussen (V) i aftes i sin nytårstale.
"Vi vil slå to fluer med ét smæk: Sætte skub i økonomien her og nu og forbedre velfærd, miljø og konkurrencekraft i fremtiden," sagde statsministeren.
Han understregede, at regeringen ikke vil tøve med at tage nødvendige initiativer, så Danmark kommer helskindet gennem krisen med høj beskæftigelse samt sund økonomi. Danmark står godt rustet til at klare den økonomiske krise. 
"Vi har lagt til side i de fede år. Så der er noget at tære på i de mere magre. Derfor har vi nu større handlefrihed. Og det benytter vi os af allerede i år. Vi giver et skud til dansk økonomi," fastslog statsministeren.
I januar vil staten med en bankpakke tilbyde at indskyde kapital i veldrevne banker, så de kan låne penge til fornuftige projekter, sagde Fogh Rasmussen.
"Selvfølgelig på betingelser. Pengene skal ud at arbejde. Og bankdriften skal være sund, solid og sober," sagde han.
Er bankpakken ikke nok til at sparke gang i økonomien, vil regeringen dels fremrykke nogle offentlige investeringer, dels indfase skattereformen med lavere skat på arbejde og højere skat på forurening, så danskerne i begyndelsen får flere penge, forklarede Fogh Rasmussen.
"Hvis økonomien fortsætter med at se dyster ud, kan vi indfase skattereformen, så danskerne får flere penge mellem hænderne til en start," sagde han.
Velfærden betaler
Socialdemokraternes formand, Helle Thorning-Schmidt, advarede i sin kommentar til talen om, at regeringen undergraver velfærden, hvis den gennemfører en skattereform, som ikke er fuldt finansieret fra starten. 
"Socialdemokraterne er meget bekymrede for, at regeringen igen skal give ufinansierede skattelettelser. Det kommer på sigt til at gå ud over vores fælles velfærd. Vi vil gerne være med til at lette skatten på arbejde, men pengene skal findes et andet sted, for ellers er det vores velfærd, der betaler," siger Helle Thorning-Schmidt, som også kritiserer statsministeren for ikke at stille skrappe krav til bankerne.
Anders Fogh Rasmussen betonede i sin tale, at krisen også skal bruges til at skabe en ny, grøn økonomi med titusinder af job. Der skal være vindmøller, biobrændsler, solceller, plus-energihuse, højhastighedstog, elbiler, ordentlige veje samt et landbrug, som leverer grøn energi, sikre fødevarer og stadig giver store eksportindtægter. Samtidig mindsker Vesten sin afhængighed af verdens oliestater, sagde statsministeren.
Helle Thorning-Schmidt savnede til gengæld konkrete mål i talen bag Foghs fine ord om klimaet før FN's klimatopmøde i efteråret 2009 i København. ritzau


