Tuneserloven er diskriminerende
Kravet om opholdspligt for udlændinge på tålt ophold, som er til fare for statens sikkerhed, må også omfatte danske statsborgere, ellers er tuneserloven diskriminerende. Det konkluderer en række eksperter på baggrund af ny dom fra Menneskerettighedsdomstolen og en endnu ikke offentliggjort embedsmandsrapport


 Det vil være diskrimination at lave særlige kontrolforanstaltninger kun for udlændinge på tålt ophold, som er til fare for statens sikkerhed, hvis der ikke tages tilsvarende foranstaltninger over for terrormistænkte danske statsborgere. Det mener en række eksperter, Information har talt med. Det understøttes både af et udkast til en rapport fra Integrationsministeriets arbejdsgruppe om administrative udvisninger og af en ny dom fra Den Europæiske Menneskerettighedsdomstol mod Storbritannien. 
Det kan skabe problemer for den danske praksis, hvor terrormistænkte udlændinge på tålt ophold har opholds- og meldepligt i Sandholmlejren, mener dr.jur. Jonas Christoffersen, der er direktør for Institut for Menneskerettigheder.
"I mine øjne må arbejdsgruppens konklusion og den nye dom betyde, at folk på tålt ophold, der ikke kan udvises, skal håndteres på samme måde som danske statsborgere, der er til fare for statens sikkerhed. Altså må der gælde samme regler for danskere, ellers er det diskrimination," siger Jonas Christoffersen. 
Formanden for Foreningen af Udlændingeretsadvokater, Anders Chr. Jensen, er enig: "Vi har hele tiden ment, at folk på tålt ophold skal have samme retsstilling som andre borgere i Danmark. Derfor må dommen få den konsekvens, at politikerne afstår fra at bruge særlige restriktioner over for udlændinge, som ikke kan udvises. Ellers må vi omvendt indføre lignende regler for danske statsborgere, hvilket nok ikke er tænkeligt."
Lov er ikke så vidtgående
Jacob Mchangama, der er chefjurist i Cepos, mener dog ikke, at hverken arbejdsgruppens rapport eller menneskerettighedsdommen nødvendigvis vil få nogen indvirkning på tuneserloven. 
"Det er kun, hvis man tager yderligere kontrolforanstaltninger i brug som i Storbritannien, og her har de langt mere vidtgående indgreb som f.eks. fodlænke eller husarrest," siger Jacob Mchangama. 
Spørgsmålet er så, om de nuværende danske indgreb med opholds- og meldepligt er helt så vidtgående.
"Så vidt jeg ved, er der ingen afgørelser ved menneskerettighedsdomstolen omkring lignende indgreb i bevægelsesfriheden, der siger, at det er diskriminerende," siger Jacob Mchangama.
Jonas Christoffersen mener dog, at de danske regler allerede nu er diskriminerende: "Særlige kontrolforanstaltninger er et begreb, som arbejdsgruppen selv har lavet. I menneskerettighederne opererer man med begreber som frihedsberøvelse eller indgreb i bevægelsesfrihed. At man ikke må diskriminere udenlandske og danske statsborgere vil for mig at se også gælde for opholdspligten." 
Tuneserlov er noget rod
Baggrunden for tuneserloven var først og fremmest hensynet til statens sikkerhed, mener lektor i europæisk forfatningsret, Jens Elo Rytter. Men i loven henvises også til spørgsmålet om, at myndighederne skal kunne vide, hvor folk på tålt ophold er henne i tilfælde af, at de skal udvises. Når det gælder udvisningsregler, så kan disse selvfølgelig ikke anvendes over for danskere, men når det kommer til statens sikkerhed, så må man ikke lave kontrolforanstaltninger, der kun gælder udlændinge, forklarer Jens Elo Rytter:
"Loven bruger begge begrundelser, både hensynet til statens sikkerhed og udvisning, men det er en form for fernis, man lægger hen over, fordi det er noget rod at blande de to ting sammen. Hvis tuneserlovens meldepligt er begrundet i statens sikkerhed, så vil den blive ramt af samme indvending om, at det er diskrimination." 
Jonas Christoffersen mener, at konsekvensen af den nye dom er, at advokater med klienter på tålt ophold vil gå i retten og kræve opholdspligten ophævet, fordi den er diskriminerende.
"Men det er også nødvendigt at lave fælles regler for danske og udenlandske terrormistænkte. Alt andet er ineffektivt og forskelsbehandling," siger Jonas Christoffersen.
Justitsminister Brian Mikkelsen ønsker ifølge ministeriet ikke at udtale sig om dommen før i dag.

