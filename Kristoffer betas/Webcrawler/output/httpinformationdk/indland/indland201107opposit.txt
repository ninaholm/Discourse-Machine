Oppositionen kritiserer Pind: Konventionsbrud skal rettes
Efter dom fra Menneskerettighedsdomstolen  vil Integrationsministeriet fremadrettet ændre praksis i sager om genopdragelsesrejser, men ikke undersøge sager, som allerede kan være afgjort på forkert grundlag. 'Forkasteligt' lyder kritikken
Enhedslistens politiske ordf©rer, Johanne Schmidt-Nielsen, er en af S©ren Pinds vedholdende kritikere: °ØDet her viser, at Pind ikke tager Menneskerettig°©hedsdomstolen alvorligt,°Ø siger hun, da han ikke vil hj©°lpe b©rn, der tvinges p? genopdragelse   °© som netop regeringen er s? arg en modstander af.


 En samlet opposition retter nu en hård kritik mod integrationsminister Søren Pind (V).
Som følge af en principiel dom mod Danmark fra Den Europæiske Menneskerettighedsdomstol vil ministeren fremover gøre det lettere for unge udlændinge at vende tilbage til Danmark, hvis de har været sendt på genopdragelsesrejse i udlandet.
Men Integrationsministeriet vil ikke finde de sager frem, hvor der tidligere kan være blevet givet afslag i strid med Den Europæiske Menneskerettighedskonvention.
»Det er forkasteligt,« siger SF's retsordfører, Karina Lorentzen.
»Regeringen har om nogen kæmpet imod genopdragelsesrejser, og nu er den ikke engang parat til at rette sin egen fejl over for de børn og unge, som er ofre i denne sag.«
Også Socialdemokraternes retsordfører, Karen Hækkerup, er forarget.
»Hvis Menneskerettighedsdomstolen har dømt Danmark, og vi fremadrettet vil ændre praksis, så bliver vi selvfølgelig også nødt til at genåbne de sager, hvor der er givet afslag på forkert grundlag,« siger hun, mens Radikales Jørgen Poulsen udtaler:
»Det hører til almindelig anstændighed at gå sagerne igennem. Det er det mindste, man kan gøre, når man har gjort uret.«
For besværligt
Kritikken mod Søren Pind kommer, efter Integrationsministeriet i et notat har gjort rede for betydningen af dommen fra Menneskerettighedsdomstolen. Dommen skyldes, at ministeriet i strid med Den Europæiske Menneskerettighedskonvention har nægtet den somaliske kvinde Sahro Osman opholdstilladelse i Danmark, efter hun som 15-årig blev sendt på genopdragelsesrejse til Kenya af sine forældre, og i notatet lover ministeriet at justere praksis. Men ministeriet forklarer også, at man ikke »af egen drift« vil »undersøge, om sager afgjort, før dommen skal genoptages«, for som ministeriet skriver, registreres den slags sager ikke på en sådan måde, at de »umiddelbart vil kunne udfindes«.
Enhedslistens politiske ordfører, Johanne Schmidt-Nielsen, giver ikke meget for den forklaring, at det er besværligt for Integrationsministeriet at finde frem til de afslag, som måtte være blevet givet i strid med konventionen. Det må en arbejdsgruppe under ministeriet tage sig af, mener hun:
»Sådan er det, når man har vedtaget en praksis, som viser sig at føre til konventionsbrud. Fordi Pind ikke vil hjælpe de berørte børn og unge, risikerer Danmark nu at blive dømt igen i de sager, hvor de forkerte afgørelser ikke bliver ændret. Det her viser, at Pind ikke tager Menneskerettighedsdomstolen alvorligt.«
Vanskelig situation
Lederen af Dokumentations- og Rådgivningscentret om Racediskrimination, jurist Niels-Erik Hansen, pointerer, at de børn og unge, som er blevet sendt på genopdragelsesrejse og kan have fået frataget deres opholdstilladelse på forkert grundlag, havner i en særdeles vanskelig situation.
»Problemet er, at de sidder i lande som Somalia og Pakistan. De lider under, at deres forældre har sendt dem på opdragelsesrejse, og for dem er det jo i realiteten umuligt at få deres sag genoptaget, hvis ingen henvender sig til dem,« siger Niels-Erik Hansen, som undrer sig over Integrationsministeriets holdning til sagen:
»I andre sammenhænge bliver der tordnet mod genopdragelsesrejser. Så kan det virke lidt hyklerisk, at man ikke benytter chancen for at ride ud på den hvide hest og redde de stakkels børn, der nu er fanget rundt omkring i verden.«
Det var i går ikke muligt at få en kommentar fra integrationsminister Søren Pind, som er på sommerferie.

