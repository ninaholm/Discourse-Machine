Omkostningerne ved Afghanistan-indsats over 1,5 milliarder i 2008
Trods ny opgørelse fra Forsvarskommandoen om de årlige omkostninger ved indsatsen i Afghanistan er det stadig uklart, hvad skatteyderne præcist betaler for udsendelse af ca. 750 danske soldater til landet bag Khyberpasset


 Indsatsen i Afghanistan er markant dyrere for skatteyderne, end Forsvarskomandoen (FKO) tidligere har oplyst. Så meget fremgår af en ny opgørelse over Forsvarskommandoens omkostninger, som netop er sendt til Folketinget.
Men selv om FKO her opgør kommandoens samlede »omkostninger« ved indsatsen til 1.487 millioner kroner i 2008, så er det stadig uklart, hvad den danske indsats i International Security Assisstance Force (ISAF) egentlig koster år for år. For det første har FKO yderligere omkostninger på ca. 310 millioner kroner, som ikke er medregnet i dette beløb, og for det andet  er det stadig uoplyst, hvor meget f.eks. Forsvarets Efterretningstjeneste årligt bruger i Afghanistan på at have et større antal efterretningsofficerer udsendt. Der er tale om »klassificerede oplysninger«, lyder det fra FE.
Tilbage i januar oplyste FKO, at deres »nettomerudgifter« til krigen i 2008 udgjorde 662 millioner kroner, opgjort som de ekstra udgifter det koster at have de danske soldater udsendt.
Ifølge denne en måned gamle opgørelse steg nettomerudgifterne i 2009 med mere end 50 procent til godt én milliard kroner. Men ifølge den nye opgørelse er de samlede omkostningerne med bl.a. afskrivninger, slitage og vedligeholdelse altså langt, langt større.
'Cover-up'
Forsvarsordfører John Dyrby Paulsen (S) finder det glædeligt, at FKO tilsyneladende nu er ved at få bedre styr på de samlede omkostninger, så Folketinget får et reelt grundlag at træffe beslutninger på. Omvendt finder han det »bekymrende«, at det nok bliver nødvendigt at revurdere, hvor meget indsatsen har kostet år for år.
»Det har jeg det ikke særlig godt med. Ganske som vi hele tiden har sagt, viser det, at forsvaret slet ikke har haft styr på sin økonomi,« siger han og bebuder nye spørgsmål, »så vi nærmer os sandheden endnu mere.«
Det er Frank Aaen (EL), der denne gang har spurgt efter endnu en opgørelse over indsatsens reelle omkostninger. Men heller ikke han er tilfreds med svaret: »Forsvarsministeriet er et gennemført cover-up-ministerium. Det gælder læk af oplysninger og forsøg som her på at dække over krigens reelle udgifter,« siger han, der derfor vil bede om en opgørelse over de samlede udgifter og omkostninger år for år fra 2001 og frem til dags dato.
Ifølge FKO's nye opgørelse udgjorde tab af materiel i 2008 skønmæssigt 275 millioner kroner med genanskaffelser, genopbygning mm. Erstatninger til dræbte og sårede soldater, hjælpemidler og proteser mm. udgjorde 25,4 millioner kr., og endelig brugte FKO knap 12 millioner kroner på en såkaldt 'reintegrations- og akklimatiseringsordning' for soldater, netop hjemvendt fra det krigshærgede område.


