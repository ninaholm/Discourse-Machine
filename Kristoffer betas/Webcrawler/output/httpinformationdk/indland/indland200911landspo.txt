Landspolitikere overdøver kommunalvalget
Både regerings- og oppositionspartiernes toppolitikere blander sig meget mere i kommunal valgkamp og kommunale beslutninger end nogensinde før. Borgmestre og regionspolitikere frygter for det lokale demokrati


 Sygehuset og ældremaden var dråben. Borgmestre og regionsrådspolitikere over hele landet raser over, at både placeringen af et nyt supersygehus i Midtjylland og et prisloft på ældremaden er endt på bordet i dette års finanslovsforhandlinger - en uge inden kommunalvalget.
Bent Hansen (S), der er formand for Danske Regioner, erklærer direkte, at Dansk Folkeparti har taget »demokratiet som gidsel« med sine krav om, at det planlagte nye sygehus i Gødstrup i stedet skal ligge i Aulum 14 km væk.
»Man har simpelthen taget bestik af, hvor der er beslutninger, der giver anledning til debat, og så gået efter at fiske utilfredse V-, K- og S-vælgere i lokalområdet. Det er dybt usagligt,« siger han.
Lignende kritik møder regeringens og Dansk Folkepartis aftale om at gennemføre et prisloft på ældremaden på 45 kroner.
»Det er fuldstændig bims, når man nu under finanslovsforhandlingerne sidder og vil diktere, hvad ældremaden skal koste. Det er en helt uhørt centralisering - og så op til et valg,« siger Henning Jensen Nyhuus, der er socialdemokratisk borgmester i Randers - og Aalborg-borgmester Henning G. Jensen (S) betegner beslutningen som »populisme af rang«.
Turnerer på livet løs
Men hvor den kommunale kritik af finanslovsforhandlingerne ikke overraskende kommer fra politikere fra oppositionspartierne i Folketinget, så har ingen af parterne noget at lade hinanden høre, når det kommer til at blande sig.
Helt overordnet deltager landspolitikerne nemlig langt mere aktivt i kommunalvalgkampen end nogensinde før - med såvel politiske udmeldinger som aktiv deltagen i valgkampen.
Dét er med til at stjæle billedet fra de helt nødvendige, lokale debatter, mener Erik Fabrin (V), der er borgmester i Rudersdal og formand for Kommunernes Landsforening:
»Man får ikke en ordentlig debat ude i kommunerne, fordi den bliver overskygget eller overtrumfet af den landspolitiske debat.«
Erik Fabrin mener, at »der er nogen«, der er mere interesserede i at gøre kommunalvalget til »en landspolitisk affære«.
»Man forsøger at gøre det til et tema, hvilket afsæt kommunalvalget vil give de forskellige partier til næste folketingsvalg. Og det er rigtig ærgerligt,« siger han.
Hvor regeringen og DF altså »blander sig« med konkrete beslutninger, så er partiformændene Helle Thorning-Schmidt (S) og Villy Søvndal (SF) gået tidligt ind i den kommunale valgkamp med åbenlyse ambitioner om et valgresultat, der kan ydmyge regeringspartierne på landsplan. Begge har deltaget i kommunalvalgkamp i et større omfang, end hvad man nogensinde har set før af en partileder.
Statsminister Lars Løkke Rasmussen (V) erklærede på sit pressemøde i går, at han i modsætning til oppositionen ingen landspolitiske målsætninger har for Venstres valgresultat. Alligevel har også Venstre været ganske aktiv.
Midtvejsvalg
Lars Løkke Rasmussen (V) vil ved valgdagen på tirsdag have besøgt flere kommuner, end forgængeren Anders Fogh Rasmussen (V) gjorde til kommunalvalget i 2005  - og Venstres næstformand Kristian Jensen afslutter i morgen en sand tour de force igennem samtlige regioner og 103 kommuner - med en slutspurt i yderligere ni kommuner i weekenden.
De konservatives formand Lene Espersen vil igennem valgkampen have været på hele 25 kommunale besøg - og Venstres og de Konservatives ministre tegner sig tilsammen for over 250 arrangementer i kommunale valgkredse.
En af de store kamppladser er Odense, hvor Socialdemokraterne har som erklæret mål at vælte den konservative borgmester Jan Boye.
Boye understreger, at han er glad for de mange besøg fra landspolitikerne, der »kommer ud i den kommunale virkelighed« og også er med til at skabe opmærksomhed og støtte initiativer i den lokale valgkamp.
»Men der har da været en tendens til, at christiansborgpolitikerne i stigende grad har koncentreret sig om enkeltsager og lokale sager. Der kunne man nogen gange godt ønske sig, at de koncentrerede sig om det landspolitiske i stedet,« siger han.
Den stigende kobling mellem det landspolitiske og det lokalpolitiske er ikke ny. Men den er stadigt tydeligere - og landsdækkende valgturneer, som vi ser denne gang, ville ikke have forekommet for otte-12 år siden, siger politisk kommentator Niels Krause-Kjær.
»Landspolitikerne ville ikke røre lokalpolitik med en ildtang - og lokalpolitikerne ville ikke have, at der kom nogen fra København og blandede sig,« siger han.
Han spår, at kommunalvalg efterhånden kan »få karakter af at være et midtvejsvalg« mellem folketingsvalgene.
Demokratiet går tabt
Netop sådan en udvikling advarer regionsformand Bent Hansen stærkt imod. Et stigende landspolitisk fokus betyder, at det er landsdækkende problematikker og landsdækkende skabeloner til at løse dem, der kommer til at dominere. Og dét svarer ikke til en virkelighed, hvor der er meget stor forskel på forholdene i for eksempel Gentofte, Odense og Ikast-Brande.
»Hvis det spor, vi kan se nu, kommer til at gentage sig ret meget, så går det decentrale, regionale demokrati, som vi har haft så stor succes med i Danmark, tabt,« siger Bent Hansen.


