Rød finanslov risikerer at skade folkesundheden
Regeringen og Enhedslisten vil fjerne fedt- og sukkerafgifterne, men venstrefløjen risikerer at skade folks sundhed, advarer professorer
De danskere, der lever mest usundt, har oftest færrest penge, og derfor er afgifter på usund mad den sikreste måde at få dem til at ændre forbrugsmønster på.


 En fjernelse af fedt- og sukkerafgifterne, som SRSF-regeringen og Enhedslisten i øjeblikket diskuterer i forbindelse med finanslovsforhandlingerne, risikerer at gøre danskerne mere usunde. Det vurderer professorerne Mette Wier og Jes Søgaard.
»Helt generelt er prissignaler noget, som forbrugerne reagerer på. Afgiftsinstrumenter er faktisk noget af det eneste, der er evidens for inden for forebyggelsespolitikken, fordi det er effektivt til at få folk til at ændre adfærd,« siger Mette Wier, tidligere formand for Forebyggelseskommissionen. Hun understreger dog, at »der er mange komplekse sammenhænge, når det handler om folkesundheden, så det er svært at spå om, hvordan en afskaffelse af fedt- og sukkerafgifterne vil påvirke danskernes sundhed.«
»Når priserne stiger, vil forbruget falde. Det viser undersøgelser fra Danmark og Norge, og derfor vil det også påvirke forbruget af usunde varer,« vurderer Jes Søgaard, professor og direktør ved Dansk Sundhedsinstitut.
Udover at risikere at forringe folkesundheden kan en fjernelse af fedt- og sukkerafgiften også komme til at øge uligheden i danskernes sundhed, vurderer de to professorer.
»De grupper, der reagerer mest på afgifter, er ofte dem, der har lavest uddannelse. Det er også i de grupper, der er flest, der lever usundt, udvikler livsstilssygdomme og dør mange år før tid – altså de danskere, der ryger, er meget overvægtige eller lignende. De sætter forbruget ned og bliver sundere,« siger Mette Wier.
Gennem årene har politikerne med jævne mellemrum sat afgifterne på cigaretter og alkohol op, og det har ifølge Jes Søgaard haft en tydelig og mærkbar effekt på sundheden.
»Med afgiftsstigninger rammer man typisk de målgrupper, man ikke får fat i med kampagner og information. Det er ofte den del af befolkningen, som har de ikketeoretiske uddannelser,« siger Jes Søgaard.
Mangler viden om indkøb
Under finanslovsforhandlingerne holder Enhedslisten nøje øje med den såkaldte Gini-koefficient, som bruges til at måle lighed og ulighed i samfundet. Udover at fjerne fedt- og sukkerafgiften lægger regeringen og Enhedslisten op til at lempe afgiften på elvarme. De ting skal finansieres ved at reducere personfradraget med 900 kroner om året, mens bundskatten skal forhøjes med 0,19 procentpoint.
Ifølge et internt notat fra forhandlingern e har embedsmændene beregnet, at de samlede elementer af en aftale mellem parterne om en erhvervsskattepakke, som er den samlede betegnelse for elementerne, vil føre til større lighed med 0,03 Gini-point.
Ifølge Enhedslistens sundhedsordfører, Stine Brix, er det ikke, fordi partiet ønsker, at usunde fødevarer skal være billigere eller holde prisen. Fedt- og sukkerafgifterne er for teknisk vanskelige at administrere, ifølge Stine Brix.
»Det har vist sig temmelig svært at målrette begge afgifter. Det har simpelthen vist sig for svært at ramme de produkter, som vi synes, at folk skal spise mindre af. Det er nemmere med cigaretter og alkohol,« siger Stine Brix.
Ifølge Stine Brix er det en udfordring for politikerne at øge danskernes sundhed gennem afgifter på fødevarer, fordi der er for lidt viden på området.
»Jeg afviser bestemt ikke, at vi på et senere tidspunkt vil forsøge at gøre danskerne sunde ved at se på afgiftsområdet, men vi ved ikke ret meget om, hvad der betyder noget, når man putter ting i indkøbskurven. Vi har brug for mere viden,« siger Stine Brix.

