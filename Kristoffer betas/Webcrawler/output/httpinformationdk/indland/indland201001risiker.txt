Risikerer terror-anklage
En 28-årig somalier risikerer, at hans attentatforsøg på Kurt Westergaard udvides fra drabsforsøg til terror. Det vil øge straffen


 Et juridisk uvejr trækker sammen om ørene på den 28-årige somalier, der fredag aften trængte ind i Muhammed-tegneren Kurt Westergaards hjem i Viby med en økse og nu sidder fængslet for drabsforsøg.
Ifølge professor i strafferet ved Københavns Universitet, Jørn Vestergaard, er det nemlig sandsynligt, at overfaldet ender med at skaffe somalieren en sigtelse for terror på halsen.
Formodningen bakkes op af erfaringerne fra den såkaldte tunesersag, hvor to tunesiske mænd blev anholdt og udvist af Danmark for formodede planer om at slå den omstridte tegner ihjel. I den sag slog Højesteret fast, at attentatplaner mod Westergaard faldt inden for rammerne af terrorpakken fra 2002.
»I lyset af Højesterets afgørelser i tunesersagen peger pilen først og fremmest på den mest alvorlige bestemmelse, nemlig forsøg på overtrædelse af straffelovens paragraf 114, der jo dækker egentlige terrorhandlinger,« siger Jørn Vestergaard om den 28-årige øksemands juridiske fremtidsudsigter.
Den somaliske mand, der har dansk opholdstilladelse, nægter sig skyldig i drabsforsøg, men er foreløbigt varetægtsfængslet frem til den 27. januar. ritzau

