Privatskoler: Succes skyldes færre regler
Hvis vi arbejdede på folkeskolernes vilkår med flere møder og mere bureaukrati, ville vi ikke have den succes, vi har, erkender Danmarks privatskoler. Folkeskolens skoleledere ser gerne bureaukratibyrden lettet, men Konservative afviser, at byrden findes


 Færre mails og mindre papirarbejde giver mere tid til at drive skole. Og den tid har de på de danske privatskoler.
Daniel Egmose er i dag skoleleder på privatskolen Frederik Barfods Skole i København. Men indtil for to år siden passede han papirerne på en dansk folkeskole:
»Forskellen er markant. Den tid, vi sparer ved ikke hele tiden at skulle tjekke mail og udfylde papirer, betyder, at vi kan drive bedre skoler,« siger han.
Formanden for Danmarks Privatskoleforening, Kurt Ernst, er enig i, at det er en stor fordel, at papirarbejde og elevtest er valgfrit på privatskolerne:
»Vi har været meget glade for, at vi har kunnet slippe for at lave elevplaner. Der har jeg tillid til, at de enkelte lærere i vores klasser kan vurdere, hvor der skal sættes ind. Så kan de bruge tiden på undervisning frem for at lave gøglede registreringer,« siger han.
Kurt Ernst vurderer, at privatskolerne næppe ville have samme succes, hvis de skulle arbejde under de samme vilkår som folkeskolen:
»Det havde gjort alt meget vanskeligere for os, hvis vi havde de samme bureaukratiske opgaver som folkeskolerne,« siger han.
Tid fra eleverne
Skolelederforeningens formand, Anders Balle, hører ofte fra folkeskoleledere, der har problemer med at få tiden til at slå til:
»Jeg har nogen gange sagt til skolelederne, at de skal trykke på delete-knappen, når deres mails hober sig op, simpelthen fordi de ikke kan nå at administrere alle opgaverne,« fortæller han.
Frustrationerne over bureaukratiet er noget, skoleledere over hele landet mærker til. Lærerne klager til lederne og pointerer, at papirnusseriet går ud over eleverne:
»Tiden bliver i sidste ende taget fra eleverne, og det går ud over den samlede undervisning. Vi kunne lave en bedre og mere konkurrencedygtig folkeskole, hvis der blev skåret ned på bureaukratiet,« siger Anders Balle og tilføjer:
»Mangfoldigheden af bureaukrati tynger lærerne. Enkelte dele er brugbare, for eksempel er elevrapporterne et fint element, men kvalitetsrapporterne er stadigvæk en anden historie.«
K: Findes ikke
På Christiansborg giver politikerne ikke meget for skoleledernes klager. Uddannelsesordføreren for de konservative, Rasmus Jarlov, mener, problemet med bureaukrati er udokumenteret:
»Det er altså meget lidt tid, lærerne bruger på papirarbejde hver uge. Det er ikke noget, vi ser som et stort problem i folkeskolen,« forklarer han.
Socialdemokraternes uddannelsesordfører, Christine Antorini, oplever, at lærerne i stigende grad tager elevplaner og kvalitetsrapporterne til sig:
»Det er mit indtryk, at de to rapporter virker bedre og bedre,« siger hun og tilføjer:
»Men det er altid en god ide at mindske bureaukratiet.«
Rasmus Jarlov erklærer sig enig med Christine Antorini:
»Vi vil gerne mindske mængden af bureaukrati, men i det her tilfælde er rapporterne kommet for at blive.«


