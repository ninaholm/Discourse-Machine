26 frifundet for uro ved unger-demo
Deltagere i urolig demonstration var selv fredelige og skal derfor ikke straffes for ikke at fjerne sig, fastslår Københavns Byret. Anklageren ankede, mens forsvarsadvokater anmeldte politimand for løgn


 Der lød et jubelbrøl, som om landsholdet havde scoret et mål i Parken, da dommer Anne Grete Stokholm læste dommen op fredag morgen i Københavns Byret.
»Alle tiltalte frifindes,« nåede hun at sige, inden de mange tilhørere og tiltalte brød ud i et højt »JAAAAAAAAAAA!«
Med ordene frifandt dommeren 26 personer i alderen 16-65 år for grov gadeuorden og medvirken til grov vold mod politiet. De blev anholdt sammen med ca. 20 andre i en såkaldt knibtangsmanøvre den 1. marts sidste år om eftermiddagen efter rydningen af Ungdomshuset. Sagen er den første store straffesag om urolighederne efter rydningen.
Der kom dog hurtigt et skår i glæden. Vicestatsadvokat Birgit Gammelgaard var mødt op i retten for at meddele, at dommen straks blev anket.
Som modtræk valgte 12 forsvarsadvokater at anmelde en vicepolitikommissær ved Københavns Politi for at anføre urigtige oplysninger i en politirapport. Ifølge rapporten havde alle de 40-50 anholdte »deltaget aktivt i at kaste sten eller andet mod politiet.« Den påstand kunne ifølge rapporten bekræftes af flere politifolk. Men ved fredagens retsmøde forklarede den ansvarlige vicepolitikommissær, at rapporten måske var »lidt bombastisk«. 
Ved retssagen blev det hele vejen igennem lagt til grund, at ingen af de 26 havde kastet noget som helst mod politiet.
’For dårligt’
En af de frifundne, 65-årige Karen Lis Borup, var med egne ord skuffet over anklagemyndighedens håndtering af sagen: »Det er simpelthen for dårligt, at de anker dommen på stedet uden at have læst dommens præmisser først,« sagde hun.
Vicestatsadvokat Birgit Gammelgaard begrundede anken med, at sagen er principiel.
»Derfor vil vi gerne høre, hvad landsretten har at sige,« fortæller hun.
Både dommer og de to domsmænd var enige om frifindelsen. Heller ikke hvad angik den af de anklagede, kaldet »fyren i den blå jakke«, som stod nærmest de stenkastende uromagere.
»Som man har kunnet se på tv-billederne, så deltog han heller ikke i uroen, og selv om han stod tættest på dem, der kastede, så er det altså ikke nok til at sige, han tilsluttede sig uroen,« sagde hans advokat, Finn Bachmann, som reaktion.

