Hvorfor har økonomer så svært ved at forudsige væksten?
Når man baserer forudsigelser af fremtiden på, hvad der skete i fortiden, kommer man let til at lave fejl. Sådan forklarer de økonomiske prognosemagere, hvorfor deres prognoser så tit rammer skævt
Vestager præsenterede den Økonomiske Redegørelse i økonomiministeriet torsdag.

Fire årtiers erfaring med at lave økonomiske prognoser har ikke gjort økonomerne bedre til at forudsige den økonomiske vækst. Det viser en opgørelse, Information har lavet af fem institutioners økonomiske prognoser siden 1970.»Jeg tror, at vi alle sammen gør vores bedste for at gøre vores prognoser så præcise som mulig. Men der sker en gang i mellem noget uventet. Og derfor vil du se, at hvis du måler over en periode, så er der forholdsvis store gennemsnitlige fejl på prognoserne,« siger Klaus Rasmussen, der er cheføkonom i Dansk Industri.Ifølge Helge J. Pedersen, der er cheføkonom i Nordea, er årsagen til, at økonomerne har så svært ved at forudse væksten, at de økonomiske prognoser baseres på de sammenhænge, man har kunnet konstatere historisk. Hvis virksomheder eller forbrugere så pludselig ændrer adfærd og begynder at investere eller forbruge i andre mønstre, end de plejede, er det svært at forudsige, hvordan det påvirker væksten.Blandt andet derfor, forklarer Helge J. Pedersen, rammer prognosemagerne kun rigtigt i fem ud af 179 prognoser i den opgørelse, Information har lavet.»Med de ekstremt lave renter, vi har nu, burde man forvente, at der var mere gang i virksomhedernes investeringer, end der er. Men der er kommet en ny usikkerhed ind blandt de økonomiske beslutningstagere, der gør, at man undlader at investere,« siger han. Når det er sværere at forudsige virksomhedernes investeringsbeslutninger, bliver det også sværere at forudsige væksten.Også sekretariatschef i Det Økonomiske Råd John Smidt lægger vægt på, at det er »adfærden«, der er svær at forudsige.»For eksempel under opsvinget, hvor folk begyndte at tro, at de kunne gå på vandet på boligmarkedet. Det er ikke normalt. Derfor fanger vores modeller det ikke,« siger John Smidt.Og selv om man ved, at økonomien vil udvikle sig en bestemt retning, så er det svært at forudsige, hvornår vendingen kommer, forklarer han:»Det kan godt være, at man har en idé om, at på et tidspunkt inden for en kortere årrække, må forbruget begynde at vokse, fordi det ligger på et lavt niveau. Men om det stiger lige præcis i det kvartal eller bare det næste år eller måske først i 2015 er ekstraordinært svært at forudsige.«Værdiløse prognoserneDen holdning deler Nordeas cheføkonom. Hvad er det, der udløser kraftige boligprisstigninger? Hvad er det, der udløser, at erhvervslivet begynder at se meget positivt på fremtiden?»Der er en tendens til, at sådan nogle processer bliver selvforstærkende,« siger Helge J. Pedersen.Det er dog ikke kun de små omskift i økonomien og den præcise timing, der er svær at ramme. Også store skift i økonomien, det Helge J. Pedersen kalder »paradigmeskift«, har økonomerne svært ved at forudsige. Helge J. Pedersen nævner den nye finansielle regulering, der er kommet efter krisen, som et nyt paradigme, man ikke ved, hvordan påvirker den økonomiske aktivitet. Lægger det for eksempel en dæmper på udlånsaktiviteten og påvirker det derigennem væksten?Det er dog ikke kun de paradigmeskift, som finanskrisen har medført, der driller. Også udviklinger, som økonomerne længe har kendt til, har de svært ved at ramme rigtigt.»Kinas stigende dominans i verdenshandlen er noget, der også er svært at få rigtigt indarbejdet i modellerne,« siger Helge J. Pedersen. Og også globaliseringen som sådan er et nyt paradigme, som »modellerne endnu ikke rigtig har været i stand til at tage højde for,« siger han.»Hvis der kommer et paradigmeskifte i økonomien, så er de økonomiske modeller ikke det papir værd, de er lavet på,« siger han.Vestager erkender usikkerhedDa økonomi- og indenrigsminister, Margrethe Vestager, torsdag præsenterede regeringens seneste skøn for den økonomiske udvikling, erkendte hun, at man ikke skal regne for meget med prognosen.»Der er usikkerhed med den slags, og den kan betyde, at det kan gå både bedre og værre end forudset. Men vi venter, at den stabile genopretning fortsætter,« sagde Margrethe Vestager ifølge Berlingske til torsdagens præsentation af prognosen. Da regeringen sidste år gav sit bud på væksten i 2013 lød det oprindelige bud på 1,7 procent vækst. Det er nu nedjusteret til 0,4 procent.En anden prognosemager, Nationalbanken, præsenterede onsdag sin seneste prognose for dansk økonomi. De har i samme forbindelse lavet en undersøgelse af bankens egne og en række andre institutioners økonomiske prognoser, dog over en kortere årrække end Information. Nationalbanken finder ligesom Information en usikkerhed på 1 procentpoint i prognoserne.»Når vi nu skønner en vækst næste år på 1,5 procent, så vil den normale usikkerhed indebære, at det havner et sted mellem 0,5 og 2,5 procent. Altså en forholdsvis stor usikkerhed på skønnene,« sagde nationalbankdirektør, Per Callesen, på et pressemøde i forbindelse med præsentationen af rapporten.»Vi laver ikke prognoser for at ramme præcis. For det ved vi, at vi ikke gør. Og det kommer vi ikke til,« sagde Per Callesen. Derfor skal man ifølge Per Callesen også være meget forsigtig med at træffe beslutninger på baggrund af prognoser.»Man skal være overordentlig varsom med ’fine-tuning’ (finjustering ved hjælp af den økonomiske politik,red.) af økonomien. Man kan ikke tilrettelægge og bør ikke tilrettelægge hverken penge- eller finanspolitikken efter at prøve at udjævne de naturlige udsving, der er,« sagde Per Callesen.
