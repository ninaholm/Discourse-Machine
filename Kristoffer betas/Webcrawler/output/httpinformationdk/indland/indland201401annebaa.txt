Anne Baastrup bekræfter dialog om udtalelse
Statsministeren, hendes departementschef og justitsminister Morten Bødskov har peget på Anne Baastrup i forløbet omkring de ændrede udtalelser om Christiania-sagen. Anne Baastrup bekræfter nu kontakten til Bødskov


 
	Pilen peger i samme retning, når trioen Helle Thorning-Schmidt (S), departementschef Christian Kettel Thomsen og Morten Bødskov (S) forklarer, hvordan et udkast til en pressemeddelelse fra den tidligere justitsminister blev ændret. Det foregik i »tæt dialog« med den daværende formand for Retsudvalget, Anne Baastrup (SF), som Morten Bødskov har formuleret det.

	Det bekræfter Anne Baastrup nu i en skriftlig kommentar over for Information.

	»Det er helt korrekt, at jeg var i dialog med Bødskov om ændringer i pressemeddelelsen den 19. november 2013,« skriver Anne Baastrup.

	Pressemeddelelsen handlede om Retsudvalgets planlagte besøg til Christiania i februar 2012. I den forklarede Morten Bødskov, at han i »samråd« med Anne Baas-trup besluttede at udskyde besøget, fordi PET vurderede, at der var et konkret trusselsbillede, der blandt andet handlede om, at Pia Kjærsgaard (DF) skulle deltage.

	Udvalget fik dog at vide, at besøget ikke kunne lade sig gøre, fordi daværende politidirektør Johan Reimann ikke kunne deltage i et tilstødende møde. Men det var forkert og ikke den reelle begrundelse, har Bødskov senere erkendt.

	Tidligere på ugen kom det frem, at tre versioner af pressemeddelelsen fra Morten Bødskov blev sendt fra departementschefen i Justitsministeriet til Statsministeriets ditto.

	I det andet udkast lagde Justitsministeriet op til, at udtalelsen skulle indeholde følgende undskyldning: »Set i bakspejlet skal jeg beklage, at jeg bidrog til at Retsudvalget fik viderebragt et forkert billede af den egentlige begrundelse for, at besøget ikke kunne finde sted på det ønskede tidspunkt.«

	Den sætning blev imidlertid slettet i den endelige udgave af udtalelsen, og til gårsdagens samråd redegjorde statsministeren for hvorfor.

	»Det, der ryger ud fra udkast to til den endelige version, ryger ud på baggrund af en samtale mellem den daværende justitsminister og daværende formand for Retsudvalget,« sagde Helle Thorning-Schmidt på samrådet.

	Anne Baastrup skriver til Information, at hun havde fokus på sin egen rolle i forløbet »som bindeled mellem minister og udvalg.«

	»At beklagelsen fra Morten Bødskov ikke var med i den endelige udgave af pressemeddelelsen, havde jeg ikke fokus på.«

	»Beslutningen om at fjerne beklagelsen fra den endelig udgave af pressemeddelelsen, kan jeg forstå på Morten Bødskov og hans pressemeddelelse i går (torsdag, red.), var hans egen,« skriver Baastrup.

	I et kort interview, som Ekstra Bladet bragte tre dage efter Bødskovs pressemeddelelse i november sidste år, udtalte Anne Baastrup sig om pressemeddelelsen. Heri er hun kun citeret for at have ’nikket til’ Bødskovs pressemeddelelse.

	Tørrer ansvaret af

	Dansk Folkepartis retsordfører, Peter Skaarup, mente til gårsdagens samråd, at statsministeren »tørrer ansvaret af« på Anne Baastrup (SF).

	»Det virker som om, at det spiller en meget stor rolle, hvad Anne Baastrups gjorde. Hver gang der bliver spurgt ind til redigeringen, så tørrer statsministeren den af på Anne Baastrup, mens vi andre sidder og tænker ’hallo, hvad med tilsynspligten’,« sagde Peter Skaarup på samrådet i går.

	Venstres retsordfører Karsten Lauritzen gjorde på samrådet opmærksom på, at det jo ikke var »en pressemeddelelse fra Anne Baastrup«.

	»Det er en beklagelse fra Justitsministeriet, men statsministeren bliver ved med at tale om Anne Baastrup, men det er jo ikke hendes beklagelse,« sagde Karsten Lauritzen.

