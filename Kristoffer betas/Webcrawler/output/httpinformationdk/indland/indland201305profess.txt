Professor advarer: Bly kan gøre folk kriminelle
Forskere har fundet en sammenhæng mellem bly og voldelig kriminalitet. Ekspert opfordrer til at sætte fokus på metallets mentale skadevirkninger og fra politisk hold lave en samlet indsats
På Rigshopitalet er der fundet bly i nogle af de gamle bygninger, der skal rives ned i forbindelse med et ny byggeri.


 
	Eksponering for bly i barndomsårene kan skabe kriminelle unge. Sådan lyder advarslen fra Philippe Grandjean, professor i miljømedicin ved Syddansk Universitet. I sin nye bog, Only One Chance, opfordrer han til at sætte større fokus på risiciene ved bly. Det er allerede kendt, at blot et lavt niveau af bly i kroppen kan give kognitive skader, der permanent påvirker ens IQ. Men at miljøgiften kan kædes sammen med aggression, opmærksomhedsforstyrrelser og ukontrolleret impulsivitet, som kan føre til voldelig kriminalitet, er ny viden.

	»Vi ved, at bly rammer følelseslivet, og de data, der findes om sammenhængen, er efter min mening stærkt overbevisende,« siger Philippe Grandjean.

	I over 40 år har han arbejdet med påvirkninger af bly, og ved at beskytte hjernen mod bly kan man forebygge kriminalitet, forklarer han. Og det er et faktum, at »bly har ødelagt den menneskelige intelligens mere end noget andet forurenende stof«, siger Philippe Grandjean om det giftige metal, der har fået WHO til at konkludere, at der ikke findes nogen sikker nedre grænse for eksponeringen.

	Den store udfordring ved bly er, at det ikke nedbrydes og kan ophobes i levende organismer.De psykiske skadevirkninger er størst i barndommen, og hos små børn forringer blyforurening udviklingen af de dele af hjernen, som regulerer adfærd og humør, viser Philippe Grandjeans undersøgelser.

	Bly på Riget

	De farlige skadevirkninger bakkes op af en lang række amerikanske undersøgelser, og i dansk sammenhæng har specialist i neuropædiatri Troels Lyngbye skrevet disputats om blys påvirkninger på børn. Han fandt en tendens til, at børn, der havde høj udsættelse for bly, havde brug for ekstra hjælp i skolen.

	»Det var chokerende, at vi fandt en sammenhæng. Det havde vi ikke troet, da vi begyndte,« siger Troels Lyngbye. Derfor mener han, at »ethvert samfund skal have en strategi for at minimere effekten af bly«.

	I Danmark er der da også strikse regler for miljøgifte som bly. Blyholdig benzin er for længst fjernet, og for at begrænse blybelastningen er brugen af bly til bestemte formål reguleret. Men mange gamle ejendomme er malet med blyhvidt, og når håndværkere sliber malingen af, er der risiko for at blive udsat for metallet.

	Senest er der fundet bly på Rigshospitalet i nogle af de gamle bygninger, der skal rives ned for at gøre plads til et storstilet milliardbyggeri. Et fund, der ifølge Rigshospitalets projektdirektør, Henrik Eriksen, kommer til at koste et tocifret millionbeløb. Størst har forekomsten dog været i Tønder, hvor der i 2011 blev opdaget høje koncentrationer af bly i drikkevandet. I dag er forureningen dog under fuld kontrol.

	Alligevel mener professor Philippe Grandjean, at indsatsen mod bly og andre miljøgifte skal koordineres bedre. Bly kan komme fra forskellige kilder, som igen hører under flere forskellige ministerier og styrelser. Og det manglende overblik er dybt problematisk, mener professoren:

	»Denne opgave er så vigtig, at vi ikke bør acceptere, at forskellige myndigheder afviser at kunne tage ansvar for opgaven.«

	Politisk ansvar

	Maj er hjernemåned i EU, »men det har vi ikke mærket ret meget til i Danmark«, konstaterer Philippe Grandjean: »Jeg synes, det er oplagt at præsentere en ambition om at beskytte fremtidens hjerner nu og gå i gang hurtigst muligt,« siger han.

	Det skal ske ved at skaffe bedre dokumentation for de forskellige risici og sørge for ikke at undervurdere skader på hjernens udvikling.

	»Og så skal vi sikre en overvågning af, at gravide og børn ikke udsættes for farlige stoffer,« siger Philippe Grandjean og kræver politisk handling.

	»Den nuværende regering ønsker at satse på uddannelse. Det er en rigtig god idé. Men det virker kun, hvis hjernerne er velfungerende og parate. Derfor må den satsning styrkes ved at beskytte hjernens udvikling.«

