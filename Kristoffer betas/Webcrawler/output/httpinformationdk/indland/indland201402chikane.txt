Chikane at censor ikke gav kvinder hånd
Elev får 2.500 kroner i godtgørelse, fordi censor ikke ville give hånd. Det har Ligebehandlingsnævnet afgjort


 
	Der var tale om forskelsbehandling, da en mandlig censor i sommer ikke ville give hånd til kvindelige elever til en mundtlig matematikeksamen på Herning HF og VUC. Det har Ligebehandlingsnævnet nu afgjort.

	Som Information i sommer beskrev, fik eleverne på Herning HF og VUC op til en matematikeksamen en meddelelse om, at censor ikke ønskede at give hånd til kvinder under den kommende matematikeksamen.

	»Så det vil nok være en god idé ikke at forsøge at give ham hånden. I hvert fald er I nu advarede, så I ikke i eksamenssituationen bliver forvirrede over det. Held og lykke med eksamen,« skrev matematiklæreren til eleverne.

	Det faldt flere af eleverne for brystet, heriblandt Michala Mosegaard, der følte sig utryg ved at blive eksamineret af en censor, der ikke ville give hånd til kvinder. Hun henvendte sig til både skolens administration samt Ligestillingsministeriet og Undervisningsministeriet. Administrationen afviste med henvisning til det korte varsel at finde en anden censor, ligesom begge ministerier afviste at hjælpe Michala Mosegaard, men efterfølgende opfordrede hende til at klage til Ligebehandlingsnævnet. Det gjorde hun, og nævnet har nu har afgjort, at Michala Mosegaard blev forskelsbehandlet på grund af sit køn.

	»Ligebehandlingsnævnet finder, at indholdet af beskeden (til eleverne, red.) er omfattet af ligebehandlingslovens regler om chikane,« skriver nævnet i sin afgørelse. Michala Mosegaard har samtidig ret til en godtgørelse på 2.500 kroner.

	»Jeg er glad for, at jeg har fået medhold i klagen,« siger Michala Mose- gaard, der understeger, hun ikke klagede for at få økonomisk kompensation.

	Herning HF og VUC er »meget enig« i afgørelsen.

	»Vores holdning er, at meddelelsen fra den eksterne censor slet ikke skulle have været sendt af sted. Vi er kede af, at vi blev oplyst om meddelelsen så sent, at vi ikke kunne nå at forhindre, at den blev udsendt,« siger rektor Anne Vandsø Madsen, der samtidig hæfter sig ved, at ingen elever efter eksamen har klaget over censoren.

	 

