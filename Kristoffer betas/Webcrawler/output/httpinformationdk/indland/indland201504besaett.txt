Besættelsen er vores primære historiske reference
Unges bevidsthed om besættelsestiden er for nedadgående, og vi har en tendens til i dag at tage vores demokratiske samfund for givet. Det mener flere eksperter. Men forståelsen af fortiden er et vigtigt led i at opretholde det demokratiske samfund
 Tyske soldater på Gl. Torv i København under besættelsen


 Historiker Claus Bundgård Christensen er midt i en byvandring, da Information fanger ham på mobilen. Sammen med sine studerende fra RUC udforsker han i anledning af 75-året for tyskernes besættelse af Danmark de københavnske seværdigheder, der har spillet en rolle under krigen. Gamle bygninger, henrettelsespladser, skudhuller i mure.
»Besættelsen er en evergreen. Den bliver ved med at have en relevans for os,« som Claus Bundgård Christensen siger.
Besættelsestiden bliver ved med at dukke op i den politiske dagsorden og debat. Lige fra kampagnen, der førte til Danmarks indtræden i NATO i 1949, under sloganet »Aldrig mere 9. april« og frem til i dag, hvor flere partier betegner syrienskrigere som »landsforrædere«.
»Vi bruger besættelsen som vores primære historiske reference, når vi skal slå pointer igennem. Den er et kulturelt og politisk fokuspunkt. Og det er også den periode, som danskerne interesserer sig mest for,« siger Claus Bundgård Christensen med reference til de mange film og bøger, der tager udgangspunkt i besættelsestiden.
Men i takt med at krigens øjenvidner dør, forsvinder også langsomt den kollektive erindring om de ideologiske opgør, der var på spil i Europa og i Danmark, vurderer Claus Bundgård Christensen. Cecilie Banke, der er seniorforsker ved Dansk Institut for Internationale Studier (DIIS) og ekspert i Anden Verdenskrig og Holocaust, er enig i, at besættelsestiden fortsat er en vigtig nøgle til at forstå det samfund, vi lever i i dag.
»Vi kan hente megen erfaring fra mellemkrigstiden og Anden Verdenskrig. Det er ikke så længe siden, at de store kampe mellem demokrati og diktatur foregik i Europa, og det er vigtigt, at vi bruger den historie til at forstå vores samtid,« siger Cecilie Banke.
Den stærke leder
Claus Bundgård Christensen er enig i, at besættelsen kan lære os meget om vores nuværende samfund.
»Vi kan bruge besættelsestiden til at forstå, at det ikke er en selvfølge, at vi har demokrati. Vi havde faktisk et nazistparti, som blev valgt til Folketinget. Demokratiet var truet,« siger han.
Yngre mennesker i dag ved mindre om krigen og de særlige forhold, der prægede Danmark i form af samarbejdspolitikken. Det viste blandt andet en undersøgelse, Berlingske foretog i 2013.
En undersøgelse fra 2005 viser desuden, at unge mennesker i højere grad ser 2. Verdenskrig som noget abstrakt og europahistorisk, mens de lidt ældre generationer er mere tilbøjelige til at forbinde krigen med Danmark og den tyske besættelse.
»Det er vigtigt at have en bevidsthed om, at vi kun har haft demokrati i relativt kort tid, og at det er noget meget sårbart,« siger Cecilie Banke.
Hun henviser til en undersøgelse i Ugebrevet A4 fra 2011, som viste, at omtrent hver niende dansker ville foretrække en »stærk leder«, der ikke behøver indordne sig hverken folket eller Folketinget. Særligt de unge var tiltrukket af tanken.
»Vi har en tendens til at tage demokratiet for givet i dag. Der må være gået noget tabt i vores historie- og demokratiundervisning, når folk på den måde kan føle sig draget af den slags antidemokratiske tanker,« siger Cecilie Banke.
En forkælet generation
Allan Ahle er underviser på Odder Gymnasium. Han har undervist i historie i 20 år, og ifølge ham er det blevet sværere at gøre eleverne interesserede i krigen. Gymnasiet forsøger derfor at bringe undervisningen op i et nutidigt perspektiv, som gør det vedkommende for eleverne.
Blandt andet gennem et samarbejde med Aarhus Universitet, hvor undervisere og universitetsstuderende besøger gymnasiet og laver workshops, analyser af Anders Fogh Rasmussens opgør med samarbejdspolitikken og et rollespil, hvor eleverne lever sig ind i rollen som den danske regering i de 24 timer omkring tyskernes invasion den 9.april 1940. Han ser også, hvordan mange af eleverne ser demokratiet som en selvfølge.
»De har aldrig kendt andet,« siger han.
»Som folk er vi jo meget forkælede. Vores bedsteforældre ved godt, at demokratiet ikke kommer af ingenting, og som historielærere er det en stor opgave for os at gøre eleverne bevidste om det,« siger Allan Ahle, der også er medlem af bestyrelsen i Hisorielærerforeningen.
Ifølge ham får mange af gymnasiets elever en bedre forståelse for, hvorfor besættelsestiden også er relevant for dem. Som noget særligt har Odder Gymnasium et tre måneders obligatorisk historieforløb, der tager udgangspunkt i 2. Verdenskrig, uanset hvilken linje eleverne ellers vælger.
»Vi har fokus på både samarbejdspolitikken og hele retsopgøret og alle de etiske valg, der blev truffet i Danmark under krigen,« siger Allan Ahle.
Det træner eleverne i at diskutere og forholde sig til moralske og politiske problemstillinger i dag, mener han.

