Københavns politikere oprørte over priserne på almene boliger
Med huslejer på mellem 7.000 og 11.500 kroner er de nybyggede almene boliger i København for dyre til f.eks. en lærer og en sygeplejerske med børn. ’Vanvittigt’, ’drønfrustrerende’ og ’paradoksalt’, kalder lokalpolitikere situationen, og kræver reformer


 Lige nu er det almene boligselskab KAB ved at opføre en række boliger med havudsigt i den nye kanalby Sluseholmen i Sydhavnen. En nybygget lejlighed på 72 kvadratmeter kommer til at koste ca. 8.800 kroner, mens en lejlighed på 96 kvadratmeter får en husleje på ca. 11.200 kroner. 
»Det er fuldstændigt vanvittige priser. Der er jo ingen mennesker på lav- og mellemindkomst, der har råd til det her. Man kan jo regne ud, hvad man skal kunne tjene for at sætte sig for sådan en husleje, og det er jo helt urealistisk,« siger det konservative medlem af Socialudvalget i Københavns Kommune, Peter Schlüter. 
Center for alternativ Samfundsanalyse (CASA) har i samarbejde med det almene boligselskab Domea lavet en undersøgelse af, hvor meget familier i mellemindkomstgruppen har råd til at betale i husleje, og de almene boliger, der bliver bygget for øjeblikket, ligger langt over det niveau. Det er nemlig ikke kun KAB’s nybyggede lejligheder i Sluseholmen, som har kanonhøje huslejer. Det gælder for alt det almene nybyggeri i Københavnsområdet. 
»Det er et kæmpe problem, at vi i København ikke kan bygge almene boliger, som almindelige mennesker kan betale. Den almene boligbevægelse prøver virkelig, men er underlagt en meget, meget stram regulering fra statens side, og staten går samtidig ind og siger, at vi som kommune ikke må hjælpe dem. Det er drønfrustrerende for os som kommune, og det må være lige så frustrerende for dem, der sidder ude i de almene boligselskaber og gør deres bedste for at prøve at skaffe boliger til alle dem, der ikke har råd til at købe ejerlejligheder,« siger Anne Vang, som er medlem af Københavns Borgerrepræsentation for Socialdemokraterne.
Som finansieringsreglerne for det almene byggeri er nu, koster det ifølge CASAs undersøgelse minimum 7.300 kroner i husleje for en nybygget lejlighed med to værelser på cirka 80 kvadratmeter. 
Det betyder, at hverken en buschauffør, en social- og sundhedsassistent, en lærer, en pædagog, en sygeplejerske eller en politibetjent, som er alene med et barn har råd til at bo i lejligheden. 
Almene luksusboliger
Det betyder samtidig, at Københavns Kommune lige nu er med til at støtte byggeriet af luksuslejligheder i den almene sektor.
»Det er paradoksalt, at Københavns Kommune lige nu er med til at støtte almene boliger til velhavere, men Københavns Kommune har jo haft det problem, at grundpriserne er blevet meget dyre, og derfor har det ikke været muligt at bygge billigere almene boliger,« siger Frank Hedegaard (SF), som er medlem af Socialudvalget i Københavns Kommune. 
Lige nu står der 17.774 boliger tomme i København. En stor del af dem er nybyggede luksuslejligheder, som der ikke findes købere til. På samme måde findes der heller ikke lejere til de nye almene luksuslejligheder, og lige nu står 97 af dem tomme i København på trods af, at der står mere end 100.000 på venteliste til en almen bolig i København. 
Alligevel mener Anne Vang ikke, at det har været forkert af Københavns Kommune at støtte byggeriet af de dyre almene boliger:
»Det er et skrækkeligt valg at blive sat overfor, men dyre almene boliger er trods alt bedre end ingen almene boliger. Selvom de almene boliger starter med at være dyre, bliver de billigere over en årrække, så derfor synes jeg, at det under alle omstændigheder er godt, at der kommer nogle almene boliger,« siger Anne Vang. 
Krav om reform
Det almene boligbyggeri er de seneste år stagneret. Hvor der i 2002 blev givet 6.000 tilsagn om at bygge almene boliger, blev der sidste år kun givet 200 tilsagn. Det almene boligbyggeri i København er gået i stå, fordi der er et loft på 18.000 kroner, som det maksimalt må koste pr. kvadratmeter at bygge en almen bolig. Men med de massive stigninger på grundpriserne, kan det ikke lade sig gøre at bygge til den pris, og en lang række almene boligprojekter er derfor blevet droppet i løbet af det sidste år. 
»Vi har kæmpet for at få lov til at sælge Københavns Kommunes grunde til en pris, der ligger under markedsprisen, så der kan blive bygget nogle billigere almene boliger, men det har regeringen afvist gang på gang,« siger Anne Vang. 
Prisstigningen på byggegrunde og byggeomkostninger har fået repræsentanterne fra den almene boligsektor til at kræve en større statslig støtte til det almene boligbyggeri. Både hos socialdemokraterne, De konservative og SF i Københavns Kommune er der enighed om, at man fra regeringens side er nødt til at lave en reform af finansieringen af det almene boligbyggeri, så almindelige mennesker igen får råd til at betale huslejerne i den almene boligsektor. 
juha@information.dkt

