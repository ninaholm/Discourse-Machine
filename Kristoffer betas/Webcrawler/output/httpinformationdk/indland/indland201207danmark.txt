Danmark forpassede chance for at bygge bæredygtigt
Dansk byggeri sov i timen under 0’ernes byggeboom, hævder ny ph.d. i arkitektur. Mens resten af Europa byggede lavenergihuse, opførte vi i Danmark boliger, der var forældede fra det øjeblik, de stod færdige
Signalgården er Danmarks første almene boligbyggeri, der er lavet som lavenergihuse. Der er ekstra isolering, superlavenergiruder, solceller på taget og et særlig udluftningssystem i alle lejligheder.


 Tove Frederiksen åbner skabet over sin emhætte og trykker på en lille sort kasse.
»Så, nu suger den luft ind gennem emhætten og ren, kold luft ud oppe i soveværelset,« forklarer hun.
For den uindviede er den lille sorte kasse et af de få synlige beviser på, at vi befinder os i en nyskabelse i dansk byggeri. Fra 66-årige Tove Frederiksens køkken kan man kigge lige over på DR Byen, og kigger man den anden vej, ligner hendes boligblok blot endnu en af områdets nybyggerier.
Men Signalgården, som Tove Frederiksen er formand for, er altså en nyskabelse. Det er den første afdeling i et nyt koncept af almene lavenergiboliger, AlmenBolig+. Det særlige ventilationssystem genbruger den naturlige varme i luften til at varme vandet i hanerne, og i vinduerne er der superlavenergiruder, der hiver mere varme ind, end de lukker ud. I murene er der ekstra tyk isolering, og på taget er der solceller. På den måde har boligerne fået status af Lavenergiklasse 1, som betyder, at de bruger halvt så meget energi som en almindelig nybygget bolig.
Egentlig er det ikke så svært, siger Ionee Skovgaard, projektleder i Boligforeningen 3B, der står bag afdelingen.
»Selv uden solceller kunne Signalgården leve op til kravene. Mere skal der ikke til,« siger hun.
Signalgården stod færdig i december 2011. Men teknikkerne bag lavenergibyggeri blev allerede brugt i andre dele af Europa for ti år siden. Derfor er historien om de nyskabende almene boliger også historien om, hvordan dansk byggeri sov i timen under sidste årtis byggeboom, fortæller en ny ph.d.-afhandling om bæredygtighed og energioptimeret arkitektur.
»Det er den samme historie som i 1960’erne. Som samfund havde vi midlerne til at bygge noget, der var væsentlig bedre, men gjorde det ikke. Vi havde så travlt, så vi ikke fik tænkt os ordentligt om,« siger arkitekt Peter Andreas Sattrup, der er forskeren bag ph.d.en og nu lektor på DTU.
I Tyskland, Østrig og Sverige byggede man lavenergivillaer, -rækkehuse, -boligejendomme og -kontorer i relativ stor skala, men i Danmark investerede man slet ikke i lavenergi på samme niveau. I stedet byggede man løs på noget, der i princippet var forældet på opførelsestidspunktet, siger Peter Andreas Sattrup.
Skiftet kom med COP15
Bygninger står for 40 pct. af samfundets samlede energiforbrug. Men det var først op til COP15-klimatopmødet i København i 2009, at vi som samfund blev opmærksomme på den centrale rolle, arkitekturen kunne spille i bestræbelserne på at reducere vores energiforbrug, siger Peter Andreas Sattrup.
I modsætning til i de andre lande kom der ikke nogen politiske initiativer, der kunne fremme lavenergi, før byggeboomet klingede af. Men der var heller ikke nogen private initiativer og kun meget få arkitekter til at drive udviklingen fremad.
»Så et eller andet sted har vi som kollektiv sovet i timen i Danmark. Men i forbindelse med COP15 og hele den medieopmærksomhed, der var på miljøet, så begyndte man at rykke i den rigtige retning,« siger Peter Andreas Sattrup.
Hos Boligforeningen 3B vil man gerne være visionære. Men det handler også om politiske incitamenter til at betale det ekstra for at få lavenergi, siger Ionee Skovgaard.
»Man får ikke folk til at gøre det selv,« siger hun.
I AlmenBolig+ konceptet har man kombineret lave byggeudgifter med lave løbende udgifter til el og varme for at nå ned på så lave månedlige udgifter som muligt for beboerne. Tove Frederiksen har ikke fået sin første varmeregning endnu i den nye lejlighed. Men her betaler hun kun 200 kr. a conto om måneden mod 600 kr. i sin gamle lejlighed.
»Og så er indeklimaet meget bedre. Det trak meget ind i den gamle lejlighed,« siger Tove Frederiksen.
»Til gengæld er det ikke til at holde afskårne blomster. Her er meget tørt i luften.«
De menneskelige fejl
Signalgården er ikke perfekt. Ligesom mange andre nybyggerier blev projektet forsinket, nogle ting blev bygget færdigt i al hast, og nu er man så i gang med at rette op på en række fejl og mangler. En revne i malingen på trappen hos Tove Frederiksen afslører eksempelvis, hvor de to etager er begyndt at give sig i forhold til hinanden.
En anden begyndervanskelighed er netop det særlige ventilationssystem, der skal genbruge varmen i lejlighederne. Det virker, som det skal, men nogle beboere har sværere ved at lære at betjene det end andre.
»Men nu har vi en, der har gjort sig selv til superbruger, så han går rundt og hjælper folk,« siger Tove Frederiksen.
Risikoen for menneskelige fejl stiger i takt med omfanget af teknologi. Det måtte man også sande på flagskibet Green Lighthouse, der blev opført som landets første offentlige CO2-neutrale bygning i 2009 som optakt til COP15-klimatopmødet. Huset brugte over dobbelt så meget energi som planlagt det første år, fordi byggefolkene havde glemt et ventilationsspjæld, så der blev suget kold luft ind, hver gang døren gik, hvilket igen fik medarbejderne i huset til at skrue op for varmen. Samtidig var halvdelen af solcellerne aldrig blevet sat til.
Men med de nye arkitektoniske muligheder kan man komme rigtigt langt uden teknologi, fortæller Peter Andreas Sattrup.
»Energi handler grundlæggende om livskvalitet. Det er ikke bare kilowatt-timer – det er også, hvor meget sol du har, hvor meget dagslys du har, hvor varmt og hvor koldt det er. Det handler om at omsætte de klimatiske betingelser til noget, som er rart at være i. Huset kan gøre det meste af arbejdet. Så kan du klare dig med simplere teknologi,« siger han.
Og det er hans virkelige pointe. I dag har man værktøjerne til at vurdere energiforbruget fra begyndelsen. Man kan simulere, hvordan dagslyset falder ind ad vinduerne, og hvor meget passiv solvarme, det giver, fra det øjeblik arkitekten sætter pennen på papiret. Men det kræver, at både bygherrer, beboere og offentlige myndigheder efterspørger det. Også når vi løbende skal renovere det byggeri, vi allerede har.
»Min ph.d. handler om, at vi nu har den viden, som skal til for at træffe de rigtige beslutninger.«

