Boligskattejusteringer hjælper kun på langt sigt
Hvis man tror, at en kraftig omlægning af boligskatten kan lappe store huller i statskassen nu og her, må man tro om igen. Der er nemlig flere årsager til, at det ifølge eksperter ikke er en god idé at lægge boligskatterne om fra den ene dag til den anden


 »Hvis man hæver skatten, kan boligpriserne begynde at falde – og så er det først, når de har normaliseret sig, at man får pengene,« siger overvismand Hans Jørgen Whitta-Jacobsen.
»Så det med boligskatterne er ikke et fix, der kan hjælpe i et treårsperspektiv – der skal man tænke langt. Men det at tænke langt er netop også, hvad der er brug for.«
Jens Lunde, ekspert i boligøkonomi ved CBS, peger samtidig på, at boligskatterne er så lave, at der skal meget store stigninger til for at få mange penge i kassen – og så kommer det til at gøre så ondt på de stærkt belånte boligejere, at det i praksis bliver uladsiggørligt.
»På ejerboligmarkedet der meget store risici, fordi folk er så stærkt forgældede. Vi lever formentlig i det land, bortset fra Island, hvor husholdningernes gæld er størst,« siger han.
»Der er en samfundsøkonomisk omkostning ved, at man accepterer, at folk låner til 80 procent af boligværdien i realkreditten og tager banklån ovenpå.«
Også Hans Jørgen Whitta-Jacobsen advarer mod hurtige stigninger i boligskatten: 
De vil få boligpriserne til at falde, hvilket både vil få byggeriet til at gå i stå – og dermed sende ledigheden i vejret – og få boligejerne til at holde igen med forbruget. Begge dele vil sænke væksten på et tidspunkt, hvor økonomien stadig ligger underdrejet.
»Så det er ikke bare synd for nogle boligejere,« siger han.

