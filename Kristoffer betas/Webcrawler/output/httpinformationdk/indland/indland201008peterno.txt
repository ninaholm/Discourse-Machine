Peter Norsk: Opbakning til Lene Espersen er zombie-agtig
Den konservative ledelse bakker alt for entydigt op om Lene Espersen (K), og utilfredse medlemmer i Folketingsgruppen tør ikke tage bladet fra munden, lyder kritikken fra tidligere topprofil i partiet
I juni havde udenrigsminister Lene Espersen tid til at tage imod sin polske kollega, Radoslaw Sikorski (t.v.), og sin cypriotiske kollega, Markos Kyprianou, i Tisvildeleje. Espersen har ellers i højere grad gjort sig bemærket ved de møder, hun ikke har deltaget i.


 »Såvel før sommerferien som efter sommerferien er der 100 procents opbakning og tillid til Lene Espersen fra den konservative folketingsgruppes side.« Sådan lød det i fredags fra den konservative gruppeformand, Henriette Kjær, der forsøgte at mane al tvivl om opbakningen til formanden i jorden.
Det til trods for at Lene Espersen siden foråret har været skydeskive for ikke så lidt kritik fra både sit eget lokale bagland, vælgere og politiske kommentatorer. Partiledelsens enighed er derfor mærkværdig, mener Peter Norsk, der indtil for nylig var et af partiets markante hovedbestyrelsesmedlemmer.
»I de styrende organer er der en nærmest zombie-agtig opbakning om Lene Espersens linje, selv om der blandt menige medlemmer er uenigheder.«
Sidst i juni valgte Peter Norsk at melde sig ud af partiet, efter at have konstateret at den grænseløse opbakning til Lene Espersen var blevet for meget af det gode:
»Der er partidisciplin. Hele hovedbestyrelsen -  undtagen jeg selv - bakkede op om Lene Espersen,« siger han og forklarer, at partiledelsens opbakning dog ikke afspejler medlemmernes holdninger.
Reelt er der langt fra samlet opbakning, vurderer Peter Norsk, hvad de kritiske røster, der af og til lyder fra lokalafdelingerne, synes at bekræfte.
Helt nye fløje
»Der er utilfredshed på to fronter. Dels med Lene Espersens kompetencer og dels en utilfredshed med hendes tilnærmelser til Dansk Folkeparti. Det er helt nye uenigheder, der går på tværs af de tidligere fløje,« siger Peter Norsk og understreger, at situationen ikke kan sammenlignes med partiets turbulente fløjkrige i slutningen af 90'erne.
Mange af dem, der tidligere var uenige, er nu blevet forenet i deres syn på Espersens linje, påpeger Peter Norsk.
Derfor lurer de nye uenigheder under overfladen, uanset meldingen fra Henriette Kjær, mener Norsk:
»Jeg ved, at der er utilfredshed med Lene Espersens ledelse i Folketingsgruppen. Der er bare ingen, der står frem med kritikken.«
Per Stigs fortielser
Der er dog undtagelser i den disciplinerede folketingsgruppe. I går bragte Berlingske Tidende en ikke just positiv kommentar skrevet af Espersens partikollega og forgænger som udenrigsminister, Per Stig Møller. I en længere tekst om udfordringerne ved posten som udenrigsminister undlader Stig Møller at bakke sin kriseramte formand op.
Flere medier udlagde øjeblikkeligt kommentaren som en indirekte kritik, og sådan vurderer Peter Norsk den også:
»Jeg tolker den som en ikke særlig varm støtte til Lene Espersen. Det er en beskrivelse af hans egen tid som udenrigsminister, og der er ingen støtte til Lene Espersen nogen steder.«
Tværtimod påpeger Per Stig Møller flere steder i sin kommentar, at en udenrigsminister ideelt set bør handle anderledes, end netop Espersen gør.
»Det er vigtigt, at man foretager rejser blot for at have møde med et enkelt lands udenrigsminister«, skriver han i kommentaren, selv om Espersen som bekendt fravalgte et arktisk topmøde i marts, hvor hun kunne have haft lejlighed til at møde den amerikanske udenrigsminster, Hillary Clinton.
Latent kritik
Den forhenværende udenrigsminister skriver blandt sine mere eller mindre 'venlige råd' også, at en minister bør afbryde sin ferie, hvad enten det drejer sig om arbejdet i Folketinget eller begivenheder i udlandet, der indtræffer i den danske ferie- sæson.
Lene Espersen valgte i juli at rejse på ferie til Italien med sin familie og dermed aflyse politiske møder. Men resten af verden holder slet ikke ferie i juli, påpeger Per Stig Møller:
»Verden kender ikke til efterårsferie eller en hel påskeuge, endsige sommerferie i juli (den holder ferie i august, hvor vi genoptager arbejdet).«
At udfylde ministerrollen til fulde er et spørgsmål om at prioritere, konstaterer han og erkender, at det ikke er en nem sag.
»Men hvem har også sagt, at det skulle være det?« slutter Per Stig Møller tvetydigt.
»Kommentaren er udtryk for politiske utilfredsheder,« vurderer Peter Norsk, som i mere end 30 år har været medlem af Det Konservative Folkeparti.
I juni blev det på usædvanlig vis lækket, at Per Stig Møller til et møde i regeringens koordinationsudvalg skulle have advaret kraftigt mod Espersens afbud til Hillary-mødet.
Peter Norsk forudser, at opbakningen til Espersen fortsat vil dale på trods af partitoppens forsøg på at støtte hende.


