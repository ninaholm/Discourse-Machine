Løkke nedtoner dystre udsigter for fremtiden
Regeringens 2015-plan er under pres - men trods advarsler fra vismænd og økonomer nedtoner finansministeren udfordringen med at fremtidssikre Danmarks økonomi


 Det kan godt være, at vismændene er bekymrede. Og det kan godt være, at regeringen endnu ikke er kommet i mål med sin 2015-plan, der skal fremtidssikre dansk økonomi. 
Alligevel fremkalder udfordringerne ingen dybe rynker i panden på finansminister Lars Løkke Rasmussen (V).
"Man skal altid lytte efter de vise mænd - men der er intet nyt under solen. 2015-planen er arkitekttegningerne til, hvordan vi skal udbygge velfærdshuset Danmark - og vi ved udmærket godt, at vi ikke er i mål med at støbe fundamentet 100 procent. Men det har vi helt frem til 2015 at gøre, og så er det heller ikke sværere," siger Lars Løkke Rasmussen.
Samme optimistiske budskab havde han og regeringsordførerne med på Folketingets talerstol, da de i går skulle gøre rede for, hvordan regeringen vil redde sin egen økonomiske plan i land. I 2015 vil staten mangle 14 milliarder kroner især i skatteindtægter fra de store årgange, der går på pension i de kommende år - og regeringen har ikke handlet i tide for at få gennemført de nødvendige reformer, der skal til for at skaffe pengene, tordnede den radikale finansordfører Morten Helveg Petersen.
Grundløs optimisme
"Det kan betyde, at vi i fremtiden står over for et barsk valg - enten massive skattestigninger eller besparelser i den offentlige sektor. Jeg har svært ved at se, hvad regeringen har gjort, der kan danne grundlag for sin optimisme," sagde han.
Socialdemokraternes finanspolitiske ordfører, Morten Bødskov, gik endnu videre og skød direkte skylden på de skattelettelser, som regeringen og Dansk Folkeparti gennemførte i 2007 - et år efter den velfærdsreform, der ellers skulle være med til at fremtidssikre velfærdssystemet. De skattelettelser har været med til at skabe de huller i statskassen, som nu kan forudses, mener Socialdemokraterne.
"Og så ville man have de arbejdsløse til at betale for de riges skattelettelser. Det er fuldstændig absurd," sagde Morten Bødskov med henvisning til de stramninger i dagpengereglerne, som regeringen foreslog sidste efterår - men som endte med at falde på gulvet.
Regeringen håber på at kunne hente noget af det tabte hjem med den skattereform, der skal forhandles på plads i februar - men som beskrevet flere gange i Information, tvivler økonomiske eksperter og vismænd på, at det er tilstrækkeligt. Der skal flere reformer til - og det er også, hvad finansministeren nu lægger op til.
"14 milliarder svarer til, at vi i ligeværdige bidder finder to milliarder om året. Det var det samme beløb, som vi skaffede sidste år med jobpakken og sygefraværsaftalen, og det blev jo ikke oplevet som en reformrevolution. Det er en vifte af den slags initiativer, som vi skal lave år efter år for at komme i mål," siger Lars Løkke Rasmussen - og fremhæver desuden sit "pænt høje" ambitionsniveau til skattereformen.
- Men vismændene siger, at vi ikke kommer uden om at hæve efterlønsalderen og stramme dagpengereglerne, hvis målet skal nås?
"Jo. Det siger de så. Jeg siger, at nu skal vi i gang med skat - og jo mere vi løser her, jo mindre skal vi løse efterfølgende," siger finansminister Lars Løkke Rasmussen.


