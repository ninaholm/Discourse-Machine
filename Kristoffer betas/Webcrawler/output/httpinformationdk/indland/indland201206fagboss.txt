Fagbosser vil allerhelst have skattelettelser
Skattelettelser bør have højeste prioritet i skattereformen. Sådan siger en række fagbosser, der dog glæder sig over Enhedslistens ønske om at få dele af det, der var i spil under trepartsforhandlingerne, med i en aftale


 Hvis Enhedslisten skal lægge stemmer til en skatteaftale, skal dele af trepartsforhandlingerne inddrages, meldte partiet ud i Information i går.
Men står det til nogle af de fagforeninger, der selv måtte opgive forhandlingerne i forrige uge, er de planlagte skattelettelser stadig det absolut vigtigste element i en skattereform. LO’s formand, Harald Børsting, siger, det kan være »en ganske god idé«.
»Men det allermest afgørende er, at man får lavet en skattereform, der rent faktisk letter skatten for lav- og mellemindkomstgrupperne. Det sigte må man ikke miste,« understreger han.
Formand i FTF, Bente Sorgenfrey, er af samme overbevisning.
»Det mest afgørende, at skatten lettes i en tid, hvor lønmodtagerne skal holde igen lønmæssigt,« siger hun.
Enhedslisten ser gerne, at kravet til genoptjening i forbindelse med ret til dagpenge sættes ned, mens halveringen af dagpengeperioden udskydes. Derudover vil partiet gerne se på jobrotation, en ungepakke med praktikpladser og seniorordninger.
3F-formand Poul Erik Skov Christensen synes, det er »glimrende, hvis det lykkes for Enhedslisten at tage nogle af de ting op i skatteforhandlingerne«.
»Når det var elementer, vi havde peget på, var det fordi, vi syntes, det var vigtig for vores medlemmer. Jeg håber inderligt på, at det lykkes for Enhedslisten at lave en fornuftig aftale med regeringen.«
Enten eller
Enhedslisten vil dog også skrotte planerne om at regulere overførselsindkomsterne og nedsætte folkepensionens grundbeløb, hvilket indgår i finansieringen af skattelettelserne. Bente Sorgenfrey erkender, at man derfor må vælge mellem skattelettelser og overførselsindkomster.
»Vores udgangspunkt har været, at vi sådan set bakker op om store dele af regeringens udspil. Vi var ikke begejstret for reguleringen af overførselsindkomsterne, men vi var enige i de fleste af skattelettelserne.«
Så reguleringen af overførselsindkomsterne er en kamel, man må sluge, hvis skatten på arbejde skal lettes?
»Det kan være nødvendigt i hvert fald.«
Poul Erik Skov Christensen har samme holdning til den sag.
»Vi har aldrig klappet i hænderne over, at man skal stramme reguleringen af dagpengene, men nu må vi se, hvad der kommer ud af forhandlingerne.«
Men hvis man vil sænke skatten på arbejde, er man også nødt til at regulere på overførselsindkomsterne, hvis man skal følge regeringens regnestykke. Hvad er vigtigst at sikre?
»I mine mere end 30 år som faglig har jeg aldrig set, at en regering har foreslået, at en ganske almindelig, hårdtarbejdende 3F’er får en skattelettelse på 4.100 kr.,« siger 3F-formanden og fortsætter: »Ideen om at regulere overførselsindkomsterne er så ikke groet i min baghave. Men jeg har samtidig vanskeligt ved at tale imod skattelettelserne. Det er jo det, vi har bedt om i mange år.«
Den rette ramme?
Selv om koblingen mellem en skattereform og elementer fra en kuldsejlet trepartsaftale ikke er lysende klar, ser Harald Børsting ikke noget problem i, at det inddrages.
»De problemer, der var på trepartsforhandlingsbordet, består jo, og det, synes vi, er fint at få diskuteret. Om det skal være en del af skattereformen eller i en anden sammenhæng, har jeg ikke nogen fastslåst mening om.«
Ifølge Poul Erik Skov Christensen er det ikke nogen ny tendens.
»Hvis man kigger tilbage på de sidste to-tre år med den borgerlige regering, kunne man indimellem være vildt forundret over, hvad Dansk Folkeparti kunne få ind i forskellige aftaler,« siger han og peger på den styrkede grænsekontrol, der blev en del af tilbagetrækningsreformen: »Så man kan sige, at den borgerlige regering har lagt linjen for, at politiske aftaler kan indeholde mange forskellige elementer.«

