Pape: ’Vi kommer ikke til at vælte en borgerlig regering’
Når Søren Pape Poulsen opsummer De Konservatives 100-årige historie, taler han om ’ansvar’. Det betyder også, at partiformanden i dag tager ansvaret for at holde Venstre-regeringen ved magten
’Vi er trods alt et parti, der gennem 100 år har taget ansvar for den udvikling som har gjort, at Danmark – på godt og ondt – er, som vi er’, siger Søren Pape Poulsen.


 »Der var én, som for nylig kom hen til mig og sagde: ’Til lykke med de 100!’ Der fik jeg et deja-vu fra dengang, hvor jeg var borgmester, og nogle gang var ude til 100 årsfødselsdage på plejehjemmene. 100-årige kan være i mange forskellige tilstande!«.
Den konservative formand, Søren Pape Poulsen, griner og hælder en danskvand op i et glas på kontoret på Christiansborg. Den tidligere Viborg-borgmester har taget en pause i vinterferien og flytterodet derhjemme (han er ved at flytte fra Bjerringbro og til Viborg) og er kommet tilbage til København for at give en række interview i anledning af partiets 100 års fødselsdag på mandag. En dag som fejres med fest, reception og udgivelsen af bogen En sikker borgerlig stemme: Det Konservative Folkeparti gennem 100 år.
Selv om nogle måske alligevel vil mene, at Det Konservative Folkeparti anno 2016 med seks mandater (og udsigt til endnu færre ifølge meningsmålingerne) ikke ser en dag yngre ud end fødselsdagsattesten, er Søren Pape Poulsen overbevist om, at partiet nok skal overleve endnu 100 år:
