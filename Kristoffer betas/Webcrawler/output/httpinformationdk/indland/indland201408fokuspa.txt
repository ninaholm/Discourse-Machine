Fokus på sundhed kan give S fremgang
Når Socialdemokraterne med statsministeren i spidsen sætter sundhed øverst på den politiske dagsorden, har de ifølge eksperter gode muligheder for at øge vælgertilslutningen
 Statsminister Helle Thorning-Schmidt og sundhedsminister Nick Hækkerup besøgte i går Odense Universitets Hospital og akutafdelingen. Og på torsdag fremlægger Socialdemokraterne et sundhedspolitisk udspil. Et stærkt politisk fokus på sundhedsområdet kan være med til at øge opbakningen blandt vælgerne til regeringen, mener to eksperter.


 Mens Venstre og de øvrige borgerlige partier forsøger at puste liv i debatten om udlændingepolitikken i Danmark, vil regeringen med statsminister Helle Thorning-Schmidt i spidsen sætte en helt anden dagsorden, den forsøger at sætte. Hos Socialdemokraterne og Radikale Venstre er det sundhedsområdet, der står øverst på den politiske dagsorden, når regeringen om en uge forventes at fremlægge sit forslag til næste års finanslov. Men allerede på torsdag ventes det, at statsministeren sammen med den radikale partileder Margrethe Vestager og sundhedsminister Nick Hækkerup (S) vil præsentere regeringens sundhedsudspil.
Og lige præcis et stærkt politisk fokus på sundhedsområdet kan være med til at øge opbakningen blandt vælgerne til regeringen, mener to eksperter.
»I mange år har alt, hvad der vedrører velfærdsområdet, ligget meget højt på vælgernes dagsorden. Og når nogle målinger tyder på, at krisebevidstheden hos vælgerne er ved at dale, må vi klart forvente, at velfærdsområderne igen kommer tilbage helt i toppen. Et vigtigt aspekt i den debat er sundhedssystemet, så vi må forvente, at det kommer til at spille en rolle for en hel del vælgere,« siger Rune Stubager, professor i statskundskab ved Aarhus Universitet og forfatter til bøger om valg og vælgervandringer.
»Et øget fokus på sundhed lægger sig fint op ad hele arbejdsmar-kedstankegangen hos regeringen. Socialdemokraterne vil gerne have, at man har en fornuftig arbejdsmarkedssituation, så man er klar til at tage et arbejde, og det kræver et godt helbred,« siger Johannes Andersen, lektor ved Institut for Statskundskab på Aalborg Universitet.
Mandag var statsminister Helle Thorning-Schmidt på besøg på Dedikeret Medicinsk Udredningscenter på Odense Universitetshospital, hvor hun sammen med sundhedsminister Nick Hækkerup besøgte en afdeling for hurtig udredning af patienter, som er svære at diagnosticere.
En hurtigere udredning af patienter er en af de ting, som regeringens sundhedsudspil ventes at indeholde. Derudover ventes regeringen at lancere en øget indsats for at styrke kræftbehandlingen, og der skal sættes flere ressourcer af til at bryde uligheden i sundhed. Det kan eksempelvis ske gennem årlige sundhedstjek til folk med kortere uddannelser eller en mere opsøgende indsats hos den praktiserende læge. Samlet forventes regeringens sundhedsudspil at løbe op i en milliard kroner om året de næste fire år.
Men selv om sundhedsområdet betyder meget for vælgerne, når krydset skal sættes, mener Johannes Andersen ikke, at sundhedsområdet på nuværende tidspunkt vil kunne flytte vælgere.
»Vælgerne er ikke på nuværende tidspunkt mobiliseret i stor udstrækning på dette område. Men det håber regeringen naturligvis vil ske, så det ikke bliver værdipolitikken og udlændingeområdet, der kommer til at fylde mest,« siger Johannes Andersen.
Emneejerskab
Gennem de sidste mange år har valgforskere forsket i såkaldt »emneejerskab«. Det handler om, hvordan partierne håndterer forskellige politikområder, og hvilke emner eller områder vælgerne mener, at partierne ’ejer’ eller står stærkest på.
Her er sundhedsområdet ifølge Rune Stubager et område, som vælgerne mener, at »Socialdemokraterne eller venstrefløjen står ekstremt stærkt på«.
»Vælgerne vurderer, at Socialdemokraterne eller socialdemokratisk ledede regeringer er bedst til at sikre et velfungerende sundhedssystem. Den eneste gang, hvor Socialdemokraterne ikke har siddet på den dagsorden, var ved valget i 2001, hvor Anders Fogh Rasmussen med diskussionerne omkring ventelisterne til operationer kom til at ’eje’ den dagsorden,« forklarer Rune Stubager.
På Christiansborg viser partiernes interne målinger angiveligt også, at det især er midaldrende mænd, som er optaget af deres egen sundhed.
Udover bekymringen for at miste arbejdet og økonomiske usikkerheder er det sundhed, der står øverst på dagsordenen hos denne gruppe vælgere. Og det er en vælgergruppe, som venstrefløjspartierne har særdeles store problemer med at tiltrække.
En ny analyse, som professor Søren Risbjerg Thomsen har foretaget for Altinget, viser, at kun 40 procent af de mandlige vælgere vil stemme på et parti i rød blok. Mens kvinderne fordeler sig stort set ligeligt mellem rød og blå blok, er der en klar overvægt af mænd, som vil fravælge partierne i rød blok til fordel for de partier, som peger på Venstres Lars Løkke Rasmussen som statsminister.
Selv om både Venstre og Dansk Folkeparti angiveligt også barsler med deres egne udspil på sundhedsområdet, giver et udspil på et af de største velfærdsområder også regeringen en fordel i debatten om den økonomiske politik, mener professor Rune Stubager:
»Det er ikke noget tåbeligt valg at sætte ind på sundhedsområdet, fordi det også kan give den nødvendige forskel til Venstre og de borgerlige partier, som med deres nulvækst i den offentlige sektor ikke har så mange penge at bruge,« siger han.

