Kinaministeren
Videnskabsminister Helge Sander har været i Kina. Det er der kommet en hel Kina-strategi ud, der ikke kun handler om at oprette et dansk universitet i Kina


 På et stort lærred sidder to lettere stive herrer og venter bag et dansk og et kinesisk flag. De er ikke med på en kommunistisk partikongres, men deltager via videolink fra Beijing i præsentationen af Ministeriet for Videnskab, Teknologi og Udviklings nye Kina-strategi.
På første række sidder en stribe embedsmænd fra den kinesiske ambassade i Danmark. Og ministeriets invitation er da også skrevet på kinesisk og dansk med en rød lakforside, drager, kinesiske skrifttegn og hele molevitten. Helge Sander lukker op for dagens kinesiske pressemøde flankeret af flere lakrøde standere med drager på. 
"Mange af de danskere, vi mødte i Kina, har efterlyst en strategi, som kan gøre synligheden af det samarbejde, der allerede er i gang, større," forklarer Helge Sander og henviser til 340 danske virksomheder, der allerede opererer i Kina. 
Kinas fortræffeligheder
10 af de nye virkemidler i strategien er sådan set allerede i fuld gang. Og så er der ni nye virkemidler til at øge videnssamarbejde mellem Danmark og Kina, som det hedder udenpå de fine røde strategihæfter. En af de nye idéer er virkemiddel 18 - Etablering af 'Sino-Danish University' i Kina.
"Det kommer til at lyde som om, at et dansk universitet i Beijing er hele strategien, men der er altså flere initiativer," forklarer Sander inden han overlader ordet til den kinesiske chargé d'affaires, Jin Zhijian. 
Mændene i Beijing bevæger sig lidt ubekvemt rundt på storskærmen. Den ene fumler med sin kuglepen, men kommer så i tanke om, at han er på live foran de 50 tilhørere fra presse, organisationer og erhvervsliv. Men så skal de på direkte fra Beijing. 
Teknikministeren består sin prøve, selv om ambassadør Jeppe Tranholm-Mikkelsens mimik og fagter hænger lovlig længe i luften. 
Ambassadøren lister bunker af fakta op om verdens mest folkerige land imponerende udvikling: På kinesiske universiteter bliver der årligt optaget seks millioner studerende. På otte år er antallet af universitetsstuderende er steget fra 3,2 millioner til 15,6 millioner. Også antallet af forskere er fordoblet, og antallet af videnskabelige publikationer er næsten femdoblet fra 1997 til 2005. Men den utålmodige sidemand, der er rejst hele vejen fra ministeriets nye innovationscenter i Shanghai, får ikke lov at sige noget.
Ikke udenrigspolitik her
Så er der spørgsmål. Har Helge Sander indtænkt menneskerettigheder i strategien for det øgede samarbejde? Repræsentanten fra den kinesiske ambassade får også et spørgsmål serveret på engelsk. 
"Jeg mener, det er positivt at bidrage til større dialog og samarbejde, men den udenrigspolitiske del af spørgsmålet må du spørge udenrigsministeren om," svarer Helge Sander og skynder sig videre til sin kontorchef, Inge Mærkedahl, der har vigtigere ting at tale om, som for eksempel virkemidler, tiltrækning af kinesiske studenter og lettere adgang til viden.
Journalisten gør opmærksom på, at hun ikke fik svar på sit spørgsmål om menneskerettigheder fra repræsentanten på den kinesiske ambassade.
"Jeg tror ikke, det her er det rigtige pressemøde," affærdiger videnskabsministeren og fortsætter videre til et 'meget relevant spørgsmål' om det danske universitet i Kina.
"Vi har sat et udredningsarbejde i gang med Danske Universiteter, som hver især skal byde ind med det, de er bedst til, så det ikke bare er et, men mange universiteter, der kommer til at repræsentere dansk forskning og uddannelse i Kina," forklarer Helge Sander. 
Spørgsmålet er så, hvor pengene til et nyt universitet, flere stipendier og mere forskningssamarbejde skal komme fra?
"Det hele er tilrettelagt," siger Helge Sander og nævner finansloven fra 2009-10: "Men det ville være uklogt at sætte et beløb på nu."
Manden fra Shanghai, der har ventet og ventet oppe på storskærmen skal også have et spørgsmål. Anders Kjær fra Danish Innovation Centre Shanghai, som blev åbnet af videnskabsministeren i efteråret, får et spørgsmål fra Sander selv:
"Hvordan er det gået efter åbningen?"
Anders Kjær når en kort bemærkning om at synliggøre den handlekraft, der er i Kina, så suser det kinesiske pressemøde videre.
"Vil vi se danske universiteter i andre dele af verden også?"
Og det kan videnskabsministeren sagtens forestille sig.


