Tidligere V-kandidat skal undersøge skattesagen
Justitsministeren sætter navne på Skattesags-kommissionens tre medlemmer. Ét af dem har en fortid i Venstre


Justitsminister Morten Bødskov (S) udpeger nu et tidligere medlem og kommunalpolitisk kandidat for Venstre som ét af medlemmerne af Skattesagskommissionen.Den tre mand store kommissionen skal kulegrave sagen, hvor ministre og embedsmænd i Skatteministeriet beskyldes for at have misbrugt deres magt, da Skat København undersøgte statsminister Helle Thorning-Schmidt (S) og hendes ægtefælles skatteforhold.Selv om Skattekommissionen ikke skal vurdere Helle Thorning-Schmidt og ægtefællens skatteforhold, så har justitsminister Morten Bødskov (S) dog bøjet sig for oppositionen krav om, at kommissionen får et medlem med ’skattejuridisk baggrund’. Og netop den person bliver advokat Martin Simonsen, som er indstillet fra Advokatsamfundet.Ifølge Morten Bødskov opfylder advokaten nemlig habilitetskravene, selv om han i 1980’erne var medlem af og opstillet til et byrådsvalg for Venstre i Hørsholm Kommune (uden at blive valgt).»Jeg mener ikke, at det betyder noget for habiliteten, at man har en fjern politisk fortid, og derfor er indstillingen fra Advokatsamfundet også blevet fulgt,« siger justitsministeren.Det er tidligere kommet frem, at direktøren for Skat København, Erling Andersen, både har været formand for Socialdemokratisk Ungdom (DSU) i Haderslev samt socialdemokratisk byrådskandidat i 1978.Lige som i tilfældet med Erling Andersen mener Enhedslistens gruppeformand, Per Clausen, ikke, at folk politiske baggrund bør diskvalificere dem:»Jeg kan ikke forestille mig, at det, at han har været medlem af Venstre – eller for den sags skyld noget andet bestemt parti, får betydning,« siger han.Martin Simonsen henviser selv til justitsministerens vurdering.I en e-mail til Justitsministeriet oplyser advokaten, at medlemskabet af Venstre var kortvarigt.»Jeg har ikke nu undersøgt varigheden af medlemskabet, men det har været ca. et halvt års tid. Jeg har ikke forud herfor og navnlig ikke efterfølgende været medlem af noget politisk parti eller på anden måde været politisk aktiv overhovedet,« skriver Martin Simonsen.Udover Martin Simonsen bliver landsdommer Lars E. Andersen og professor, dr.jur. Niels Fenger medlemmer af Skattekommissionen.
