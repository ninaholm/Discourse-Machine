Anti-israelsk hærværk udført i forbindelse med busbrand
Ifølge Københavns Brandvæsen er busserne - muligvis fire - helt udbrændte, og fredag morgen er efterslukningen fortsat i gang


 Tre busser på Arrivas garageanlæg er natten til fredag brændt. Muligvis ligger der politiske motiver bag.Tre busser på Arrivas garageanlæg på Østerbro i København har natten til fredag været i brand, oplyser Københavns Politi til Ritzau.
Politiet vil ikke udtale sig om, hvorvidt brandene er påsatte.
»Men det, jeg kan sige, er, at vi har fundet noget hærværk derude, hvor der er skrevet ’Boykot Israel – Free Gaza’,« siger vagtchef Lars Vestervig.
Ifølge Københavns Brandvæsen er busserne - muligvis fire - helt udbrændte, og fredag morgen er efterslukningen fortsat i gang.
Busserne i København har på det seneste været centrum for en strid om reklameplads.
Annoncer, der har opfordret til at boykotte varer fra israelske bosættelser, blev fjernet fra Movias busser, efter at et flertal i busselskabets bestyrelse stemte for at fjerne reklamerne, der var bestilt af Dansk -Palæstinensisk Venskabsforening.
Om denne sag kan kædes sammen med brandene, ønsker politiet ikke at gisne om.
Der er ingen anholdte i sagen, og politiet efterlyser vidner, der kan hjælpe med opklaringen.
Ritzau

