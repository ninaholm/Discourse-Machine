Økonomistuderende i opgør med ukritisk undervisning på KU
Studerende på Økonomisk Institut på Københavns Universitet har fået nok. Studiet er for ukritisk og for ensporet, når det udelader alternative økonomiske teorier, lyder det fra de studerende
Kristoffer Jensen og Arvid Aagaard er blandt initiativtagerne til foreningen Kritiske Politter, der kræver opgør med den måde studiet i økonomi er skruet sammen på.


 At tale om studenteroprør er måske lige stærkt nok. De økonomistuderende på Københavns Universitet (KU) har ikke aktuelle planer om at udvandre fra forelæsningerne, sådan som deres kammerater på Harvard University gjorde i november, da de i protest mod ’slagsiden’ i undervisningen forlod økonomiuddannelsens grundkursus og sluttede sig til Occupy-demonstranterne udenfor.
»Vi er folk fra hele det politiske spektrum, og vi vil først og fremmest bane vej for en kritisk stillingtagen til, om vi som fag gør det godt nok, når det handler om at forstå, hvordan samfundet hænger sammen,« siger Kristoffer Jensen.
»Men man kan da ikke udelukke, at vi gør det. Udvandrer,« tilføjer Arvid Aagaard.
De to er blandt initiativtagerne til en gruppe af studerende, der nu under navnet Kritiske Politter kræver større pluralisme i undervisningen på KU’s Økonomisk Institut og mere kritisk debat om de teorier, modeller og metoder, der præger økonomistudiet, økonomfaget og den økonomiske politik i det meste af verden.
»Lige for øjnene af os udspiller der sig en finanskrise, der viser, at markedsfunktionen ikke virker så godt, som man har haft en forestilling om. Hvorfor bliver det ikke diskuteret i vores undervisning? Vi får lagt nogle meget klare dogmer foran os, som man antager har rigtighed – krisen viser, at det måske ikke holder,« siger Arvid Aagaard, 27 år og med en bachelorgrad i historie ved siden af det aktuelle økonomistudium.
Kristoffer Jensen, også 27, er tæt på specialet og har via studenterjob i bl.a. Finansministeriet en klar fornemmelse af den magtfulde rolle, økonomer og deres verdensbillede spiller for samfundsforvaltningen og den førte politik. Men han synes ikke, universitetet klæder de kommende økonomiske kandidater godt nok på til at forvalte denne rolle ansvarsfuldt.
»Vi har fundet sammen som Kritiske Politter, fordi vi har siddet med den fælles oplevelse i undervisningen af at lære en masse avancerede værktøjer på højt fagligt niveau, men uden nogen kritisk debat og uden tilstrækkelig refleksion over de måske problematiske antagelser bag de fine modeller. For mange af os har det været frustrerende, at modellernes svagheder og alternativerne til dem ikke diskuteres. Der foregår tydeligvis et opbrud i den virkelige verden, og hvis ikke det påvirker den undervisning, vi får, så får det konsekvenser for vores kvalifikationer,« siger Kristoffer Jensen.
De Kritiske Politter har for nylig holdt en studenterkonference om den ny teori om Imperfect Knowledge Economics, der bryder med den herskende teori om perfekt information og lutter rationelle aktører på markedet, og som KU netop har åbnet et nyt forskningscenter om, ledet af professor Katarina Juselius (interviewet her i avisen den 14. maj).
»Vi var omkring 70 mennesker til dette arrangement – nærmest flere end der kommer til forelæsningerne. Det fortæller om en overraskende stor genklang for vor opfordring blandt de studerende,« siger Arvid Aagaard.
Matematik, matematik
De to kritiske politter oplever, at man på studiet »til hudløshed« får gennemgået de matematiske økonomimodeller, der har rødder i den såkaldte Chicago-skole fra 1970’erne.
»Selv om mange er enige om, at økonomi ikke er nogen eksakt videnskab, så får man et andet indtryk, når man undervises med afsæt i dette meget matematisk orienterede paradigme. Med det nybrud, der finder sted i verden udenfor, er det ikke bare et problem for os som studerende – det bliver også et problem for samfundet,« mener Arvid Aagaard.
»Vores videnskab bliver i den offentlige debat taget til indtægt for en eksakthed, den ikke kan levere,« tilføjer Kristoffer Jensen.
»Vi har politikere, som siger, at ’alt skal være finansieret og gå i nul i 2020’, selv om sandheden er, at ingen økonomiske modeller er så eksakte. Og det er jo ikke, fordi økonomerne, der sidder i ministerierne, ikke kender den store usikkerhed. De er bare ikke vant til at tage debatten og forholde sig til, hvad det indebærer, at modellerne ikke er eksakte. Herunder diskutere, om politiske motiver måske påvirker antagelserne.«
Kristoffer Jensen peger på den problematiske alliance mellem politikere, der kan skabe klar kommunikation med et budskab om ’x’ nye job ved et bestemt tiltag, og økonomer, der kan opnå mere magt, hvis de leverer sådanne skarpe forudsigelser.
»I virkeligheden ved begge parter godt, at de strækker videnskaben for langt.«
– Hvad er det, I vil have?
»Vi vil have dialog på studiet. Vi taler ikke bare om en formel ændring af pensum og kursernes sammensætning. Vi taler også om en kulturel ændring, som handler om at indarbejde en sund kritisk indstilling til f.eks. modellerne og skabe en debat om, hvorvidt vi som fag gør det godt nok. I dag kan folk, der skal skrive kandidat- eller ph.d.-opgave, få at vide, at de ikke bør udfordre det gældende paradigme,« siger Arvid Aagaard.
Mere videnskabsteori
På de kritiske politters liste står bl.a. et konkret krav om en bedre undervisning i videnskabsteori. I dag kommer det først ind som et lavt prioriteret kursus på studiets tredje år.
»Det er afgørende, at de studerende tidligt forstår, at økonomi er en ikke-eksakt videnskab, der skal ses i en historisk kontekst, og som er bestemt af aktive valg og antagelser. Videnskabsteori findes som fag, men det er tydeligt, at instituttet ikke anser det for vigtigt. For en del år siden lavede de studerende en gruppe for at få det til at fungere bedre, men det blev afvist ret kategorisk med, at man ikke kunne finde en underviser, der levede op til instituttets krav og også var økonom. Det er stadig ikke lykkedes,« siger Kristoffer.
Der er andre huller.
– Ved I, hvem Kenneth Boulding er?
»Nej,« siger begge studerende.
– Herman Daly?
»Nej.«
– Peter Victor?
»Nej.«
Boulding var en fremtrædende britisk økonom, flere gange indstillet til Nobelprisen, som i 1960’erne var med til at lægge grunden til den økonomiske forskningsdisciplin og teori om steady state economics, en ligevægtsøkonomi, der opererer inden for grænser defineret af planeten. Daly, tidligere seniorøkonom i Verdensbanken, i dag professor emeritus ved Maryland University, anses for denne disciplins grand old man, mens Victor er professor i økologisk økonomi ved York University, Canada, og bl.a. manden bag en detaljeret økonomisk model for et Canada med bæredygtig ligevægtsøkonomi.
I lyset af den mangesidede globale krise er økologisk økonomi en disciplin, der i dag vinder øget opmærksomhed mange steder i verden.
»Jeg kender ikke noget sted herhjemme, hvor jeg kan taget et kursus i økologisk økonomi eller steady state economics,« siger Arvid Aagaard.
»Det er vigtigt, at dette er med blandt de alternativer, man kan blive præsenteret for. Jeg oplevede på bachelordelen, at problematikken, om man kan have uendelig vækst, meget hurtigt blev overstået med henvisning til, at der altid opstår et eller andet nyt, som sikrer, at vi stadig kan have vækst. Hvor får vi alternativerne stillet op over for hinanden?« spørger Kristoffer Jensen.
Økonomistudiet på KU rummer alene et semesterkursus på kandidatdelen i miljø-, ressource- og klimaøkonomi. Dvs. sent i studiet og ikke det samme som et kursus i steady state economics.
»Vi hører hele tiden, at når først man bliver bachelor – eller kandidat – så kommer det kritiske. Men det kommer aldrig rigtigt,« siger Arvid Aagaard.
Næste skridt for Kritiske Politter er nedsættelse af arbejdsgrupper, der kan gå i dialog med institut og studieleder om konkrete fag og emner.
Rettelse: På forsiden af mandagsavisen stod: Økonomistuderende: Skriv lærebøgerne om. Vi skal præcisere, at det ikke var de studerende egen formulering, men avisens udlægning. Derfor var det også en fejl, at budskabet i tirsdagens opfølgningsartikel blev sat i citationstegn som et direkte citat fra de studerende. Det var det ikke, og vi beklager misforståelsen. Red.
Opdatering: Institut for Økonomi besvarede kritikken i Information tirsdag den 22. maj, hvor de stiller sig uforstående over for de studerendes kritik.
 
Information arrangerer en møderække om Den Store Omstilling fra på torsdag den 24. maj, hvor professor Katarina Juselius, KU, taler. Nærmere oplysninger og tilmelding på www.ishop.information.dk

