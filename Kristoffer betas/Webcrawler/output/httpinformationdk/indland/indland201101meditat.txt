Meditationskurser kan gøre mere skade end gavn
Tusindvis af danskere strømmer til meditations- og mindfulness-kurser for at bekæmpe stress og psykisk ubalance. Men kurserne kan gøre stor skade, hvis man hører til gruppen af psykisk udsatte, påpeger eksperter


 Iben kunne ikke sove. Sådan havde det været i nogle uger, efter hun var begyndt at læse til eksamen på lærerseminariet i Aarhus. Hun prøvede at spise beroligende naturmedicin, at drikke en øl og gå i bad, inden hun lagde sig i sengen, men lige lidt hjalp det.
I løbet af nogle uger måtte Iben sige farvel til sin studiegruppe og droppe at gå til eksamen. Hun følte sig mere og mere stresset og oplevede en stigende angst for at dumpe.
Hun havde hørt, at meditation skulle virke afslappende, så hun besluttede sig for at begynde på en meditationsskole i Aarhus sammen med tre venner.
»Vi startede med at sidde sammen med en meditationslærer, der skulle lære os teknikken. Det handlede meget om at forestille sig et lys og lade sig tømme for tanker. I starten hjalp det mig lidt med at slappe af. Men efter et par gange begyndte jeg at få meget voldsomme, mareridtsagtige oplevelser under meditationen. Jeg så billeder af venner og familie, der jagtede mig og slog mig. Det var så virkeligt, at min krop rystede, og jeg nærmest kunne mærke det fysisk, når de slog mig. Da det begyndte, blev jeg rigtig bange for meditationen,« fortæller Iben. Meditationsunderviseren var psykolog, og da Iben fortalte om sine oplevelser, bad underviseren Iben om at stoppe med det samme og kontakte sin læge.
De følgende uger fik hun det dårligere. De søvnløse nætter fortsatte, vrangforestillingerne blev værre, og efter tre-fire besøg hos sin læge blev hun opfordret til at tage på skadestuen på Psykiatrisk Hospital i Aarhus. Her blev hun hasteindlagt 26. juni 2002 med diagnosen akut psykose, uspecificeret, der senere blev ændret til bipolar affektiv sindslidelse (tidligere kendt som manio-depressivitet, red.).
Ligesom mange andre danskere begyndte Iben på et meditationskursus i troen på, at det ville hjælpe på hendes stresssymptomer.
Der findes ingen tal, der viser, hvor stor en del af befolkningen, der kan ende i hendes situation. Men ifølge Psykiatrifonden lider flere hundrede tusinde danskere af en eller anden form for psykisk lidelse som depression, angst eller skizofreni.
Manglende vejledning
Og netop den manglende vejledning er et generelt problem i forhold til den stigende udbredelse af meditations- og mindfulness-kurser til forebyggelse af problemer hos psykisk udsatte danskere.
Det mener Lone Fjorback, speciallæge i psykiatri, ph.d.-studerende ved Aarhus Universitetshospital og uddannet mindfulness-instruktør fra University of Massachusetts Medical School.
»Hvis man lider af stress-symptomer, hvor man ikke kan sove eller har svært ved at koncentrere sig og huske, bør man først og fremmest opsøge en psykiater og få afklaret, om man har en psykiatrisk diagnose, f.eks. en depression. Derefter kan man se på, hvilke behandlingstyper der vil være gode for én. Det kan være medicin, motion, sund kost, nogen at snakke med eller psykoterapi. Her kan meditation hjælpe, men det er ikke givet på forhånd. Man må ikke bare starte på et meditationshold, hvis man har det dårligt,« siger Lone Fjorback.
Hun bakkes op af Bodil Andersen, speciallæge i psykiatri, specialiseret i avanceret kognitiv terapi, specialist i psykoterapi og supervision og underviser i mindfulness.
»I et meditations- eller mindfulness-forløb skal man være i stand til at flytte fokus fra sin tænkning til f.eks. sit åndedræt. Hvis man befinder sig i en meget depressiv tilstand, kan man måske ikke komme ud af sine negative tanker. Folk med angst kan opleve følelsen af at miste kontrol. For den psykotiske kan det for eksempel være en følelse af at gå ud af kroppen, hvor jeg-grænserne forsvinder. Så meditation kan virke modsat hensigten og skabe en svær psykotisk reaktion, en svær angstreaktion eller forværre depressionen,« siger Bodil Andersen, der også underviser på den toårige grunduddannelse i kognitive behandlingsformer for læger og psykologer på Kognitivt Center Fyn.
Som deltager i mindfulness-kurser har hun oplevet, at psykologer og psykiatere er blevet psykotiske eller depressive.
»Selv ikke fagfolk, der anser sig for raske, kan vide sig sikre på, hvordan de reagerer på teknikkerne. Derfor er det afgørende, at underviseren har faglig indsigt til at kunne hjælpe folk i de situationer,« påpeger hun.
Der findes ingen statistiske videnskabelige undersøgelser, der dokumenterer omfanget af meditations- eller mindfulness-skabte psykoser og angstanfald.
Men i 2007 udgav det internationale tidsskrift Psychopathology rapporten Meditation-Induced Psychosis. Den beskriver en række tilfælde, hvor personer udvikler akutte psykoser under eller efter meditationsøvelser. Rapportens forfatter, Frank van der Heijden, psykiater, ph.d. ved Vincent van Gogh Institute for Psychiatry, skriver i konklusionen, at »meditation kan virke som stressfaktor hos sårbare patienter, der kan udvikle akutte, forbigående psykoser.«
Kan gavne psykisk syge
Både Lone Fjorback og Bodil Andersen understreger, at mennesker med stress, angst og depressioner kan have gavn af at meditere. »Men for psykisk sårbare kræver det én-til-én-vejled-ning fra en faglig kompetent person, der både har indgå-ende kendskab til psykiatri og har en længerevarende uddannelse i meditation eller mindfulness,« siger Fjorback.
Hun anerkender de forsk-ningsresultater, der doku-menterer, at mindfulness og meditation kan have en positiv effekt på hjernen.
»Men undersøgelserne er lavet på folk, der har 20 års meditationserfaring. Og testpersonerne er blevet screenet for psykoser, svære personlighedsforstyrrelser og andre psykiske sygdomme. Og resultatet af hjerneaktiviteten hos buddhister, der sidder og mediterer i timevis hver dag, kan ikke bare overføres til en person, der har siddet et par timer på et weekendkursus i mindfulness,« siger Lone Fjorback.
»Når teknikken bliver solgt med slogans som lev i nuet og vær glad eller smil til verden, og den smiler til dig, er det en totalt forfladiget fremstilling af, hvad mindfulness reelt handler om, og hvor meget det kræver at lære den,« siger hun.
Alle kan  undervise
Titlen som meditations- og mindfulnesslærer er ikke beskyttet, og derfor kan enhver med et kursusdiplom hængende på væggen kalde sig underviser.
Bodil Andersen finder det derfor bekymrende, at lan-dets kommuner og arbejds-givere i stigende grad er begyndt at sende depressive sygemeldte og stressede medarbejdere på mindfulness-kurser hos folk, der hverken har en psykolog- eller psykiateruddannelse
»De er ikke uddannede til at spotte en psykose eller et angstanfald, og de mangler værktøjer til at gribe ind. Hvis en alternativ behandler ikke kender til risikoen for visse grupper, kan han eller hun ikke tage det i opløbet, fordi personen ikke ved, hvad man skal kigge efter,« siger Bodil Andersen.
Havde Iben dengang vidst, hvad hun ved nu, ville hun aldrig være begyndt på meditationsholdet.
»Jeg ville selvfølgelig ikke have startet på kurset, hvis nogen havde vejledt mig og advaret om, at det kunne åbne op for en psykose hos en person i min tilstand.«
I dag har hun et fleksjob, hvor hun arbejder omkring 15 timer om ugen. Hun har fået det bedre siden indlæggelsen for snart ni år siden, men hun tager stadig anti-psykotisk og såkaldt stemningsregulerende medicin. Det skal hun formentlig fortsætte med resten af livet.
Information er bekendt med Ibens rigtige navn.

