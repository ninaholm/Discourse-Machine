Eksperter: Terrorsag mod venstreradikale vil danne præcedens
Sagen mod de fem unge venstrefløjsaktivister, der er tiltalt efter terrorparagraffen, bryder med det stereotype billede af en terrorist. Men det er netop en sag som den, der kan definere, hvordan den ellers uklart formulerede terrorparagraf skal fortolkes, mener eksperter


 Det er første gang, terrorbestemmelsen er taget i brug på aktivister med ikkemuslimsk baggrund. Det betyder simpelthen, at sagen kommer til at danne retspraksis og bliver afgørende for, hvor grænsen bliver sat med hensyn til, om man som voldelig eller militant aktivist risikerer at blive dømt som terrorist«.
Det siger Jørn Vestergaard, professor i strafferet og forsker i terrorismelovgivning på Københavns Universitet om sagen mod fem unge mænd, der netop nu kører i Københavns Byret.
De fem er tiltalt for flere tilfælde af brandstiftelse, forsøg på brandstiftelse og for at planlægge brandattentater mod blandt andet Christiansborg, forskellige ministerier og Mærsk.
Anklagerne om brandattentater er så alvorlige, at anklagemyndigheden har fundet det relevant at sigte alle fem efter Straffelovens paragraf 114 – den såkaldte terrorparagraf – fordi brandattentaterne har haft til formål »at skræmme en befolkning i alvorlig grad eller uretmæssigt at tvinge danske eller udenlandske offentlige myndigheder eller en international organisation til at foretage eller undlade at foretage en handling eller at destabilisere eller ødelægge et lands eller en international organisations grundlæggende politiske, forfatningsmæssige, økonomiske eller samfundsmæssige struktur,« som der står i paragraffen.
Kopieret fra ende til anden
Men ifølge Jørn Vestergaard, er det problematisk, at terrorparagraffen kan tolkes for bredt. Han henviser til, at da paragraffen blev indført i forbindelse med den første terrorpakke i 2002, var det på baggrund af en rammeafgørelse fra EU, som man simpelthen kopierede ordret fra ende til anden.
Rammeafgørelsen gav anledning til en debat om, hvorvidt frihedskæmpere og folk, der kæmper for demokrati, også skulle omfattes af bestemmelsen.
Den debat betød ifølge Jørn Vestergaard, at EU’s Ministerråd blandt andet gav udtryk for, at man ikke kan straffe folk for terrorisme, hvis de bruger den almindelige demonstrationsfrihed, heller ikke selvom der forekommer ulovligheder i forbindelse med demonstrationer og aktioner.
»Men det springende punkt er jo så, om det også gælder folk, der er så militante, som de tiltalte her er anklaget for at være. Så på den måde er sagen en prøvesag, der er med til at afgrænse, hvad der er terror, og hvad der ikke er,« siger Jørn Vestergaard.
Angreb mod bygninger
Professor i jura på Københavns Universitet og afgående formand for Det Kriminalpræventive Råd, Eva Smith, peger også på den principielle karakter af netop denne sag.
»For første gang er der, så vidt jeg ved, ikke tale om et angreb rettet mod mennesker, men mod bygninger. Alle de andre terrorsager har jo drejet sig om, at man mente, at der var planer om angreb, hvor uskyldige borgere kunne risikere at komme til skade, men jeg tror ikke, det har været det primære mål for de tiltalte i denne sag. Så det er klart, at efter denne sag vil vi vide mere om, hvad terrorparagraffen kan bruges til,« siger hun.
Også Jacob Mchangama, chefjurist i den liberale tænketank, CEPOS, med speciale i menneskerettigheder, mener, at sagen er med til at afgrænse, hvordan begrebet terrorisme skal fortolkes.
»Det er klart, at det ikke er det klassiske terrorangreb i form af en bombe mod Nørreport eller lignende. Man kan sige, at hvis det alene havde været et forsøg på brandattentat mod Nordea, så havde vi næppe været inde i en terrorparagraf, men spørgsmålet er, om det samlet set kan nå ind under en så alvorlig paragraf. Omdrejningspunket er, hvor den nedre grænse for terrorlovgivningen går. Hvornår ryger noget alvorlig, men mere almindelig kriminalitet, ind under terrorparagraffen, som er noget af det alvorligste, man kan blive dømt for,« siger han og sammenligner med en tidligere terrorsag i dansk lovgivning.
»I tilfældet med somalieren, som ville angribe Kurt Westergaard, kom man frem til at et enkelt drabsforsøg blev karakteriseret som terrorisme, fordi man i kraft af Kurt Westergaards rolle anså det som et anslag mod en central værdi som ytringsfriheden, som gerningsmanden ville skræmme befolkningen fra at udøve. Så de her sager er med til at definere, hvad terror er, og hvor bred bestemmelsen skal være.«
 

