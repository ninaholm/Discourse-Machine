Drøftelse af lømmelpakke er blevet forhalet i snart to år
Knap to år efter Østre Landsrets dom i COP15-sagen, hvor politiet foretog ulovlige masseanholdelser, har regeringen endnu ikke indkaldt til drøftelse af lømmelpakken. Det er under al kritik, mener EL og LA. Justitsminister Karen Hækkerup var selv kritisk for fire år siden
 
	Under klimatopmødet COP15 i København blev 905 personer den 12. december anholdt og sat i et såkaldt futtog i flere timer på den kolde asfalt på Amagerbrogade i forbindelse med en demonstration til selve topmødet. Foto: Mads Nissen


 
	I snart to år er der tilsyneladende ingenting sket i sagen om den omstridte lømmelpakke. Selv om regeringen helt tilbage i 2011 indgik en aftale med Liberal Alliance og Enhedslisten om en »grundig drøftelse« af lømmelpakken, er det aldrig blevet til noget.

	Ifølge aftalen ville regeringen sammen med de to partier drøfte reglerne for administrative frihedsberøvelser, når Østre Landsret havde afsagt dom i den såkaldte COP15-sag. Det gjorde domstolen i januar 2012, men trods gentagne forsikringer fra forhenværende justitsminister Morten Bødskov (S) om et snarligt møde, er det aldrig blevet ført ud i livet.

	»Det er under al kritik. Det er en forholdsvis simpel politisk aftale, vi har lavet med regeringen for nu mere end to år siden. Og det er knap to år siden, at dommen i COP15-sagen faldt. Det er virkelig kritisabelt, at vi ikke er blevet indkaldt til drøftelser endnu,« siger Enhedslistens retsordfører, Pernille Skipper.

	»Det er en underdrivelse at sige, at det er for ringe. Jeg går ud fra, at den nye minister, Karen Hækkerup (S), tager fat på den her sag, når hun kommer tilbage fra juleferie og sørger for at indkalde til det møde. Det handler dybest set om, hvorvidt regeringen er troværdig at indgå aftaler med,« siger retsordfører Simon Emil Ammitzbøll fra Liberal Alliance.

	SRSF stemte imod

	Under klimatopmødet COP15 i København blev 905 personer den 12. december anholdt og sat i et såkaldt futtog i flere timer på den kolde asfalt på Amagerbrogade i forbindelse med en demonstration til selve topmødet. Efterspillet blev, at Østre Landsret i januar 2012 dømte, at anholdelserne var i strid med den Europæiske Menneskerettighedskonvention og dermed ulovlige. Ifølge domstolen havde politiet simpelthen ikke godtgjort, at demonstranterne udgjorde en fare.

	Lømmelpakken blev i al hast vedtaget kort før COP15 i december 2009. Under behandlingen af lovforslaget var de nuværende regeringspartier sammen med LA og EL stærkt kritiske over for, at politiet nu fik mulighed for at frihedsberøve demonstranter i op til 12 timer, alene hvis der ifølge politiets vurdering er fare for forstyrrelse af den offentlige orden.

	Karen Hækkerup, der dengang var retsordfører for Socialdemokraterne, kaldte lovforslaget for »en knægtelse af vores borgerrettigheder«.

	»Det her lovforslag rammer ikke dem, der sætter byen i brand, og det generer bare en hel masse andre mennesker. Det er sjusk, det er dårligt gennemført, og det risikerer at blive en ny knivlov,« sagde Karen Hækkerup under lovbehandlingen, der endte med, at VKO-flertallet stemte for.

	En måned efter dommen i januar 2012 bebudede daværende justitsminister, Morten Bødskov, på et samråd i Folketinget, at regeringen nu ville »analysere dommen til bunds« og »i den kommende tid« drøfte den med LA og EL – sådan som partierne og regeringen havde aftalt i november 2011.

	Siden da er der ikke sket noget. Ifølge EL og LA blev der indkaldt til et møde i løbet af foråret 2013, men det møde blev aflyst, fordi nogle af regeringspartiernes ordførere ikke kunne deltage. I sommer kritiserede Pernille Skipper så i Politiken justitsministeren for ikke at have indkaldt til de lovede drøftelser af lømmelpakken. Over for Politiken lovede Morten Bødskov at indkalde til drøftelser efter sommerferien. Hverken EL og LA har siden hørt mere til de drøftelser.

	Blank erkendelse

	Også Dansk Folkepartis retsordfører, Peter Skaarup, savner svar på, hvad regeringen vil foretage sig i lyset af COP15-dommen. Både i marts 2012 og november 2012 har Peter Skaarup i Folketinget spurgt, om ministeren vil orientere retsudvalget, når regeringens fortolkning af dommen foreligger, og hvornår det kunne forventes at ske. Men ministeren har aldrig svaret på de spørgsmål.

	»Det er for ringe af en regering, der sidder på et kæmpe apparat, at man ikke kan svare, hvad man har fundet ud af i sin vurdering af dommen, og hvad der fremadrettet skal ske,« siger Peter Skaarup.

	»Vi er ikke enige i, at man skal lempe loven, som LA og EL vil. Vi mener, det er et godt instrument, så man sikrer, at eksempelvis udenlandske voldelige demonstranter ikke ødelægger klimatopmøder eller andre store arrangementer. Men det ændrer ikke ved, at justitsministeren er nødt til at svare på de spørgsmål, der bliver stillet.«

	SF’s retsordfører, Karina Lorentzen, åbnede i sommer i Information for en ændring af lømmelpakken. Hun ville »undersøge det nærmere«, sagde hun.

	»Jeg erkender blankt, at der er gået for lang tid. Jeg håber, at den nye minister tager det her op hurtigst muligt,« siger Karina Lorentzen nu.

	Og den nye minister lover nu i et skriftligt svar, at der vil blive afholdt et møde. I et skriftligt svar til Information skriver Karen Hækkerup:

	»Som nystartet justitsminister er jeg i fuld sving med at få udeståender booket i kalenderen, og jeg vil så hurtigt som muligt indkalde Enhedslisten og Liberal Alliance til en drøftelse af, om der i lyset af COP15-dommen kan være anledning til at ændre reglerne på området.«

