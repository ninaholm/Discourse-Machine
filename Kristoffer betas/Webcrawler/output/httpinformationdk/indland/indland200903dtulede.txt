DTU-leder bruger Scientology-metoder
Når medarbejderne får mundkurv på eller bliver truet med fyring for mindre forseelser på Kemi på Danmarks Tekniske Universitet, så hænger det tæt sammen med, at institut-direktøren er medlem af Scientology, mener ekspert


 De ansatte på Kemi på Danmarks Tekniske Universitet må ikke få udleveret eller udtale sig om en ny trivselsundersøgelse, fordi den er meget kritisk overfor ledelsen. De er blevet truet med fyring og lukning af fag, hvis de siger institutleder Ole W. Sørensen imod eller beder om mere i løn, som Information skrev i sidste uge. 
Institutdirektøren er imidlertid også et højtstående medlem af Scientology i Danmark, skriver magasinet Forskerforum. Og ifølge den irske Scientology-ekspert John Duignan, der er afhopper fra den religiøse bevægelse, så svarer institutdirektørens ledelsesmetoder helt til Scientologys manual for management. Når trivselsundersøgelsen bliver mørklagt, så er det fordi opposition og kritik inddæmmes og handles af bag lukkede døre, hvor ledelsestoppen så håndterer problemet.
"Udefrakommende kritik preller af på en scientolog, for han vil helt refleksmæssigt henvise problemet til andre, såkaldte SP'ere - supressive persons (undertrykkende personer, red.). Den dårlige trivselsundersøgelse er derfor nok et 'teknisk problem', som institutlederen skal håndtere, men det er andre personer, som er problemet," siger John Duignan til Forskerforum.
Den enerådige ledelsesstil, hvor der bliver uddelt trusler og dekreter, undrer ikke John Duignan: 
"Lederen har fortjent sin position i kraft af, at han er mere værd end dem nedenunder. Og grupper ses der derfor ikke positivt på, for de er 'destruktive' og må styres. Men hovedproblemet er SP'erne. Og for lederen gælder det især om at spotte disse og få dem udluset af systemet."
Institutdirektør Ole W. Sørensen bekræfter, at han er med i Scientology.
- Har det betydning for den måde du leder instituttet på? 
"Det kan godt være, at der er nogle ansatte, der mener det, men om den måde, man leder på, skyldes Scientology, en ulykkelig barndom eller et hundebid, er jo ligegyldigt. Man må bedømmes på de ting, man rent faktisk gør," siger Ole W. Sørensen.
Men ifølge John Duignan kan institutlederens virke på DTU og hans Scientology baggrund ikke adskilles: 
"Hvis Scientology konstaterer, at han ikke bruger deres metoder på DTU, vil han komme under enormt pres: Han risikerer at blive betegnet som potential trouble source (potentiel kilde til problemer, red.) og komme under skærpet observation." 
Religiøs management
Men Scientologys ideer omkring ledelse er svære at adskille fra de øvrige managementsmetoder, fordi der i en lang række af dem indgår ideer, der stammer fra nyere religiøse bevægelser, forklarer Kirsten Marie Bovbjerg, der er lektor på Danmarks Pædagogiske Universitetsskole og har skrevet en bog om nyreligiøse ideers indflydelse på ledelsesmetoderne og personlig udvikling af medarbejderne på arbejdspladserne. 
"Det er utrolig svært at få indblik i, hvilke management metoder Scientology benytter sig af, men det er helt klart, at mange management teknikker trækker på ideer fra nyere religiøse bevægelser," siger Kirsten Marie Bovbjerg.
John Duignan mener dog, at universitetslovens hierarkiske og autoritære ledelsesstruktur passer perfekt til Scientologys måde at arbejde på.
"Lederne er den indiskutable myndighed. De har uindskrænket magt og myndighed til at definere, hvad 'fabrikken' og den enkelte skal lave. Et sådant system passer perfekt til Scientologys måde at tænke management og ledelse på," siger han til Forskerforum. 


