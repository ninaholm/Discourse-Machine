Pres på uddannelsespræstationer gør studerende syge
Den voldsomme vækst i antallet af psykiske lidelser og udviklingsforstyrrelser kan nu også ses på de videregående uddannelser, og det politiske reformpres gør kun situationen værre, vurderer studerende og ekspert i udsatte unge


 Antallet af studerende med psykiske problemer på de videregående uddannelser er skudt voldsomt i vejret de seneste år. Fra 2007 til 2011 er antallet af studerende med behov for ekstra hjælp på grund af psykiske lidelser og udviklingsforstyrrelser steget med 315 procent.
Udviklingen skyldes ifølge Søren Langager, der er lektor med speciale i udsatte unge på Aarhus Universitet, både et boom i antallet af diagnoser som ADHD, angst og depression, men også, at der er kommet mere pres på forventningerne til de studerende.
»Det er en klar tendens, at der bliver flere med psykiske problemer på de videregående uddannelser, men langt de fleste af dem vil have en tendens til at falde igennem systemet, fordi de ikke har en diagnose, men kun begyndende psykiske problemer,« siger Søren Langager.
Langt de fleste er kvinder med sårbar selvfølelse, som konstant forsøger at leve op til egne og omgivelsernes forventninger, forklarer Langager. Problemet er, at forventningerne er konstant stigende hele vejen igennem uddannelsessystemet, fordi der skal opnås højere karakterer, kortere studietid, mindre SU og hurtigere i arbejde.
»Omkostningen ved den udvikling er formentlig, at vi vil se et stigende antal unge, som har langt flere psykiske problemer, uanset om de lykkes med at få en uddannelse eller ej,« mener Søren Langager.
Også på Studenterrådgivningen, der netop har holdt 50 års jubilæum, oplever de, at de studerende, der henvender sig i dag, er langt mere belastede af angst, depression, præstationsangst o.l., forklarer Marlis Dall, der er psykolog og afdelingsleder på Studenterrådgivningen i Aarhus:
»Foreløbige resultater af en igangværende undersøgelse peger på, at de studerende, som henvender sig, er hårdt belastede. Det svarer til vores daglige indtryk, hvor vi ofte er forbavsede over belastningsgraden.«
Fejlfrihed
Ordet ressourcestærk hæfter sig på de unge, der får en ungdomsuddannelse og læser videre, men det hensætter ofte de unge i et ingenmandsland, hvor de begynde psykiske problemer, de har, bliver ignoreret for længe.
»Det, vi har mistet, er pladsen til at fejle og gøre om,« siger Søren Langager: »Systemlogikken i uddannelserne er, at fejldispositioner er spildtid. Fejl er uønskede. Om det så er en dårlig præstation, studieskift, en svær tid eller ting, der ikke lykkes, så bliver det betragtet som fejl.«
På landets studenterrådgivninger henvender mange studerende sig også netop på grund perfektionisme.
»Fejlfrihed er i langt højere grad blevet et issue for de studerende. Og det er forbundet med frygtelig skyld og skam for den enkelte, fordi det kun kan være ens eget ansvar, at man har lavet en fejl og ikke lever op til forventningerne,« siger Marlis Dall.
Danske Studerendes Fællesråd (DSF) er enige i diagnosen af uddannelsessystemet.
»Uddannelsespolitikken signalerer, at man ikke må begå fejl. Før var folk pressede af, at en dårlig karakter måske betød ringere karrieremuligheder, men med fremdriftsreformen vil de studerende, der har en svær tid, jo også få en faglig dummebøde, så der bliver helt konkret ikke plads til at begå fejl,« siger formand for DSF Jakob Ruggaard.
Fra de studerendes side er det især de unge, der ikke har en diagnose, men som tumler med store problemer som præstationsangst, depression eller social usikkerhed, som vil blive hårdt ramt af eksempelvis fremdriftsreformen.
»Det man overser med disse reformer er, at det har konsekvenser for en bred række studerende, som har det svært, men som kan ende med at komme i risikozonen for at blive syge og droppe ud, hvis de bliver yderligere pressede, men ikke har muligheden for at lette foden fra speederen,« siger Jakob Ruggaard.
Søren Langager er enig. Mange unge og unge voksne har forbigående vanskeligheder med stress, depression, social fobi og ikke mindst angst, og det kræver fleksibilitet og tid, hvis de skal komme ovenpå igen.
»Det er et meget bekymrende misforhold, at de her unge har brug for tid til at komme sig, men systemet er gearet til, at al spildtid skal væk, og det risikerer at vedligeholde eller endda få problemerne til at vokse, « siger Søren Langager.

