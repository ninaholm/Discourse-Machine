Enhedslistens pragmatiske udfordringer
Kræfterne vil blive brugt anderledes konstruktivt i et moderne Enhedslisten, som dog har slagsmålet med baglandet til gode
Enhedslistens principprogram skal reformeres, hvilket kan vise sig at blive en konfliktfyldt affære. Der skal til formålet nedsættes en skrivegruppe bestående af medlemmer fra hovedbestyrelsen og folketingsgruppen.


 Enhedslisten er ikke et protestparti og ligner ikke længere 1990'ernes fraktionerede paraplyorganisation. I dag er Enhedslisten et rigtigt parti  og er langt mere pragmatisk.
Krudtet vil fremover blive brugt på at føre realpolitik ud fra mantraet om, at man vil »stemme for selv den mindste forbedring og mod selv den mindste forringelse«.
Afgørende er årsmødets 2010's beslutning om, at partiet fremover vil kunne stemme for en finanslov, selv om der er sat statskroner af til militær og kongehus.
Den pragmatiske tilgang til samarbejdet med en ny rød regering er forløberen for den revidering af principprogrammet, som partiet ventes at sætte i gang på næste årsmøde til foråret. Netop den proces kan dog på flere måder vise sig konfliktfyldt.
For det første er der debatten om indholdet, hvor vendinger som »revolutionens nødvendighed« og et »fundamentalt brud med kapitalismen« samt en socialisme, »der peger frem mod et klasseløst/kommunistisk samfund« kan skabe debat.
De mest pragmatiske kræfter i partiet vil tale for, at kommunismen skrives ud af programmet, og at der ikke står, at politi og militær skal nedlægges, mens den mere hårdkogte fløj af marxister ventes at sætte sig i mod.
Simpelt program
Alene processen frem mod årsmødet kan vise sig konfliktfyldt. Flere har således allerede ytret, at de slet ikke ønsker en revidering af programmet.
Foreløbig er planen alligevel, at der nedsættes en skrivegruppe bestående af medlemmer fra hovedbestyrelsen og folketingsgruppen og måske enkelte andre medlemmer. Her skrives et udkast, som efterfølgende skal diskuteres i lokal-afdelingerne og måske på et samlet seminar, hvor der bliver plads til timelange debatter for overhovedet at muliggøre en senere vedtagelse af programmet på årsmødet 2013.
Alene spørgsmålet om, hvordan processen gøres så demokratisk som muligt, kan skabe stor debat i partiet med den flade struktur.
I Ø-toppen er det ambitionen at skære det omfattende principprogram ned til færre og mere overordnede programpunkter, ligesom ordet »revolution« sandsynligvis vil blive defineret nærmere.
Selv om der i baglandet er udbredt tilfredshed med valgkampen, der som bekendt skaffede partiet hele 12 mandater, er der også røster, som opfordrer til mere klar tale om eksempelvis EU-modstanden og modstanden mod 'væksthykleriet'.
Piercede, men ferme
Siden valget har spekulationerne på Christiansborg gået på, hvordan Enhedslisten vil håndtere sit erklærede princip om at »stemme imod de mindst mulige forringelser og for de mindst mulige forbedringer«.
Fra borgerlig side har man advaret om, at Helle Thorning-Schmidt vil være afhængig af piercede kommunister og halvautonome i Enhedslistens hovedbestyrelse. Men spørger man centrale centrum-venstre-politikere fra SR-tiden, så er det ikke sur dogmatik, de husker samarbejdet med Enhedslisten for. Tværtimod beskrives listen som ferme parlamentarikere, der var tydelige omkring, hvor langt de kunne strække sig og åbne over for at finde forhandlingsløsninger. Resultatet blev flere finanslove, hvor Enhedslisten godt nok ikke stemte for den samlede pakke, men indgik en række delforlig.
Frygten for, at Enhedslisten vil spænde ben for den kommende regering er derfor til at overse. Omvendt kommer Johanne Schmidt-Nielsen og den 12 mand store gruppe med en hidtil ukendt selvsikkerhed. De har efter alt at dømme også taget ved lære af Dansk Folkepartis evne til at få både hentet og solgt sine sejre under størst mulig bevågenhed.
Ungdomsuro
Men også hos den yngste generation af de rød-grønne er der uenigheder om moderniseringsprocessen. Enhedslisten har indtil nu ikke haft sit eget ungdomsparti, men har i stedet samarbejdet med Socialistisk Ungdomsfront, der taler for brug af civil ulydighed og først fremmest interesserer sig for det udenomsparlamentariske arbejde.
I de senere dage har en række af Enhedslistens unge medlemmer dog meldt sig ud af SUF med henblik på at danne en reel ungdoms-afdeling af partiet. Også Johanne Schmidt-Nielsen og nyvalgte folketingsmedlem Rosa Lund har meldt sig ud. Det har ført til kritik fra SUF's ledelse, som i forvejen var uenige i folketingsgruppens pragmatiske linje.
Men ifølge folketingskandidat Daniel Skovhus er det nødvendigt med en reel ungdomsorganisation, som deler navn med Enhedslisten.
»En seriøs ungdomsorganisation, der ikke er gennemsyret af naiv revolutionsromantik og subkulturel ungdomshuskultur,« som han formulerer det på modkraft.dk.
Her debatteres Enheds-listens udvikling flittigt. Ulrik S. Kohl, som ligeledes er medlem af Enhedslisten, skriver, at venstrefløjen »kommer til at sluge kameler til morgenmad, bide skuffelser i sig til frokost, og der er ingen dessert om aftenen. Men det er det rigtige at gøre.«
Ifølge Ulrik S. Kohl bliver det ingen kunst for skuffede medlemmer i partiernes bagland at finde lejligheder til at stikke dolke i ryggen på røde politikere:
»Det blev et grimt lille barn, den nye røde regering. Men det trækker vejret, og det er ikke venstrefløjens opgave at kvæle det i navlestrengen.«
I Enhedslistens top trøster man sig med, at man som det yderste venstrefløjsparti næppe kan tabe de rigtig røde stemmer på uenighederne: For hvor skal de gå hen?

