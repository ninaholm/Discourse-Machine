Obama = antikrist
Den ekstreme amerikanske højrefløj er gået i selvsving på nettet. De vanvittige myter om præsident Obama har ingen ende, og på trods af deres mere end tvivlsomme kaliber ender historierne af og til på de store tv-kanaler
I Israel betegner rabiate jødiske grupper Barack Obama som en 'antisemitisk jødehader' - en tankegang, der vækker en vis genklang på den ekstreme amerikanske højrefløj.


 WASHINGTON DC | De kan andet end at myrde abortlæger og afroamerikanske sikkerhedsvagter. Den ekstreme amerikanske højrefløj er radioaktiv af energi, efter at USA sidste år valgte en farvet præsident. De højreradikale hjemmesider boomer med indlæg, våbensalget eksploderer af angst for, at den demokratiske præsident vil stramme våbenlovgivningen, og de myter om Barack Obama, der dukkede op under valgkampen sidste år, florerer stadig lystigt.
Bagsidens læsere skal ikke snydes for et udvalg af de bedste eller værste, alt efter temperament. Påstandene synes kulørte, men Obama-kampagnen tog ingen chancer sidste år, hvor der blev opbygget en hel hjemmeside udelukkende til at tilbagevise teorierne.
En af de mest udbredte teorier er, at Obama slet ikke er født i USA   hvilket man som bekendt skal være for at kunne stille op til præsidentvalget. På nettet og i alle de store sladderblade som US, People, National Enquirer og The Globe har historien om den forfalskede fødselsattest kørt. Obama er født på Hawaii, og hans kampagne lagde attesten ud på nettet (hvilket naturligvis ikke overbeviste nogen af dem, der fuldt og fast tror på, at attesten er falsk). James Wenneker von Brunn, der i sidste uge myrdede en sikkerhedsvagt i Holocaustmuseet i Washington DC, er en af de mange, som offentligt har markedsført denne teori, ligesom han også mener, at Obama er »købt og styret af jøderne«.
Hvilket til gengæld går dårligt i spænd med en anden teori om, at Obama er muslim, en radikal en af slagsen, som vil gøre sit til at drive alle hvide kristne ud af landet. Der er dem, som mener, at han svor på Koranen (det var nu Abraham Lincolns bibel), da han aflagde præsident- eden.
Bordeller og satans yngel
Og så er Obama satan, satans søn/udsending eller i hvert fald antikrist. Pladsen tillader os desværre ikke at uddybe, men smid »Barack Obama« og »Antichrist« ind på Google og tag et kig på de 2,2 millioner hits   eller gå direkte til barackobamanti- christ.blogspot.com; obamaantichrist.blogspot.com; eller måske beastobama.com.
Beviserne?  Come on  ... hvorfor var det vindende nummer i det nationale Illinois Evening Pick 3 Lottery den 5. november, dagen efter Obamas valgsejr, ellers 6-6-6? Og er hans Cadillacs kælenavn måske ikke  the Beast ?
Videre. Der er også en del   herunder studievært Glenn Beck, som man kan se på Fox og høre på radioen   som mener, at Obama ikke er købt af jøderne, men derimod er en skjult agent for Hitler Jugend eller i hvert fald nazist a la dr. Mengele. Hvorfor nu det? Arier er han i hvert fald ikke. Jo præsidentens (ret diskrete og midtsøgende, men lad nu det ligge) støtte til fri abort og hans beslutning om at tillade stamcelleforskning er barnemord, et skjult racistisk ønske om at udrydde minoriteter og handikappede i livmoderen, og leder således lige til kz-lejrene.
Desværre levner pladsen os ikke mulighed for at skrive om, hvordan Obama agter at genhuse hundredtusinder af palæstinensere i USA, forbyde højreorienterede talkshows på radio eller bruge stimuluspengene på at åbne en direkte adgang via et særligt tog til nye bordeller fra Disneyland til Nevada. Eller at præsidenten er bøsse, hvilket en ny bog, der udkommer snart, vil  dokumentere . Forfatteren har selv haft en affære med Obama på universitetet, siger han.
Det er ganske vist. Tjek selv internettet.


