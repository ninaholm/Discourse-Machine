Privatskoler er ikke kun et københavnerfænomen
I Danmarks fire største kommuner er andelen af børn i privatskoler steget støt de seneste ti år, men børne- og undervisnings-ministeren afviser at reducere støtten til skolerne. I landets største bykommuner undrer man sig: Løfter privatskolerne ikke et socialt ansvar, skal de kunne mærke det på pengepungen, lyder det fra Aarhus
De fleste privatskoler tager ikke nok socialt ansvar, mener blandt andre formanden for børne- og ungeudvalget i Aarhus.

Da børne- og ungdomsborgmester i København Anne Vang (S) i sidste uge fremlagde et udspil til en ændring i finansieringen af landets privatskoler, mødte hun ingen opbakning fra partifællen Christine Antorini. Sammen med Københavns borgerrepræsentation foreslår Anne Vang at reducere loftet på statens finansiering af privatskolerne og gøre tilskuddet afhængigt af, om skolen optager elever med ressourcesvag baggrund – et såkaldt socialt taxameter, der allerede gælder for folkeskolerne. Forslaget blev over en bred kam afvist på Christianborg, men ikke ude i landet:»Jeg er meget begejstret for Anne Vangs forslag,« siger Olav Rabølle Nielsen (S), der er medlem af børne- og ungeudvalget i Odense Kommune. »I Odense oplever vi samme problemer med, at forældre fravælger de folkeskoler, der i forvejen har mange tosprogede elever fra socialt belastede områder. Det skaber en dominoeffekt, hvor de svage elever bliver svagere, fordi der ikke er ressourcestærke elever tilbage til at hæve niveauet.«I Københavns Kommune går over 27 procent af eleverne i privatskole, og som Information i sidste uge kunne fortælle, findes der skoledistrikter på Nørrebro, hvor op mod halvdelen af eleverne sættes i privatskole. Tal, der fik uddannelsesordfører Mai Henriksen fra de konservative til at betegne problemet som et københavnerfænomen. Men ligesom i København stiger andelen af børn i privatskolerne også i landets tre næststørste byer: Aarhus, Odense og Aalborg. En meget problematisk udvikling ifølge Olav Rabølle Nielsen:»Det frie skolevalg er ikke længere et tilvalg af privatskoler, fordi man ønsker en bestemt pædagogik eller et bestemt værdigrundlag. Det er en fravalgsordning, hvor flere vælger eliten til og fællesskabet fra.«Også Jan Ravn Christensen (SF), formand for børne- og ungeudvalget i Aarhus, bakker op om Anne Vangs forslag.»De fleste privatskoler tager ikke nok socialt ansvar, og de er ikke med til sikre sammenhængskraften i samfundet. Det er fint med krav til privatskolerne. Hvis de kun optager ressourcestærke elever, skal de kunne mærke det på pengepungen. Privatskolerne udgør en klar udfordring i Aarhus, selvom det selvfølgelig er en større udfordring i København,« siger han.ForgangskommunenUddannelsesordfører Mai Henriksen (K) fra sagdei sidste uge til Information, at man skal fokusere på at gøre folkeskolen mere attraktiv i stedet for at straffe privatskolerne. En holdning hun deler med Margit Ørsted (K),der er formand for undervisningsudvalget i den konservative højborg Frederiksberg Kommune: »Jeg mener, at det er familien, der bestemmer, hvordan ens børn skal opdrages og herunder hvilken skole, der passer bedst til ens værdigrundlag – så længe det er inde for skoleloven. I stedet bør kommunerne fokusere på at lave gode folkeskoler og forebygge sociale problemer.«På Frederiksberg har udviklingen de seneste år haft omvendt fortegn.I 2002 gik 27 pct. af alle elever på privatskole, i dag er andelen reduceret til 23 pct. Hvis man fremskriver udviklingen, vil Frederiksberg være helt nede på 19,9 pct. i 2020 og 15,9 pct. i 2030. Faldet gør Frederiksberg til danmarksmestre i at få flere forældre til at vælge folkeskolen i stedet for privatskoler. Ifølge Margit Ørsted skyldes førstepladsen, at kommunen de seneste mange år har arbejdet strategisk med bl.a.at ændre skoledistrikterne, så tosprogede elever spredes jævnt mellem folkeskolerne: »I 1990’erne lukkede vi de mindste og ældste skoler og brugte pengene på at udbygge og renovere de tilbageværende.Det har gjort, at folkeskolerne i dag er flottere end privatskolerne. I de seneste ti år har vi også hyppigt ændret skoledistrikterne for at få en så lige fordeling af de tosprogede børn som muligt. Vi mener, at det er bedst, hvis skolens sammensætning afspejler samfundet.«Margit Ørsted lægger ikke skjul på, at skolelukninger og ændringer af skoledistrikterne i begyndelsen førte til protester blandt forældrene, men de er forstummet i takt med, at renovering af folkeskolerne er blevet synlige: »Københavns Kommune er selv skyld i, at flere og flere vælger folkeskolen fra. Da vi begyndte skolelukningerne og distriktsændringerne, lod de bare stå til. De har forsømt deres folkeskoler.«
