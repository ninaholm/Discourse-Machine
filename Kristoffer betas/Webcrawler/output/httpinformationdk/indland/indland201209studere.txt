Studerende snydes for undervisning på fuld tid
Studerende på landets universiteter sikres ikke en ordentlig uddannelse af Uddannelsesministeriet, lyder den hårde kritik fra Rigsrevisionen. ’Det er helt skandaløst,’ mener de studerende


 Nogle studerende på landets universiteter undervises i så få timer, at uddannelsen ikke lever op til kravene til en heltidsuddannelse, og samtidig ser de studerende alt for lidt til forskere i undervisningslokalerne. Det konkluderer Rigsrevisionen i en ny rapport.
Rigsrevisionen har fundet eksempler på, at der er blevet godkendt uddannelser med helt ned til tre undervisningstimer pr. uge og uddannelser, hvor der kun er 30 procentforskningsbaseret undervisning.
Samtidig konkluderer rapporten, at Uddannelsesministeriet ikke har styr på, hvor mange timers undervisning de studerende får, eller om det i udstrakt grad er forskere, der står for undervisningen, sådan som det kræves af universiteterne. Og det system, der skal godkende uddannelserne på vegne af ministeriet, bygger til dels på upålidelige data, konkluderer Rigsrevisionen: »Ministeriet har ansvaret for, at der er pålidelige data til rådighed for akkrediteringen.«
Formanden for Danske Studerendes Fællesråd, Torben Holm, kalder det et kæmpe svigt.
»Det er helt skandaløst. Universiteterne har ikke givet os nok undervisning, akkrediteringsinstitutionen har ikke opdaget det, og ministeriet har ikke sikret, at både uddannelser og kvalitetssikring faktisk levede op til deres opgave,« siger Torben Holm.
Det er typisk studerende på de humanistiske uddannelser, der har for få timer, mens det primært er erhvervsøkonomiske uddannelser og jura, der ser mindst til forskere i undervisningen.
Uddannelsesminister Morten Østergaard (R) skyder skylden på sine forgængere i VK-regeringen.
»Jeg føler ikke trang til at forsvare systemet. Rigsrevisionens rapport bekræfter det indtryk, jeg også har fået, efter jeg er tiltrådt. Der har under mine forgængere ikke i fornøden grad været politisk fokus på kvalitet i undervisningen,« siger Morten Østergaard.
Venstres forskningsordfører, Esben Lunde Larsen, mener også, der er problemer med det akkrediteringssystem, som VK-regeringen oprettede i 2007. Alligevel kalder han Morten Østergaards kommentar for en »frygtelig billig omgang«, der »ikke er særlig klædelig for en minister«. »Når man indretter sådan et system, skal det evalueres efter et stykke tid for at se, om der er nogle børnesygdomme. Det er det, vi nu har fået fra Rigsrevisionen,« siger Esben Lunde Larsen.
I løbet af efteråret vil Uddannelsesministeriet i samarbejde med universiteterne lave et nyt system, der skal skabe løbende gennemsigtighed i både timeantal og graden af forskningsbaseret undervisning.

