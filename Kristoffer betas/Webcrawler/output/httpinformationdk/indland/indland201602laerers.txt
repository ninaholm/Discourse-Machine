Lærerstuderende springer fra



 Mange studerende dropper stadig ud af læreruddannelsen. Det på trods af, at der i 2013 blev sat en ny læreruddannelse i kraft for at forbedre uddannelsen. Det skriver folkeskolen.dk på baggrund af tal fra Undervisningsministeriet. Den nye uddannelse har blandt andet et adgangskrav på et karaktersnit på syv og tre undervisningsfag i stedet for to. Uddannelses- og Forskningsministeriet oplyser til Ritzau, at førsteårsfrafaldet på læreruddannelsen i 2014 var på 13 procent. Året før var den 15.
Uddannelsen til folkeskolelærer har været under kritik de senere år. Studerende på uddannelsen kritiserede i slutningen af januar, at de ikke fik nok feedback på opgaver.
Danmarks Lærerforening mener, at når det handler om at gøre læreruddannelsen mere attraktiv, skal man kigge mod Finland og løfte læreruddannelsen til kandidatniveau.
Ritzau

