’Mange har mistet evnen til at se, hvad man kan bruge fællesskabet til’
Mens det under 10 års borgerligt VKO-styre var det enkelte individ, der var i fokus, er det ifølge Socialdemokraternes Pernille Rosenkrantz-Theil fællesskabet og evnen til at stå sammen, der skal sikre den enkelte rettigheder. Men først når man har ydet en indsats for fællesskabet, mener hun
Gør man sin pligt, så kan man kræve sin ret. Pernille Rosenkrantz-Theil (S) mener, vi har forsømt at træne ’forandringsmusklen’ i de 10 år med VK-regeringen.


 Da Pernille Rosenkrantz-Theil i sine teenageår var ansat i McDonald’s, var det »skideirriterende«, at de aldrig fik vagtskemaerne til tiden. ’Til tiden’ var ifølge overenskomsten tre uger i forvejen, så medarbejderne havde mulighed for at planlægge deres liv uden for burgerrestauranten. Ofte handlede det bare om travlhed og manglende prioritering hos chefen, men for medarbejderne på gulvet blev det et irritationsmoment.
Det fik Pernille Rosenkrantz-Theil og et par af kollegerne til at stikke hovederne sammen og i fællesskab troppe op hos chefen for at bede ham om at stramme op på vagtplanlægningen.
»Det betød faktisk, at vi næsten hver gang fra den dag fik vores vagtskemaer til tiden. Det gav mig virkelig fornemmelsen af, at det er muligt at få fjernet de sten i skoen, som irriterer, når man står sammen og er stærkere, fordi man er flere,« fortæller Pernille Rosenkrantz-Theil.
Ude af træning
Den socialdemokratiske energiordfører kom ved seneste valg efter fire års fravær tilbage til Christiansborg som nyvalgt folketingsmedlem for det største regeringsparti. Her blev det for alvor tydeligt for hende, hvordan de foregående 10 år med VK-regeringen havde påvirket danskernes værdier og evne til at stå sammen.
»Mange har mistet evnen til at se, hvad man kan bruge fællesskabet til. For mig er det en værdi at have et godt fællesskab. Fællesskabet er frisindet. Fællesskab giver frihed, og det giver mulighed for at forandre ens konkrete hverdag. Derfor er fællesskab vigtigt for venstrefløjen i disse år. Den evne har vi dyrket alt for lidt de sidste 20 år, hvor det meste har stået i individualismens tegn. Derfor skal vi nu i gang med at træne evnen til at udnytte og være i et fællesskab. Træner man ikke den evne, mister man den. Jeg tror ikke, vi har mistet den, men jeg tror, vi er kommet ud af træning.«
Pernille Rosenkrantz-Theil taler om »forandringsmusklen«. En muskel, der skal sørge for, at man ikke hele tiden kommer til at ligge under for andre, som hun formulerer det. Og der er eksemplet fra McDonald’s ganske illustrativt, mener hun. Var hun helt alene gået i rette med chefens lemfældige omgang med vagtplanerne, var der nok ikke sket alverden, men fordi flere medarbejdere stod sammen, blev chefen nødt til at lytte. Det forandrede deres hverdag til det bedre.
»Det er synd for de mennesker, som ikke har trænet evnen til at forandre på deres hverdag, for så kommer de til at følge andres regler hele tiden. De, der ikke har trænet den evne eller fået den opbygget gennem fællesskabet, har meget lidt indflydelse på deres eget liv,« siger hun.
Frihed er at blive hørt
Frihed og fællesskab hænger uløseligt sammen for Pernille Rosenkrantz-Theil. Det er nødvendigt at have fokus på de to værdier, hvis man ønsker at udrette noget i verden, mener Pernille Rosenkrantz-Theil.
»Man kan ikke sige, at jo mere individuel man er, jo større frihed har man. Snarere tværtimod. Det ville kun være sådan, hvis man var den eneste person i verden. I jo højere grad man formår at indgå i et fællesskab, jo større grad af frihed får man, fordi man kan få indflydelse på langt flere ting. Fordi fællesskab er stærkere end individualitet.«
»Jeg oplever den største grad af frihed, når jeg selv har haft mulighed for at få indflydelse på de ting, der foregår. Det er på alle niveauer – lige fra, om jeg fik indflydelse på energiaftalen, til, hvad vi skal have til aftensmad. Frihed for mig er følelsen af at få lov til at være med i processen og blive hørt.«
– Så frihed er ikke at få ret?
»Ikke nødvendigvis. Det er i lige så høj grad at få lov til ikke at blive overrulet af et system eller nogle mennesker, som har mere magt end en selv, hvad enten det er politikere på Christiansborg, ens folkeskolelærer eller ens chef. Følelsen af at have mulighed for at påvirke tingene er frihed for mig.«
Andre bestemmer aftensmaden
Men før man overhovedet kan begynde at tale om at have ret til frihed og til at danne fællesskaber, er det ifølge Pernille Rosenkrantz-Theil nødvendigt, at man har gjort sin pligt.
»Hvis man vil have indflydelse på sit arbejdsliv, skal man selvfølgelig sørge for, at chefen synes, man er en troværdig arbejdskraft. Man skal levere varen. Knokle derudad og ikke have for mange af de der sygedage, hvor man kan regne ud, at det er, fordi du var på druk i går aftes. Gør man sin pligt, så kan man kræve sin ret. Er man en af dem, der leverer varen på arbejdspladsen, har man et meget større spillerum i forhold til at komme med ideer og blive hørt – både i forhold til kollegerne og i forhold til cheflaget.«
For Pernille Rosenkrantz-Theil gælder den pointe ikke kun på arbejdsmarkedet. Den gælder også i privatlivet.
»Får jeg ikke ordnet de ting, jeg skal i min familie, har jeg heller ikke ret stor indflydelse på, hvad vi skal have at spise til aftensmad. Den beslutning er der andre, der så har truffet for mig.«
’U’ for uddannelse
Ifølge Pernille Rosenkrantz-Theil bygger hele det danske samfund på fællesskab og retten til at mødes med dem, man har lyst til. Hun kalder det »Deltagerdanmark«.
Deltagerdanmark er, når landbruget er i krise, og man så vælger at oprette andelsforeninger, så landbruget kan overleve gennem fællesskabet, eller når fagbevægelsen finder på at lave a-kasser, der kan give lønmodtagere en økonomisk dækning, når de i en periode ikke har et arbejde.
»Vi har mistet Deltagerdanmark rigtig meget – og det bør genetableres,« siger Pernille Rosenkrantz-Theil. Selv har hun netop lanceret et forslag om at etablere u-kasser. U for uddannelse.
»Det ville være en gevinst for hele samfundet, hvis man kunne hive stikket ud fra det buldrende arbejdsmarked og tage et år eller et halvt års efteruddannelse, hvor man opkvalificerer sig. Den ro, der er i uddannelsessystemet, tror jeg, mange vil have gavn af på langt sigt, mens arbejdsmarkedet ville få dygtigere arbejdskraft.«
I det forslag spiller fællesskabet også en rolle. Fællesskabet skal sikre en efterspørgsel, som uddannelsesinstitutionerne kan navigere efter, så de opretter de nødvendige kurser. På den måde har dét, at mennesker har samlet sig, åbnet nye muligheder for den enkelte og styrket fællesskabet til gavn for alle, der er en del af fællesskabet.
»Det er win-win for alle.«

