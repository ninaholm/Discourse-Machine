'Vi har jo ikke lavet en decideret undersøgelse'
Knap nåede den nye forældreansvarslov at fylde ét år, før organisationer og politikere vil rulle den tilbage. Den tvinger børn til at være sammen med deres voldelige fædre og trækker skilsmisser i langdrag, lyder kritikken. Men findes der overhovedet dokumentation for, at loven ikke virker?


Et barn har ret til både en far og en mor - og derfor skal begge forældre have forældremyndigheden, med mindre tungtvejende grunde taler for noget andet.Sådan lød det fra et enigt Folketing sidste år, da den vedtog den såkaldte forældreansvarslov.Men her ved lovens étårs dag skal den ændres. Og det kan ikke gå hurtigt nok, lyder det fra en række organisationer, der kæmper for børn og kvinders vilkår. Også flere af de politikere, der var med til at vedtage loven, erklærer sig villige til at revidere loven eller den måde, som den bliver praktiseret på.Men kan man overhovedet sige noget fornuftigt om, hvordan en kun ét år gammel lov virker? Findes der dokumentation for at loven ikke virker? Information er gået på jagt blandt en lang række af lovens kritikere for at finde svar på dét spørgsmål.Ubrugelige talIfølge formanden for Børns Vilkår, Peter Albæk, er der to store problemer med den nye lov.Dels er der mange tilfælde, hvor fædre tildeles fælles forældremyndighed med barnet, selvom han har begået vold mod moderen."Loven siger, at der skal tungtvejende hensyn til at ophæve den fælles forældremyndighed. Men de 'tungtvejende hensyn' er ikke defineret klart nok," siger han.Det andet store problem er de sager, hvor forældre ikke kan blive enige om, hvor deres barn skal gå i skole etc.Hverken Peter Albæk eller hans souschef Bente Boserup, har dog opgørelser af, hvor stort problemet er."Men vi får mange henvendelser om børn, der er kommet via i klemme via vores børnetelefon og rådgivning," siger Bente Boserup.Mødrehjælpen er også modstandere af den nye lov."Det er et uvæsen, at retten kan idømme fælles forældremyndighed. Vi har fået rigtigt mange henvendelser fra kvinder, der ikke kan samarbejde med deres fraskilte mænd. Men vi har ikke opgjort antallet," siger Inge Schmidt fra Mødrehjælpen.Heller ikke Dansk Kvindesamfund har statistik på området."Vi har jo ikke været inde og lavet en decideret undersøgelse," lyder det fra Karen Hallberg, forkvinde i Dansk Kvindesamfund, der snart udgiver et temahæfte med 16 personlige beretninger med ofre for den nye lov.Blandt modstanderne af den nye lov bliver der ofte henvist til, at krisecentrene får flere henvendelser. Men Landsorganisationen af kvindekrisecentre (LOKK) har ingen opgørelse på området: "Det er mit indtryk, at der er sket en stigning af voldelige fædre, der har fået forældremyndighed. Men vi ikke lavet nogen statistik på området," siger Lene Johannesson, konstitueret sekretariatsleder i LOKK.Vivian Jørgensen, familieretsadvokat og bestyrelsesformand for Invandrer Kvindecentret, der også er en ivrig fortaler for, at loven skal ændres, mener slet ikke, at det giver mening at efterspørge dokumentation for, om loven virker. Man kan nemlig ikke beskrive voldens omfang ved hjælp af statistikker, lyder argumentationen."Mange kvinder, der er ofre for hustruvold tør ikke gå til politiet - især blandt indvandrerkvinder. Der er også mange som er udsat for psykisk vold, og det bliver ikke registreret," siger hun.Evaluering i 2011Men hvad så med de relevante myndigheder på området? Hvad er deres erfaring med den nye lov? Familiestyrelsen, der administrerer loven, har ingen samlet dokumentation, men oplyser, at der ved lovens vedtagelse er sat midler af til at undersøge lovens virkninger, som Det Nationale Forskningscenter for Velfærd SFI sandsynligvis skal stå for. Resultatet af dette projekt vil foreligge i 2011. Samtidig er Familiestyrelsen ved at uarbejde en statistik, hvor man løbende vil kunne trække tal.Spørger man i Statsforvaltningen Hovedstaden, er der i perioden fra loven trådte i kraft 1. oktober 2007 og et år frem - til 1. oktober 2008 - afsluttet 4.764 sager om forældremyndighed. I samme periode blev der oversendt 1.190 sager til retterne - det svarer til 25 procent af sagerne.Statsforvaltningen har ikke ført mere detaljeret statistik, men vicedirektør i Statsforvaltningen Hovedstaden, Helle Haxgart, peger dog på, at der er kommet flere konfliktfyldte sager, fordi gamle forældremyndighedssager er blevet taget op. Til gengæld mener hun ikke, at de nye skilsmissesager efter loven trådte i kraft, er blevet mere konfliktfyldte.Hvordan er det så gået mede knap 1.200 sager, som er gået videre til domstolene?Ifølge Anja Cordes, der er formand for Danske Familieadvokater, er det ikke muligt at sige noget fornuftigt om, hvorvidt den nye lov virker, hvis man ser på de domstolens afgørelser."Det er alt for tidligt at udtale sig om en tendens på området," siger hun.Hun peger på, at der endnu ingen højesteretsdomme er omkring den ny lov og kun nogle få domme i landsretten, som peger i hver deres retning."Et centralt punkt i den nye lov er jo, hvordan begrebet 'tungtvejende grunde' bliver fortolket. Men det er alt for tidligt at udtale sig om den udvikling," siger Anja Cordes.Birgitte Holmberg Pedersen, retspræsident ved Helsingør Retskreds og medlem af Børnerådet, kan ikke se nogen grund til at ændre på loven på baggrund af den viden, der eksisterer på nuværende tidspunkt."Der har været nogle enkeltsager fremme i pressen med voldelige fædre, der har fået tildelt forældremyndigheden. Men her må der være tale om fejl - det har aldrig været meningen med loven. Og man skal altså ikke bygge lovgivning på enkeltsager," siger hun.Birgitte Holmberg Pedersen forklarer fejlen med, at Statsforvaltninger og domstole i disse år er ved at gennemgå store reformer.Masser af erfaringerDer findes altså ingen seriøs undersøgelse eller evaluering af, hvorvidt forældreansvarsloven virker efter hensigten.Men det får alligevel en af hovedkvinderne bag loven, Socialdemokraternes socialordfører, Mette Frederiksen, til at fastholde, at loven skal nu skal gennemgå et seriøst servicetjek."Når jeg siger, at jeg har fortrudt min iver for altid at ligestille de to forældre, bygger det på erfaringer, ikke blot på holdninger," slår hun fast.- Hvilke erfaringer tænker du på her?"Kvindekrisecentre, Børns Vilkår, Mødrehjælpen, forskellige advokater og henvendelser fra mødre og børn."Mette Frederiksen erkender dog, at der ikke findes præcise undersøgelser af, om loven virker."Vi har ikke er et dækkende billede af problemets omfang. Men det er også ligegyldigt, om der findes statistik på området - for om det er fem eller 5.000 børn, der skal have samvær med voldelige forældre, så må ikke en eneste falde igennem. Man skal være ærlig nok til at erkende, at der er huller i loven. Og jeg kan ikke vente på en evaluering, der ligger flere år frem i tiden," siger hun.Mette Frederiksen har dog ikke taget stilling til, præcis hvordan loven skal laves om. Hun nævner også den mulighed, at man måske kan nøjes med at ændre den måde, som der bliver vejledt i loven på.
