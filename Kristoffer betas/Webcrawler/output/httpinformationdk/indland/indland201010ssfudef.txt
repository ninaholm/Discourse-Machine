S og SF er ude af finanslov
De første to partier er allerede faldet fra i forhandlingerne om en aftale om næste års finanslov: S og SF siger, at regeringen ikke vil have en bred aftale


 Én enkelt time.
Så længe tog det Socialdemokraterne og SF, før de følte sig sat uden for døren under de videre forhandlinger om en samlet aftale om næste års finanslov.
- Man skal være meget underlig, hvis man ikke ender med den konklusion, siger Socialdemokraternes formand, Helle Thorning-Schmidt, efter at hun - sammen med SF's formand Villy Søvndal - forlod forhandlingerne hos finansminister Claus Hjort Frederiksen (V).
- Vi har meget forskellige vurderinger af, hvad der er behov for i dansk økonomi lige nu. Så uden at det blev sagt så tydeligt, så tror jeg, at vi har forstået budskabet, siger Helle Thorning-Schmidt.
Selv om Claus Hjort Frederiksen inden mødet med de to oppositionspartier forsikrede, at han går efter den bredest mulige finanslovaftale, så var det ikke en melding de to partiformænd tog helt alvorligt.
- Nu har vi været igennem det her ni år i træk. Vi har hvert år opfordret til, at vi lavede brede aftaler - og regeringen har omhyggeligt anvendt det snævrest mulige flertal sammen med Dansk Folkeparti. Det er jo ikke fordi, at der sidder dårlige forhandlere rundt om bordet, siger Villy Søvndal.
Både Socialdemokraterne og SF forventer dog, at VK-regeringen indkalder dem til møder om de planlagte reformer af blandt andet SU og førtidspensionen. To områder hvor begge partier står bag de eksisterende forlig.
Finansministeren forhandler senere mandag med Dansk Folkeparti, Liberal Alliance, Kristendemokraterne, De Radikale og Enhedslisten. Modsat de tidligere år har VK-regeringen ikke længere flertal sammen med Dansk Folkeparti, så Claus Hjort Frederiksen er nødt til også at få flere andre partier med på en samlet finanslovaftale.

