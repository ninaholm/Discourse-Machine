Begrænset effekt af yderligere forringelse af kontanthjælp
Effekten af at skære betydeligt i kontanthjælpen for at få folk over 30 år i arbejde er ifølge en ny rapport fra overvismændene ikke imponerende. Cepos tror dog stadig på en virkning af besparelserne
Kun nogle få tusinde kontanthjælpsmodtagere over 30 år ville komme i beskæftigelse, hvis deres kontanthjælp blev skåret med 30 procent, konstaterer overvismændene. Arkiv


 Hvis kontanthjælpsmodtagere over 30 år fik skåret 30 procent af deres månedlige ydelse, ville mellem 3.000 og 5.000 af dem finde et job. Hvorimod resten af de 150.000 bare ville få mindre at leve for, og den effekt imponerer ikke De Økonomiske Råd, de såkaldte vismænd.
»Der er tale om en relativt grov beregning, men den illustrerer, at potentialet for at hæve beskæftigelsen for de over 30-årige kontanthjælpsmodtagere er begrænset selv ved en betydelig ydelsesreduktion,« skriver vismændene i en ny rapport.
Vismændene har undersøgt effekten af den seneste kontanthjælpsreform, der sænkede kontanthjælpen for unge under 25 år med 20 procent og 45 procent for de 25-29-årige. En reform, som nok har øget antallet af beskæftigede i sidstnævnte aldersgruppe med mellem 0,5 og 0,8 procentpoint – hvilket svarer til mellem 1.600 og 2.600 personer – men som ikke vil få den samme effekt for de ældre kontanthjælpsmodtagere.
Det skyldes ifølge vismændene blandt andet, at en reduktion på 30 procent af kontanthjælpen naturligvis ikke rammer lige så hårdt som en reduktion på 45 procent. Desuden er der også »en mindre andel af aldersgruppen, der er jobparate«, skriver vismændene, som også nævner en tredje forskel mellem de to grupper: Hvordan vil personer i 50-års-alderen uden en erhvervskompetencegivende uddannelse reagere på kravet om, at de skal tage en uddannelse?
Vismændenes undersøgelse viser, at langt de fleste af de tidligere kontanthjælpsmodtagere under 30 år er begyndt på en uddannelse. Ud af de ni procentpoint af de 25-27 årige, som ikke længere er på kontanthjælp, er de seks procent startet på en uddannelse, og kun én procent er kommet i arbejde, mens halvanden procent nu er ’selvforsørgende uden en lønindkomst’. Enhedslistens arbejdsmarkedsordfører, Finn Sørensen, mener, vismændenes rapport bekræfter, at det er en myte, at flere kommer i arbejde ved at sænke ydelserne – her kontanthjælpen.
»Det viser tallene. Og det er interessant, at de netop kommer fra vismændene, som jo tror på den såkaldte udbudsteori. Den sætter de jo heller ikke spørgsmålstegn ved. Men de har været, hvad skal vi sige, så sobre og ærlige, at de har forholdt sig kritisk til tallene, og på den baggrund dokumenterer de, at både den tidligere og nuværende regering har overdrevet effekten,« siger Finn Sørensen, hvis parti som det eneste står uden for aftalen om kontanthjælpsreform fra 2013.
Beskæftigelsesminister Jørn Neergaard Larsens (V) foreslåede kontanthjælpsloft, der skal sætte en grænse for, hvor meget man samlet kan modtage i ydelser fra det offentlige, vurderes da også at give 650 ekstra fuldtidsstillinger.
Cepos: Det er det værd
Cheføkonom i tænketanken Cepos, Mads Lundby Hansen, mener imidlertid, at vismændenes rapport illustrerer behovet for netop at sænke kontanthjælpen for dem, der er over 30 år – og for at gå endnu videre, end beskæftigelsesministeren foreslår. Mads Lundby Hansen henviser samtidig til, at en undersøgelse fra Rockwool Fondens Forskningsenhed tidligere på året viste, at den danske kontanthjælp er højere end i Sverige, så enlige med børn og par med børn i Danmark har omkring 60 procent mere at gøre godt med.
»Det er rigtigt, at 3.000 til 5.000 ikke er mange ud af i alt 150.000 kontanthjælpsmodtagere. Men her er jeg faktisk mere optimistisk angående effekten. Jeg har svært ved at tro, at så mange kontanthjælpsmodtagere er så lidt jobparate. Der er ikke noget, som får mig til at konkludere, at det ikke hjælper noget at gennemføre en kontanthjælpsreform. Vismændene dokumenterer, at der vil være en effekt: Hvis man kan få mellem 3.000 og 5.000 i arbejde, så skal man gøre det,« siger cheføkonomen.
Overvismand Hans Jørgen Whitta-Jacobsen ønsker ikke at svare på, om det er det værd at få så få mennesker i arbejde.
»Sådan noget siger vi ikke. Vi siger ikke: Alt taget i betragtning er det et godt eller dårligt forslag. Det vil være for meget politik. Der er en fordelingsmæssig konsekvens af en sådan sænkning af kontanthjælpen, og hvad man kan kalde en effektivitetsmæssig konsekvens, som i høj grad er den højere beskæftigelse. De to ting kan siges at trække i hver sin retning, i hvert fald hvis du er bekymret for en ulige indkomstfordeling. Og hver gang der er et sådant spænd, så siger vi, at det i sidste instans er en politisk afvejning. Men vi kan bidrage med at kvantificere den afvejning: Hvis du er villig til at lave en gennemsnitlig beskæring af kontanthjælpen med 30 procent for de over 30-årige – og jobparate – kontanthjælpsmodtagere, så er beskæftigelsesgevinsten mellem 3.000 og 5.000. Så kan politikerne vurdere, om det så er prisen værd.«
– Men når I bruger udtrykket ’en begrænset effekt’, så er det vel et ladet ord?
»Ja, det har en vis valør. Det er jeg enig i. Men det er lidt i forhold til, hvad du ser det i forhold til. Det, vi strengt talt mener, er, at hvis man tror, at man kan flytte store dele af de i alt 150.000 kontanthjælpsmodtagere i beskæftigelse, så er 3.000 til 5.000 trods alt begrænset. Men det vil kun ramme de jobparate, eller 27.000, og så kan man måske sige, at det er en forholdsvis stor effekt. Så vi er ikke så meget for at sige, om det er stort eller småt, men i forhold til den samlede masse af kontanthjælpsmodtagere så flytter du altså ikke titusindvis af dem ind på arbejdsmarkedet. Så i den forstand er det begrænset, og det ord vil vi godt stå ved.«

