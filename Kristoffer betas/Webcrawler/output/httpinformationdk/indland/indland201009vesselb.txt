Vesselbo beskyldes for hykleri
Eyvind Vesselbo er under beskydning for sine kristiske udtalelser til svensk radio om VK-regeringens samarbejde med Dansk Folkeparti


 Venstres miljøordfører, Eyvind Vesselbo, advarede i forgårs i et svensk radioprogram Sveriges statsminister, Fredrik Reinfeldt, imod at samarbejde med Sverigedemokraterna. Vesselbo mener nemlig, at han og hans parti har dårlige erfaringer med regeringens samarbejde med Dansk Folkeparti (DF).  »Jeg synes, det er et problem, at udlændinge i Danmark hver morgen skal vågne op og høre, at de er et problem i Danmark. På en lang række områder er vi gået for langt. De (DF, red.) presser og presser, og vi er gået for langt i vores indrømmelser til dem,« sagde Eyvind Vesselbo i det svenske radioprogram.
Det undrer DF's socialordfører, Martin Henriksen. Han mener, at Vesselbo går ind for stramninger af udlændingepolitikken den ene dag, og kritiserer det eneste parti, som arbejder for stramningerne, den næste.
»Det er ikke mere end et par uger siden, at jeg var til et åbent debatmøde med Vesselbo. Her diskuterede vi udlændingepolitik, og jeg havde den klare opfattelse, at vi var enige om, at der er nogle områder på udlændingeområdet, der skal strammes op på,« siger Martin Henriksen og fortsætter:
»Vesselbo rummer så mange synspunkter på én gang, at han begynder at minde om Villy Søvndal.«
Ingen opbakning
Også hos oppositionen vækker kritikken af DF undren, fordi Vesselbo selv har valgt at være medlem af en regering, der baserer sig på DF's stemmer.
»Jeg synes, det er noget mærkeligt hykleri fra Eyvind Vesselbos side, når han hundredvis af gange har haft det fint med at trykke på knappen sammen med DF,« siger SF's integrationsordfører, Astrid Krag.
Socialdemokraternes politiske ordfører, Henrik Sass Larsen, henviser til, at regeringen har den mulighed at lave brede forlig med oppositionen frem for konstant at ty til DF.
»Man kunne gå tilbage til en tid før 2001. Dengang var det muligt at lave brede forlig. Nu er det bare blevet sædvane i Danmark, at man laver blokpolitik.«
Venstres politiske ordfører, Peter Christensen, gruppeformand Kristian Jensen og indenrigsminister Bertel Haarder har også taget afstand fra Vesselbos kritik.
Kristian Jensen udtalte f.eks. i går til Politiken, at netop DF er årsag til, at Venstre har kunnet gennemføre sin politik:
»Venstre har selv sagt, at vi ville have en strammere udlændingepolitik, og det har Dansk Folkeparti lagt stemmer til. De har også lagt stemmer til, at vi kunne sænke skatten på arbejde. Og de har lagt stemmer til, at vi kunne gennemføre arbejdsmarkedsreformer. Dansk Folkeparti har været hjælpsomme med at gennemføre Venstres politik, så jeg forstår slet ikke kritikken,« sagde Kristian Jensen.
Politisk brøler?
Martin Henriksen synes, det er positivt, at der umiddelbart ikke er nogen, som bakker Vesselbos udtalelse op:
»Jeg synes især, det er positivt, fordi Vesselbo før har prøvet at repræsentere de såkaldt 'anstændige borgerlige vælgere', som synes DF skal holdes uden for indflydelse. Set i det lys er der stadig lidt sund fornuft i baglandet, og det trænger vi også til at få bekræftet en gang imellem.«
Ifølge politisk kommentator Niels Krause-Kjær er det også helt åbenbart, hvorfor der ingen af Vesselbos partifæller bakker ham op.
»Det vil være en politisk dum idé, for så kræver det også, at man undskylder for noget af den lovgivning, man har lavet og argumenteret for de sidste otte år,« siger Niels Krause-Kjær.
Han pointerer, at det ikke er første gang, Vesselbo »træder ud på planken« med nogle kontroversielle udtalelser og høster kritik derfor. Forskellen er, at det ikke virker helt planlagt denne gang: »Selv om man er en erfaren politiker som Vesselbo er, kan man godt komme til at sige noget til en svensk journalist i én sammenhæng, som så betyder noget andet i en dansk sammenhæng. Det har ikke været muligt at få en kommentar fra Eyvind Vesselbo.

