Enigt udvalg giver klimaministeren næse i solcellesag
Folketingets klima- og energiudvalg besluttede i går i enighed at give Martin Lidegaard en næse i den såkaldte solcellesag


 
	Folketingets klima- og energiudvalg har i enighed vedtaget at give klima- og energiminister Martin Lidegaard (R) en næse i solcellesagen.

	Det siger Enhedslistens gruppeformand og energiordfører, Per Clausen, efter gårsdagens åbne samråd med ministeren.

	»Der er tale om, at Folketinget er blevet dårligt informeret eller slet ikke informeret om en alvorlig sag. Det er yderst utilfredsstillende, og det har vi vedtaget i enighed i udvalget her i dag,« siger Per Clausen.

	Det springende punkt har været, om Martin Lidegaard bevidst vildledte Folketinget. Det ville i givet fald formentlig have kostet ham ministerposten.

	Men ifølge Per Clausen har Martin Lidegaard ikke med vilje holdt Folketinget uvidende om problemer med solcelleloven.

	»Det, der er sket, er, at ministeriet helt klart har informeret Folketinget utilstrækkeligt. Der er informationer, som vi skulle have fået, men som vi ikke fik. Men vi har intet belæg for at sige, at der er tale om bevidst misinformation af Folketinget. Der er tale om fejl, om procedurefejl, og at ministeren har fejlvurderet situationen og ikke har opfattet det som en tilstrækkelig alvorlig sag, og det kritiserer vi,« siger Per Clausen.

	Han fastslår, at Martin Lidegaard har beklaget sagen og forsikret, at det ikke vil ske igen.

	»Dermed er sagen slut for vores vedkommende,« siger Per Clausen.

	Ingen ekstraregning

	Af et notat fra Energi- og Klimaministeriet fremgår det, at det vil koste mellem 430 og 850 millioner kroner over 10 år at lukke hullet i solcelleloven. Klima- og energiminister Martin Lidegaard (R) fastslår imidlertid, at der ikke kommer en ekstra regning til danskerne som følge af hullet. Der er nemlig allerede afsat penge til udbygningen af solceller, og en mindre del af de penge går nu til at lukke hullet.

	»Der er ikke tale om, at der bliver sendt en ekstraregning til danskerne. Der er allerede afsat penge til at udbygge solceller til 800 megawatt frem til 2020,« siger Martin Lidegaard.

	Han erkender, at en del af pengene til solcelleudbygningen nu vil blive brugt på en anden måde end planlagt. Derfor kan bevillingen til solceller udløbe hurtigere end ventet:

	»Der er selvfølgelig en risiko for, at vi når loftet tidligere end forventet. Og så må vi til den tid vurdere, om vi vil betale for at få flere solceller end de 800 megawatt,« siger han.

	Hullet kan ifølge Venstres energiordfører, Lars Chr. Lilleholt, komme til at koste op mod 14 milliarder kroner, men klimaminister Martin Lidegaard (R) afviser blankt Venstres tal.

	Han understreger samtidig, at der er taget skridt til at sikre, at problemet ikke kan opstå igen.

	Ritzau

