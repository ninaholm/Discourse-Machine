Hjort: Globaliseringsforliget er opsagt
Efter forhandlings-sammenbrud betragter finansministeren forliget om globaliseringspuljen som 'reelt opsagt'. Milliarder til universiteter og forskning er i farezonen. Det samme er hele velfærdsforliget


 Det brede globaliseringsforlig, der hvert år sikrer milliarder til universiteter, forskning og uddannelsesinstitutioner er »reelt opsagt«. Så dramatisk lyder meldingen fra finansminister Claus Hjort Frederiksen (V), efter  forhandlingerne om dette års globaliseringspulje i går brød endeligt sammen.
»Det er svært at se det på anden måde. Jeg betragter de meget bombastiske meldinger, som de radikale og socialdemokraterne er kommet med, som at de ikke ønsker at deltage videre,« siger Claus Hjort Frederiksen.
Han erklærer sig nu klar til at udmønte pengene fra globaliseringspuljen uden om forligskredsen - og det vil reelt sige med Dansk Folkeparti alene.
»Det er min grundindstilling. Vi skylder universiteter, professionshøjskoler, innovationsmiljøer og andre at sikre en udmøntning af de her penge, som de er dybt afhængige af,« siger finansministeren, der »vil vende tilbage til hvordan, senere«.
Den dramatiske udvikling sker, efter at globaliseringsforhandlingerne i aftes strandede på regeringens forslag om at fratage børnefamilier børnepengene, hvis deres 15-17-årige ikke er i uddannelse eller job.
SR-krav afgørende
Regeringen havde i første omgang forslaget med til forhandlingen om globaliseringsmidlerne - men tilbød at pille det ud af den samlede pakke og vedtage det separat med Dansk Folkeparti i stedet. Noget lignende gjorde man med forslaget om nedsættelse af den kriminelle lavalder i forhandlingerne om satspuljen.
Men S og R ville have Claus Hjort til at give håndslag på, at forslaget ikke ville blive fremsat overhovedet - heller ikke udenom globaliseringspulje-regi, forklarer de radikales finansordfører Morten Østergaard.
»Det er regeringen selv, der havde forslaget med til forhandlingerne - og det har vi fået forhandlet ud. Så kan vi jo ikke leve med, at man bare vedtager det med Dansk Folkeparti uden om os,« siger han.
Han henviser til, at et klart formål med globaliseringspuljen er at få flere unge i uddannelse og at få brudt den negative sociale arv.
»Vores vurdering er, at forslaget vil trække i den helt modsatte retning og have en enorm social slagside i det her. Og vi kan ikke leve med, at regeringen modarbejder vores forlig på en anden måde,« siger han.
Dét betragter Claus Hjort Frederiksen som et forsøg på at bruge forliget til at 'shanghaie' hele regeringens politik.
»Skal man så i fremtiden, når man indgår forlig, love, at man ikke må fremme sin egen politik i nogen anden sammenhæng? Det er helt uhørt,« siger han.
Velfærdsforliget truet
Milliarderne i globaliseringsforliget stammer fra velfærdsforliget, der hævede efterløns- og pensionsalderen fra 2019 og desuden gennemførte en række stramninger på bl.a. uddannelses- og beskæftigelsesområdet. Morten Østergaard understreger, at de to politiske aftaler hænger uløseligt sammen,
»Midlerne er forligsbelagte. Claus Hjort Frederiksen kan ikke udmønte globaliseringsmidlerne uden at bryde velfærdsaftalen.«
- Så hvis regeringen betragter forliget om globaliserings-puljen som opsagt, så er det reelt hele velfærdsforliget, der er brudt sammen?
»Det vil jeg ikke spekulere i. Jeg har svært ved at forestille mig, at Claus Hjort vil opsige et af de meget få brede forlig, som regeringen har fået igennem, alene for at tage penge fra fattige børnefamilier«.


