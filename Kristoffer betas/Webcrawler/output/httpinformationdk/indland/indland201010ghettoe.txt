Ghettoer kan vendes til en fordel
De 29 ghettoområder i Danmark rummer ikke bare problemer, men også store muligheder. Speciale i urbant design peger på, at den århusianske ghetto Rosenhøj kan være med til at løse byens udfordringer med at få bygget flere billige boliger og skabe bæredygtig vækst
Den århusianske ghetto Rosenhøj mangler store og attraktive boliger. Når beboerne stifter familie eller får flere penge mellem hænderne, må de derfor oftest se sig om efter en bolig   i et andet kvarter.


 28-årige Linh Chieu Tran kender ghettoerne i Århus indefra. Hans familie kom til Danmark som bådflygtninge fra Vietnam i 1990, og sammen med sin mor og syv søskende har han både boet og kommet i flere af ghettoerne omkring Århus. Da han skulle skrive speciale som ingeniør i urbant design på Ålborg Universitet, var det derfor oplagt at kaste sig over de aktuelle planer om at renovere området ghetto-området Rosenhøj syd for Århus.
Rosenhøj indgår i kommunens helhedsplan for Viby Syd, og Linh Chieu Tran mener, at området rummer gode muligheder for at løse Århus' ønske om at skabe flere arbejdspladser og boliger kombineret med en bæredygtig byudvikling. Århus Kommune vil gerne skabe 50.000 nye boliger, og ifølge Linh Chieu Tran kan det ikke betale sig at bygge dem på bar mark. Det mest miljørigtige og økonomiske er at bygge tæt med blandede typer af bygninger indenfor den eksisterende bystruktur.
»Ghettoområder er ofte er kendetegnet af, at der er meget plads, hvis Rosenhøj var bebygget med samme tæthed som Østerbro, så ville der være fem gange så meget bygningsareal i området. Derfor er det optimalt sted at bygge og fortynde den meget ensformige type af boliger i området med f.eks. større lejligheder eller rækkehuse,« siger Linh Chieu Tran.
En af de vigtigste årsager til, at ghettoområderne er befolket af mange lavtuddannede og arbejdsløse er ifølge Linh Chieu Tran, at der ikke er flere store og attraktive  boliger. Når folk fra Rosenhøj stifter familie eller får flere penge mellem hænderne, må de derfor oftest se sig om efter en bolig i et andet kvarter.
Infrastruktur
Århus' nye letbane skal efter planen stoppe i Rosenhøj, der ligger som lomme i et stort industriområde. Hurtig offentlig transport vil skabe mere liv og flere forretningsmuligheder i kvarteret, som kan være med til bryde den isolation og manglende interaktion, som hersker i Rosenhøj i dag, mener Linh Chieu Tran: »Der er kun en vej ud og ind til Rosenhøj, og det betyder, at der mangler interaktion med omgivelserne. Ligesom mange andre ghettoer er området designet som soveby, hvor det eneste formål med at komme der er, at man kan tage hjem og sove efter en dags arbejde.«
Men mange beboere har ikke noget arbejde, og der er heller ikke meget andet at give sig til i området, forklarer Linh Chieu Tran, der opfordrer til at der tænkes nyt også i forhold til organiseringen i boligområder som Rosenhøj.
»I dag er der ansat folk til at holde de grønne områder, men hvorfor ikke udstykke en del af dem til nyttehaver, så beboerne får nogle steder at være og møde hinanden. Det giver bedre trivsel og større ansvarsfølelse. Derudover kan det være med til at øge trygheden i området, fordi flere beboere vil bruge udearealerne, og det kan skabe et naturligt opsyn i området,« mener Linh Chieu Tran og tilføjer, at besparelsen på drifts- og vedligeholdelse vil kunne bruges til at gøre andre fællesarealer mere attraktive.
Fokus på børn og unge
Mange ghetto-områder er kendetegnet af et stort antal børn og unge. I Rosenhøj er 40 procent af beboerne under 18 år, men området er ikke indrettet på børn og unges betingelser.
»Der er utroligt meget  asfalt, fordi de fleste udendørsarealer er beregnet på biltrafik. Derfor må børnene lære at cykle på parkeringspladser og fortove. Fællesarealerne består enten af store græsarealer uden egentligt formål eller legepladser, der kun appellerer til de yngste børn,« siger Linh Chieu Tran.
Da man i 2001 ville anlægge en kombineret sports- og legeplads til unge i Viby Syd, ville ingen af de tre boligforeninger i området i starten have banen placeret i deres område af frygt for larm og ballade fra de unge. Sportspladsen blev trods beboerprotester placeret i Rosen- høj og i dag benyttes den  flittigt af kvarterets unge, og der er ikke som frygtet opstået hærværk og uro om pladsen, fortæller Linh Chieu Tran.
I stedet for at se de mange børn og unge i ghetto-områderne som et problem, burde de inddrages som en ressource og tages med på råd, når området skal byfornyes, mener Linh Chieu Tran: »Børnene giver området liv og skaber tryghed - i modsætning til mediernes billede af ghettoen. Derfor skal fornyelsen af ghettoområder have et centralt fokus på børns og unges rolle - både som en vigtig brugergruppe i området og et omdrejningspunkt for hele bebyggelsen.«
Linh Chieu Tran mener desuden, der bør laves flere støttemuligheder for familierne i form af f.eks. et beboer- eller sundhedshus.
»Det er en kendsgerning, at grupper som er socioøkonomisk dårligt stillet har en højere risikofaktor i forhold til at få livsstilssygdomme. En målrettet forebyggende sundhedsindsats i området er derfor oplagt pga. beboernes profil.
Beboerne har længe ønsket et beboerhus til sociale formål, hvis man kan bruge det samme bygningsfaci- litetter til også at tilbyde  rådgivning mht. sundhed, jobs, uddannelse, så vil det være en endnu bedre investering,« siger Linh Chieu Tran.
For sektorinddelt
Nye tiltag i ghettoen lider dog ofte under mangel på penge og koordination, derfor ender de ofte som lappeløsninger, mener Linh Chieu Tran: »Mange mennesker vil jo gerne se mulighederne i de her boligområder, men de forskellige tiltag i området er ofte meget lidt sammenhængende.«
Regionerne tager sig af sundheden, en forvaltning tager sig skoler og daginstitutioner, en anden af  infrastrukturen og en tredje af beskæftigelsesindsatsen.
»Men tingene hænger sammen, derfor er det også interessant, hvad der kommer ud af Århus Kommunes helhedsplan,« mener Linh Chieu Tran, der på baggrund af sit speciale er i fuld gang med at søge mulige samarbejdspartnere til den arkitektkonkurrence, som Århus Kommune har udskrevet i forbindelse med byfornyelsen af Viby Syd.


