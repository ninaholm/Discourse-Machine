Tvindsvindel er topstyret
Vestre Landsret har idømt den tidligere Tvind-talsmand Poul Jørgensen ubetinget fængsel i to år og seks måneder. Poul Jørgensen er ikke alene om Tvind-forbrydelser, fastslår landsretten. Og det bestyrker anklagemyndighedens sag mod bl.a. Amdi Petersen


 Der er alligevel noget at komme efter hos Tvind, fastslog Vestre Landsret med en dom tirsdag på ubetinget fængsel på to år og seks måneder til den tidligere talsmand Poul Jørgensen. 
Mens byretten i 2006 pure frikendte Poul Jørgensen sammen med blandt andre Tvind-stifteren Mogens Amdi Petersen for tiltalen om skattesvig og underslæb, så fastslog landsretten, at den tidligere talsmand har begået ulovligheder i forbindelse med pengeoverførsler fra Tvinds humanitære fond til Tvinds almindelige aktiviteter.
Kun Poul Jørgensens personlige skyld er bedømt, men anklagemyndigheden procederede på, at Poul Jørgensen har handlet i forening med Amdi Petersen og fire andre Tvind-topfolk, som skjuler sig i udlandet.
Anklagemyndigheden havde krævet mindst tre års ubetinget fængsel til Poul Jørgensen.
Bestyrker anklageren
Vestre Landsrets dom over Poul Jørgensen bestyrker anklagemyndighedens sag mod Mogens Amdi Petersen og fire andre Tvind-topfolk, som holder sig skjult i udlandet for retsforfølgelse. 
Landsretten fastslår i dommen, at Poul Jørgensen har været én blandt flere bag adskillige tilfælde af groft skattesvig og underslæb i årene 1990-1995 i forbindelse med pengeoverførsler mellem Tvinds humanitære fond og forskellige kommercielle projekter under Tvinds almindelige forretninger.
Landsretten fastslår også, at en kreds af topfolk fuskede med de skattebegunstigede fondsmidler uden at have formel beslutningskompetence som bestyrelsesmedlemmer. Det er et andet af anklagemyndighedens hovedpunkter i ankesagen.
Landsretten fandt det bevist, at tiltalte tilhørte en kreds af personer inden for den såkaldte lærergruppe, der kunne træffe beslutning om anvendelse af Fondens midler uden hensyn til, om de besad formel kompetence i Fonden.
Uden at nævne Amdi ved navn bekræfter landsretten med dommen anklagemyndighedens påstand om, at Tvind har været topstyret. En påstand, som byretten ellers for to år siden afviste, at anklagemyndigheden havde bevis for, og som Tvinds advokater også hele tiden har affærdiget.
Poul Jørgensen har blandt andet forfalsket dokumenter ved at tilbagedatere dem og givet skattemyndighederne direkte løgnagtige oplysninger. Det er sket i et svindelnummer, så penge fra den skattebegunstigede velgørende fond er gået til Tvinds almindelige forretninger i modstrid med de formålsparagraffer om forskning og miljøfremme, som fonden har haft skattefrihed for. Penge fra fonden er blandt andet gået til at dække likviditetsbehov i Tvinds kommercielle selskaber, deriblandt til købet af en 40 millioner kroner dyr rigmandslejlighed på Fischer Island i Miami.
 Landsretten affærdigede flere forklaringer fra Poul Jørgensen og hans advokater om pengetransaktionerne som direkte løgn. ritzau


