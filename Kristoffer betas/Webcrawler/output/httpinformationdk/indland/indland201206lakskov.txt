Laksko ved Loppen
Christiania må erkende, at der er problemer, men de skal løses politisk, lød det i går fra politikere på besøg på Fristaden
I hælene på Pia Kjærsgaard og resten af Folketingets Retsudvalg, politi og livvagter, de store morgenaviser og tv-stationer var Information i går på Christiania for at finde ud af, hvad politikerne mener, at Fristadens opgave bliver, nu hvor den overtager sig selv. Pia Kjærsgaard syntes, det var ’interessant’ at se Christiania, men hun har nu ikke planlagt at dukke op igen foreløbig.


 I nypudsede laksko traver to fødder gennem gruset foran Loppen på Christiania. Skoene tilhører Karsten Lauritzen, som repræsenterer Venstre i Folketingets Retsudvalg, og de matcher det nålestribede jakkesæt og den glatte skjorte.
Fra 1. juli overgår Christiania til christianitterne, og blandt andet derfor har udvalget inviteret sig selv på studietur til Staden for at drøfte kriminalitet og samarbejde.
»Overtagelsen er en god ting, for den betyder en normalisering af området,« siger Karsten Lauritzen. »Christiania kan ikke gøre meget selv, men jeg savner, at christianitterne anerkender, at rockere og indvandrerbanders store magt på og omkring Christiania er et fælles problem.«
Da Pia Kjærsgaard iført blå solbriller og rød dynejakke ankommer, rettes kameraer og mikrofoner mod hende. »Hej, jeg hedder Pia Kjærsgaard,« siger hun og rækker hånden frem til alle, der vil tage den. Hun er flankeret af en livvagt og en ubarberet Peter Skaarup.
»Vi kan ikke bede christianitterne om at løse nogen opgaver, men vi kan anbefale dem at stoppe de kriminelle elementer og opfordre til, at politiet bliver mere aktivt herinde,« siger han. Nogle meter fra ham står en håndfuld kampklædte betjente. Ingen af dem ved, hvor meget politi der er på arbejde, men i hvert fald er mere end fem salatfade og et af politiets nye enorme brand- og rydningskøretøjer i området. Pusher Streets boder er lukket, og lugten af hash er svær at spore.
Retsudvalgets formand, Karina Lorentzen (SF), mener, at politikerne må blive bedre til at ’sørge for’, at politiet tager hånd om problemerne.
»Så længe kræfterne kommer udefra, kan vi ikke bede Christiania lege politi – heller ikke selv om de overtager sig selv. Men med den nye strategi går politiet mere efter bagmændene og opprioriterer indsatsen uden for Christiania,« siger hun og pointerer, at man er nødt til at give strategien noget tid. Hvor meget ved hun ikke.
Til tv bliver en christianit interviewet, og som en dråbe i en vandpyt danner hun tre ringe: Først politikere, der leder efter kameraer at smile til, så journalister, der leder efter politikere at tale med, og yderst christianitter.
»Politikerne må erkende, at der er et reelt problem i Danmark, og de er nødt til at overveje en legalisering,« siger christianitten, inden de folkevalgte siger farvel og bevæger sig mod Bådsmandsstræde og Christianias Naboer, som har inviteret til et møde. Naboen Julius Lund siger, at han er glad for politikernes interesse, men at de må forstå, at hashhandlen er et politisk problem, og at de ikke kan tørre ansvaret af på politiet.
»Christianitterne er magtesløse. De er bange for, hvad der skal ske med deres dejlige område, som er inficeret af en kræftbyld: de kriminelle organisationer. Det er forståeligt, at de fleste fornægter, og det er ikke særlig gavnligt, men ansvaret er stadig politikernes,« siger han.
Både Skaarup og Lauritzen vil kalde justitsminister Morten Bødskov (S) i samråd om problemerne.
»Ministeren skal sætte sig i spidsen for et bredt arbejde i Folketinget og samle Fonden Fristaden Christiania, politiet, Københavns Kommune og Folketingets politikere for at sikre, at enhver borger kan bevæge sig frit rundt uden at føle sig truet,« siger Karsten Lauritzen.

