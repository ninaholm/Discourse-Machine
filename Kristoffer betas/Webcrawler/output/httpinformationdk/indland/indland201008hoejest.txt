Højesteret høres om dørlukning i afghanersag
Procesbevillingsnævnet tillader, at spørgsmålet om dørlukning under afhøringen af den danske tolk fra Afghanistan indbringes for Højesteret. Dermed underkendes Forsvarsministeriets argumentation


 Information fik i går af Procesbevillingsnævnet tilladelse til at få Højesterets vurdering af, om dørene skal lukkes for pressen, når den danske tolk fra Afghanistan skal afhøres om sine oplevelser tilbage i foråret 2002. Tilladelsen gælder også for to journalister fra Ritzau og Politiken.
Nævnets afgørelse underkender den argumentation, som Kammeradvokaten på Forsvarsministeriets vegne tidligere har fremført, nemlig at dørlukning i denne sag hverken havde principiel karakter eller væsentlig samfundsmæssig rækkevidde.
Da Forsvarsministeriet 'kun' vil have dørlukning under afhøring af i alt tre vidner (tolken samt to andre danske soldater) og under fremlæggelse af et enkelt dokument, nemlig auditørrapporten om tolken, har Kammeradvokaten ment, at mediernes mulighed for at dække sagen ikke ville blive forringet.
Påståede fejl
Om Højesteret vil erklære sig enig i Informations argumentation - nemlig at en dørlukning »vil få konsekvenser for mediernes mulighed for at dække andre, fremtidige sager vedrørende offentlige myndigheders påståede fejl« - må fremtiden vise.
Retssagen er anlagt mod den danske stat af afghaneren Ghousouallah Tarin, der i marts 2002 blev tilbageholdt af danske soldater og siden overleveret til det amerikansk drevne afhøringscenter på Kandahar-basen. Her blev Tarin ifølge egne oplysninger mishandlet, og derfor søger han nu en symbolsk erstatning fra den danske stat på 50.000 kr.
Tolken, der er kendt som MG, var i januar-februar 2002 udlånt i tre uger til forhørscentret, og det er hans oplevelser herfra, som han skal fortælle om som vidne.
Som Information tidligere har beskrevet, frygter tolken så meget for sin sikkerhed, at han tidligere har bedt om at lov til at bære maske, også selv om han afhøres for lukkede døre.


