SF: Euro-trussel virkede
Først efter at SF havde truet med at droppe støtten til euro-forhandlinger, blødte regeringen op, lyder det nu fra finansordfører Ole Sohn. Han undsiger dermed Foghs udlægning af den seneste uges magtkamp


 Ordkrigen om bankpakkeforhandlingerne fortsætter ufortrødent, efter at SF i går blev inviteret inden for. 
For mens regeringen mener, at den har belønnet SF for at trække truslen om at blokere for en fortsat dialog om euro-forbeholdet tilbage, så er man i SF af en ganske anden opfattelse: Truslen har tværtimod virket, bedyrer SF's finansordfører, Ole Sohn.
"Man kan bare lade virkeligheden råde. Det var først, da vi meddelte konsekvenserne af at holde os uden for forhandlingerne om bankpakke II, at vi hørte fra regeringen," siger han.
Dermed går Ole Sohn i rette med statsminister Anders Fogh Rasmussens (V) udlægning af forløbet. Ifølge statsministeren var det SF-formanden, der først gav sig i magtkampen og trak truslen tilbage:
"Efter Villy Søvndals nye melding, er det regeringens opfattelse, at SF bør indkaldes til forhandlinger om kreditpakken," sagde Fogh søndag.
Ole Sohn vil ikke gå nærmere ind i, hvem der tog kontakt hvornår, men ifølge Informations oplysninger har Økonomi- og Erhvervsminister Lene Espersen personligt henvendt sig til SF-toppen i weekenden. Henvendelsen kom altså få dage efter, at SF-formanden torsdag truede med, at forudsætninger for flere forhandlinger om et eventuelt ja til euroen var, at SF blev inviteret med til forhandlingerne om en ny bankpakke.
Ole Sohn påpeger, at SF allerede i forhandlingerne om den første bankpakke forgæves forsøgte at komme med:
"Vi er landets fjerdestørste parti, og hvis ikke regeringen mener, at vi er kapable til at diskutere økonomisk politik med, hvordan kan vi så være kvalificerede til at drøfte finanspolitik i form af euroen? Det var årsagen til, at vi koblede de to ting. Og det var vores udmelding, der satte skub på regeringen - før havde de ikke reageret på en eneste af vores henvendelser," siger finansordføreren, som med egne ord har det 'underligt med at skulle bruge den form for pression'.
Hvorvidt SF vil være at finde som medunderskriver på bankpakke II, vil sandsynligvis vise sig i løbet af en uges tid, hvor pakken forventes på plads.


