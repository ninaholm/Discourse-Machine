Oppositionen og socialrådgivere kræver loft over børnesager
Hver sagsbehandler har i gennemsnit ansvar for 60 sager om udsatte børn og unge, viser ny undersøgelse. Det får oppositionen og Dansk Socialrådgiverforening til at kræve et loft for antallet af sager pr. medarbejder, men indenrigs- og socialminister Karen Ellemann afviser


 Der ligger i gennemsnit 60 sager om udsatte børn og unge på hver af de kommunale sagsbehandlernes skriveborde. Det viser en ny undersøgelse, som Ankestyrelsen har udarbejdet. Undersøgelsen viser også, at der er store forskelle på antallet af sager pr. medarbejder fra kommune til kommune. Flest børn pr. sagsbehandler er der i Svendborg, mens de københavnske socialrådgivere har den bedste normering.
Der er stor forskel på, hvor tunge sagerne er, men socialrådgiverne selv anbefaler maksimalt 30-45 børnesager pr. rådgiver. 
Jo flere sager, jo ringere bliver kvaliteten nemlig, siger Betinna Post, formand i Dansk Socialrådgiverforening:
"Det er logik for småbørn, at der er en sammenhæng mellem antallet af sager hos den enkelte socialrådgiver og kvaliteten i sagsbehandlingen," siger hun og efterlyser, at der indføres et decideret loft over antallet af sager.
"Politikerne har mulighed for at sige, at hver socialrådgiver ikke må have ansvar for mere end 45 børnesager. Så bliver der tid til at lave godt socialarbejde i hver enkelt sag," siger Betinna Post.
S og SF vil lovgive
I omtrent hver anden kommune opererer man allerede med et loft, men Ankestyrelsens undersøgelse viser, at loftet ofte overskrides. Det understreger behovet for at sætte en landsdækkende grænse for, hvor mange udsatte børn, der kan håndteres af en enkelt sagsbehandler, mener socialrådgiverne. 
Forslaget bakkes op af SF's socialordfører, Özlem Cekic, der meget gerne ser, at både børn og sagsbehandlere sikres juridisk:
"Vi vil rigtig gerne lovgivningsmæssigt sikre, at der er et maksimum for antallet børnesager. Når vi taler om børnesager, drejer det sig om meget, meget afgørende beslutninger, der kommer til at påvirke barnet resten af livet," siger hun.
Også Socialdemokraternes socialordfører, Mette Frederiksen, er villig til at indføre et loft: 
"Lige netop, når det drejer sig om børnesager, er vi parate til at indføre et loft," siger hun.
Indenrigs- og socialminister, Karen Ellemann, er imidertid ikke meget for at lovgive på området:
"Den enkelte sagsbehandler skal have tid nok til at behandle sagerne. Men jeg synes ikke, det er fornuftigt at fastsætte et loft for, hvor mange sager en medarbejder kan have. Der er meget stor forskel på, hvor meget arbejde, der ligger i en sag, derfor er det alt for ensidigt at fokusere på antallet af sager.," siger hun.


