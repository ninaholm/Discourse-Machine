S-rokade giver comeback til Frank Jensen og Sass Larsen
Socialdemokraterne rokerer i toppen af partiet, i folketingsgruppen og får ny EU-spidskandidat


 Københavns overborgmester, Frank Jensen (S), står til et overraskende comeback til landspolitik, ligesom Socialdemokraternes tidligere politiske ordfører Henrik Sass Larsen vender tilbage til forreste linje på Christiansborg.
Information erfarer, at Socialdemokraternes to næstformænd, forsvarsminister Nick Hækkerup og Europaminister Nicolai Wammen, i dag på et hovedbestyrelsesmøde vil meddele, at de ikke genopstiller til posterne på den kommende partikongres.
I stedet er Frank Jensen og Socialdemokraternes gruppeformand, Mogens Jensen, udset til at efterfølge dem som partiets nye næstformænd.
Rokaden betyder samtidig, Henrik Sass Larsen – der stod til at blive finansminister i regeringen indtil sin manglende sikkerhedsgodkendelse – bliver ny gruppeformand i stedet for netop Mogens Jensen.
Næstformandsskiftet kommer, efter at en række socialdemokratiske borgmestre har efterlyst en næstformand fra egne rækker.
Borgmestrene henviser til, at Socialdemokraternes love foreskriver, at det kun er den ene af de to næstformænd, som må være medlem af Folketinget.
Og da den tidligere Aarhus-borgmester Nicolai Wammen siden folketingsvalget har kunnet skrive MF og minister på visitkortet – ligesom Nick Hækkerup – går regnestykket ikke længere op.Hovedbestyrelsen har foreløbig dispenseret fra næstformandsreglen. Men senest til september, når Socialdemokraternes kongres skal vælge ny partiledelse, skal der findes en varig løsning. Enten måtte lovene ændres, eller også måtte én af de to næstformænd trække sig. Og det kunne blive lettere sagt end gjort.
Sammen med beskæftigelsesminister Mette Frederiksen kandiderer Nicolai Wammen og Nick Hækkerup nemlig begge til at efterfølge Helle Thorning-Schmidt, den dag hun stopper som partiformand.
Derfor har Socialdemokraterne – også set i lyset af den nylige kamp om næstformandsposten i SF – ønsket at undgå, at kampen om posten skulle udvikle sig til det første personopgør i Helle Thorning-Schmidts formandstid.
Næstformandsvalgene i Socialdemokratiet har ofte været et opgør pr. stedfortræder mellem Nyrup- og Aukenfløjen.
De to nye næstformænd tilgodeser da også de gamle Auken- og Nyrup-fløje eller henholdsvis venstre- og højrefløjen i Socialdemokratiet.
Mogens Jensen støttede således Helle Thorning-Schmidt i formandsvalget i 2005 med Frank Jensen. Efter at have tabt formandsvalget besluttede Frank Jensen at forlade politik – for fire senere, i 2009, at stille op som overborgmesterkandidat i København. Efterfølgende har Helle Thorning-Schmidt og Frank Jensen klinket skårene fra formandopgøret.
Som en del af rokaden står Socialdemokraternes udenrigsordfører, Jeppe Kofod, samtidig til at blive partiets nye spidskandidat ved valget til Europa-Parlamentet næste gang. Det har ikke været muligt at få en kommentar fra nogen af de implicerede.

