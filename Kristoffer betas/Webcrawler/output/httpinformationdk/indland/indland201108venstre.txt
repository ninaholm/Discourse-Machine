Venstres politiske ordfører: Vi vil ikke nedlægge regionerne
Selv om statsministeren synes parat til at afskaffe regionerne, skaber spørgsmålet intern uro i Venstre. En række prominente medlemmer af folketinget erklærer sig nu lodret uenige. 'Vi hopper ikke med på afskaffe-vognen,' lyder det fra partiets egen politiske ordfører, Ellen Thrane Nørby


Venstres politiske ordfører og flere andre folketingsmedlemmer taler nu højlydt imod at nedlægge regionerne. Det til trods for forlydender om, at nedlæggelsen af regionerne skulle være hovednummeret på Venstres sommergruppemøde, hvor Lars Løkke Rasmussen fredag angiveligt vil »give regionerne dødsstødet.«Tilsyneladende er statsministerens opsigtsvækkende budskab ikke klappet af med resten af folketingsgruppen.I hvert fald afviser politisk ordfører Ellen Thrane Nørby, at Venstre går ind for at nedlægge regionerne.»Vi er åbne over for at tage debatten om, hvorvidt strukturen kan være anderledes, men udgangspunktet er patienterne, og vi tillader os ikke at hoppe med på hverken bevare- eller nedlæggevognen,« siger hun og henviser desuden til dårlige erfaringer fra Norge.»Hvis man kigger mod Norge, der i år 2000 nedlagde det, som svarer til de danske regioner, så er administrationen jo blevet dyrere, og det har ikke påviseligt skabt et bedre sundhedsvæsen. Vi tror ikke, der findes en snuptagsløsning, der løser alle problemer på et øjeblik,« siger Ellen Trane Nørby.Hun bekræfter, at Venstre i weekenden vil tage hul på debatten, men ifølge hende og flere, som Information har talt med, er der delte meninger om emnet i folketingsgruppen.»Vi har slet ikke haft mulighed for at tage debatten, og den starter vi nu på sommergruppemødet. Der har altid været mange forskellige holdninger til regionerne i partiet.«Uden Holbergs stemmeVenstres Britta Schall Holberg er noget forundret over statsministerens udmelding. Ifølge hende løfter regionerne i dag deres opgave til fuld tilfredshed, og hun opfatter derfor meldingen som »meget mærkelig«. Det bliver ikke med hendes stemmer, at statsministeren får afskaffet regionerne, slår hun fast:»Jeg har meddelt Venstres gruppe, at jeg under ingen omstændigheder stemmer for nedlæggelse af regionerne.«Kilder i Venstres gruppe mener, at det er Lars Løkke Rasmussen selv, som har fortalt både Berlingske og Jyllands-Posten om planerne.Men ifølge Schall Holberg er det problematisk at meldingen om at nedlægge regionerne, kommer uden svar på, hvad der skal erstatte dem.»Det er dybt bekymrende, at man truer med nedlæggelse uden overhovedet at vide, hvad man vil sætte i stedet,« siger hun og kan i øvrigt ikke se, at det skal kunne gavne hverken Danmark eller Venstre på nuværende tidspunkt at starte en ny regionsdebat, selv om både DF og K længe har efterlyst det.»Vi har økonomisk krise i hele verden, hungersnød i Afrika, danskerne er bange, og vi har enorme problemer, som skal løses. Og så bringer vi en strukturdebat på banen. Det er helt ude af proportioner,« siger Britta Schall Holberg, der også minder om, at det kan se mærkværdigt ud i vælgernes øjne, når netop Venstre vil afskaffe de regioner, som de selv har opfundet for få år siden.»Vi har jo selv lavet konstruktionen. Vi har omkalfatret menneskers tilværelse og medarbejderes vilkår. Så fire år efter kaster vi det hele op i luften. Det er da lidt af en falliterklæring.«CentraliseringAllerede i går morges var også regionsformand og højt profileret venstremedlem Carl Holst på banen med skepsis, og senere kom det frem, at eksminister Birthe Rønn Hornbech også modsætter sig Løkkes plan.I et længere indlæg hos Sjællandske Medier taler hun imod statsministerens forventede budskaber og henviser blandt andet til de demokratiske problemer, som risikerer at følge i kølvandet på endnu en reform.»Det er ikke nogen hemmelighed, at både Konservative og Dansk Folkeparti ønsker mere statsstyre og dermed al magt til embedsmændene, men det bør Venstre med sine stolte demokratiske traditioner være aldeles imod. Der er ikke brug for mere centralisering og københavneri,« skriver hun.Også folketingsmedlemmerne Jens Kirk og Per Bis-gaard har stemt i med kritik, og dermed sløres billedet af, hvad Venstre egentlig agter at stille op med regionerne.Flere medlemmer forklarer, at emnet end ikke er blevet diskuteret i gruppen forinden, og dermed har forvirringen bredt sig.Men som retsordfører, Kim Andersen, formulerer det, så håber mange nu på en afklaring, når Lars Løkke Rasmussen fredag får lejlighed til at forklare sig.»Man skal vide, hvad alternativet til den nuværende organisering er, før man siger at den nuværende organisering skal væk. Men det går jeg ud fra, at vi får et oplæg fra statsministeren om fredag,« siger han.
