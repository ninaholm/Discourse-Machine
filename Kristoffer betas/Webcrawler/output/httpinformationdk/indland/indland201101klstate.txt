KL: Statens stramme tidskrav forringer aktiveringen
Regeringens nye forslag til at afskaffe bøvlede regler siger intet om de stramme tidskrav til kommunerne. Kravene skaber unødvendigt bureaukrati og pølseaktivering, mener arbejdsmarkedsforskere og Kommunernes Landsforening


 Statens stramme tidskontrol, får kommunerne til at fokusere mere på at sende de ledige i aktivering til tiden end på at finde det rigtige aktiveringstilbud.
Sådan lyder anklagen i en rapport fra Arbejdsmarkedsstyrelsen, der har samlet 389 forslag til at gøre beskæftigelsesindsatsen mindre bureaukratisk. Kommunerne bliver nemlig straffet økonomisk, hvis ikke de lever op til rettidighedskravene, og det skaber unødvendigt stort bureaukrati, siger arbejdsmarkedsforsker med speciale i aktivering Thomas Bred- gaard fra Aalborg Universitet. Derfor undrer han sig over, at regeringens 46 nye initiativer til afbureaukratisering, 'Væk med bøvlet', slet ikke nævner problemerne med rettidighed.
»Der ville virkelig være noget at hente, hvis du afbureaukratiserede på det område og lod det stå mere frit for kommunerne at tilrettelægge en aktiveringsindsats på et givent tidspunkt, frem for at det lige skal igangsættes efter 13 uger eller seks måneder eller ni måneder,« siger Thomas Bredgaard.
Eksempelvis risikerer jobcentrene at måtte vælge relevante aktiveringstilbud fra, fordi de begynder for sent i forhold til kravet om rettidighed. I stedet får den ledige et tilbud, der ikke nødvendigvis er relevant, men som sikrer, at kravet om rettidighed overholdes.
Pølseaktivering
Derfor skal der mere frihed til kommunerne og en langt mere omfattende oprydning i de bøvlede regler, kræver Kommunernes Landsforening.
»Der er alt for detaljerede regler for, hvornår, hvor ofte og hvordan en ledig skal indkaldes til samtale og have tilbud om aktivering,« siger Erik Nielsen (S), der er formand for Arbejdsmarkeds- og Erhvervsudvalget i KL.
De stramme krav til rettidighed blev indført, fordi de ledige i vid udstrækning ikke blev tilbudt den indsats, de havde krav på, til tiden, forklarer økonomisk vismand Michael Rosholm, der er professor ved Aarhus Universitet.
»Nu siger kommunerne, at de har lært lektien, at rettidighed er en vigtig del af indsatsen, men det argument bider lidt sig selv i halen. Hvorfor vil de så af med kravene,« siger Michael Rosholm, der er medforfatter til en rapport for Arbejdsmarkedsstyrelsen, der viser, at de økonomiske sanktioner har virket, og at man må forvente, at rettidigheden bliver svækket, hvis kravene bliver slækket.
Bruger mere tid
Men han medgiver, at det er et problem, at de økonomiske sanktioner kan få sagsbehandlerne til at bruge mere tid på at leve op til kravene end på at hjælpe de ledige.
»Hvis der mangler ressourcer i sagsbehandlingen, så kan det føre til mere pølseaktivering, og der skal man selvfølgelig opveje risici og potentielle fordele. Risikoen er, at der bliver lidt for meget aktiveringsmaskine ud af det her, men på den anden side vil vi også sikre en rettidig indsats,« siger Michael Rosholm.
Thomas Bredgaard forstår godt, at man vil føre kontrol med kommunerne, men han savner dokumentation for, at rettidighed får de ledige hurtigere i arbejde
»Man skal finde en hensigtsmæssig balance mellem central styring og lokale frihedsgrader. Jeg tror, man ville få meget mere engagerede medarbejdere i jobcentrene, hvis man viste dem større tillid,« siger han.
Mere bøvl
I Dansk Socialrådgiverforening glæder formand Bettina Post sig over, at der nu bliver luget ud i reglerne.
Men bunken af krav og papirer til socialrådgiverne bliver ved med at vokse, påpeger hun. For kort tid siden modtog jobcentrene således en specifikation af rettighedskravene, der præciserer, at en uge varer fra mandag til søndag.
»Det er absurd og mindsker i den grad optimismen i forhold til, at noget bliver anderledes i fremtiden. Så længe ministeriet ikke ændrer på styringen af beskæftigelsesområdet og bliver ved med - oven i købet midt i arbejdet med at komme bøvlet til livs - at sende den slags forurening ud i hovedet på jobcentrenes medarbejdere, er intet vundet,« siger Bettina Post.
Men der er ikke lagt op til at slække på rettighedskravene, fastslår beskæftigelsesminister Inger Støjberg (V).
»Jeg ser i høj grad rettighedsreglerne som en beskyttelse for de ledige. Man får den hjælp, man skal have, og man får den til tiden. Førhen har vi set, at nogle er blevet glemt, og at nogle blev liggende i bunkerne, hvis de for tunge eller besværlige sager. Derfor er det helt afgørende, at der er krav om rettidighed,« siger Inger Støjberg.
I løbet af foråret planlægger ministeren at præsentere næste fase af 'Væk med bøvlet', men det handler ikke om, at den centrale styring har været for stram, siger hun.
»Det handler om, at beskæftigelse er et meget regeltungt område,« siger Inger Støjberg.


