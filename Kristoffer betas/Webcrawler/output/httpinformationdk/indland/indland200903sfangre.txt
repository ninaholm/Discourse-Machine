SF under angreb for kovending i retspolitikken
Både fra højre og venstre kritiseres SF for markante brud med den retspolitik, partiet tidligere stod for. SF-ordførere har tidligere kritiseret de stramninger, Villy Søvndal nu foreslår


 Fra både højre og venstre side af Folketingssalen lyder der nu kritik af de markante strammerforslag, som SF i onsdags præsenterede for at komme bandekrigen til livs. Forslagene og SF's generelt hårde linje i bandediskussionen er nemlig samtidig et brud med den retspolitiske linje, som partiet tidligere har stået for.
"Det er lidt mærkeligt, når man hører Villy Søvndal sige mange af de ting, som jeg ellers selv har gået og sagt i diskussioner med Anne Baastrup (SF's tidligere retsordfører, red.) gennem alle årene. For eksempel, at jeg tror på, at straf virker - uanset, hvad forskerne går og siger. Dét blev jeg jo ellers skarpt kritiseret af SF for at udtale sidste sommer," siger Dansk Folkepartis retsordfører Peter Skaarup, der direkte beskylder SF for "hykleri" og for at "tale med to tunger".
Den tidligere retsordfører for de radikale, nu formand for Borgerligt Centrum, Simon Emil Ammitzbøll, er bekymret over den nye linje. "Vi ser et markant skred i retspolitikken i det her år. SF erklærer sig nu for minimumsstraffe, som man ellers konsekvent har været imod, alle de gange det er diskuteret. Det er højst overraskende," siger han.
Kritikken retter sig mod de "fem hårde" forslag, som Villy Søvndal præsenterede i forgårs - blandt andet en minimumsstraf på et år for ulovlig våbenbesiddelse samt udvisning af alle udlændinge, der ulovligt bærer våben. Med i pakken var også "fem kloge" forslag, der retter sig mod en bedre social og forebyggende indsats - og dem glæder Johanne Schmidt Nielsen fra Enhedslisten sig over.
"Men de andre er altså ikke kl0ge, eller hvad? Det er lidt mystisk, at SF kører videre på regeringens straffepolitik med hårdere straffe. Den medicin har vi prøvet i otte år, og vi ved, at den ikke virker," siger hun.
Medicin, der ikke virker
Ved flere lejligheder har skiftende ordførere fra SF kritiseret VKO-flertallet for blindt at kræve strengere straffe, når medierne bragte historier om kriminelle.
"Det er ren brandslukning, når Pia Kjærsgaard skingert skriger på udvisninger, minimumsstraffe og børn i fængsel," sagde retsordfører Karina Lorentzen for eksempel i en pressemeddelelse i oktober sidste år.
I et interview til Politiken i august erklærede hun, at hun kunne "synke helt ned i en afgrund af håbløshed" over Peter Skaarups erklæringer om, at han ikke tror på forskerne, når de siger, at hårdere straffe ikke er med til nedbringe kriminaliteten. 
Og i en fælleskronik med Københavns børne- og ungdomsborgmester Bo Asmus Kjeldgaard i Politiken i onsdags kritiserede Villy Søvndal tidligere justitsminister Lene Espersen for "den mest stupide populisme" med "sit evigt 'hårdere straffe'".
Men situationen lige nu er ekstraordinær, lyder argumentet fra SF-ledelsen. 
Og det var også budskabet i en mail, som gruppeformand Ole Sohn i tirsdags sendte ud til SF's folketingsgruppe og Hovedbestyrelse med "forslag" til, hvordan de skal udtale sig, hvis pressen ringer og spørger om deres holdning. Her anbefales den "hovedlinje", at skyderierne kræver en "en benhård indsats over for hardcore kriminelle" - men at regeringen har svigtet i den sociale og integrationsmæssige indsats.
Ingen i SF's hovedbestyrelse, som Information har talt med, oplever mailen som en direkte mundkurv. 
"Sådan vil nogen måske opfatte det. Jeg ser det som en information om en aktuel sag - og tænker så mit," siger et hovedbestyrelsesmedlem. Et andet medlem, tidligere formand for SF's retsudvalg Balder Mørk Andersen, siger, at der er brug for politikere, der kan holde hovedet koldt. 
"Der skal altid være proportioner i straffelovgivningen. Grundloven og menneskerettighederne skal tages alvorligt, og politikere skal passe på med at komme til at detaillovgive for domstolene. Det skal til enhver tid være muligt for borgerne at se forskel på politisk handlekraft og politisk populisme," siger han. 
SF-formand Villy Søvndal erklærer kritikken fra især Dansk Folkeparti som "forventelig". Han henviser til, at VKO-flertallet kun "kan gå på ét ben" - nemlig hårdere straffe.
"SF har evnen til at gå på begge ben med den række af sociale og integrationsmæssige tiltag, vi også foreslår. Man skal kun anvende de hårde tiltag i ganske særlige situationer - men det er også det, vi står i. Det er jo fuldstændig forrykt, det vi ser i København i øjeblikket," siger han.


