DF og EL kræver Skats VIP-regler lavet om
De særlige VIP-regler hos Skat København  er unødvendige og skal fjernes, mener Enhedslisten og Dansk Folkeparti. Eksperter bakker op
Står det til Enhedslisten og Dansk Folkeparti, bør Skat ikke forholde sig forskelligt til skattesager, alt efter hvem de vedrører. Her er det statsminister Helle Thorning-Shcmidt (S) og hendes mand Stephen Kinnock.


 Der bør ikke være forskel på, hvordan Skat København behandler sager om almindelige borgere og sager om offentligt kendte politikere.
Det mener Dansk Folkeparti og Enhedslisten, som vil have fjernet Skats særlige VIP-regler. Retningslinjerne betyder, at den enkelte sagsbehandler skal orientere Skats produktionsdirektør og Skatteministeriets departementschef, hvis han eller hun behandler en sag, der kan give landsdækkende presseomtale eller opfylder andre betingelser, som berettiger til betegnelsen ’VIP’.
Peter Skaarup (DF) mener dog ikke, at Skat skal udøve særbehandling i bestemte sager, blot fordi de involverer offentligt kendte personer.
»Der bør ikke være forskel på folketingsmedlemmer og almindelige borgere. Alle oplysninger skal behandles fortroligt, og jeg er overrasket over, at der overhovedet findes de særlige regler. Dem skal vi væk fra,« siger Peter Skaarup.
Han bliver bakket op af Enhedslistens skatteordfører, Frank Aaen, som heller ikke ser nogen grund til at Skat skal have særregler, som kun bliver taget i brug, hvis der er tale om en kendt person eller virksomhed.
»Man burde afskaffe ordningen. Jeg kan ikke se, hvad den skal bruges til, og jeg kan ikke se, at det er nyttige oplysninger at belaste ministeren med. Der er ikke nogen grund til, at ministeren skal have en særlig viden,« siger han.
Alle detaljer
Kristian Jensen, Venstres gruppeformand, ser til gengæld ikke nogen grund til at ændre Skats retningslinjer.
»Det er en god idé at have dem, og jeg mener ikke, at de skal laves om. Det ville ødelægge systemet, hvis man lavede en fast procedure for, hvordan man skal orientere i hver enkelt sag. Man kan ikke lave et fast regelsæt, men generelt skal man orientere så lidt som forsvarligt og så meget som nødvendigt«.
Professor i forvaltningsret Michael Gøtze peger dog på, at det kan være svært at afgøre, hvad den konkrete orientering skal indeholde.
»Spørgsmålet er, om produktionsdirektøren og departementschefen skal have hele den konkrete sag. Departementschef Peter Loft fik jo alle detaljer i Helle Thorning-Schmidts (S) skattesag, og risikoen ved de nuværende regler er, at de øverste ansvarlige kan blive lidt for velorienterede,« siger han.
Michael Gøtze mener, at VIP-reglerne burde have et eftersyn, så det bliver mere klart, hvilke sager, der bliver behandlet som VIP-sager, og hvor mange detaljer i en sag, der skal sendes op i departementet som led i orienteringen.
»Det er for tidligt at sige, at VIP-reglerne skal afskaffes. Men jeg mener, de skal præciseres, så det bliver afklaret, hvor meget information, der kan formidles videre, og på hvilket tidspunkt i sagens behandling det kan ske. Spørgsmålet er, om det er nødvendigt, at en hel sagsmappe bliver sendt højere op i systemet,« siger han.
Omfattende regler
Både professor i statskundskab ved Københavns Universitet Tim Knudsen og mediejurist ved Danmarks Journalisthøjskole Oluf Jørgensen mener dog, at retningslinjerne for VIP-sager helt burde afskaffes.
»Reglerne er overraskende omfattende, og der er ikke nogen grund til at have dem. Det fremgår jo klart, af skatteforvaltningsloven, at ministeren og departementschefen hverken må afgøre skattesager eller deltage i behandlingen af dem, så derfor er der ikke nogen grund til, at de skal informeres,« siger han.
Argumentet om, at departementschefen og ministeren skal have informationerne, så de kan forberede sig på, hvordan de skal håndtere pressen, køber Oluf Jørgensen ikke.
»Hvis der opstår en sag, vil det mest fornuftige svar til pressen være, at departementet og ministeren ikke ligger inde med oplysningerne og derfor ikke kan tage stilling til sagen. I stedet vil det så være op til den enkelte skattemyndighed — i det her tilfælde Skat København — at tage stilling til, om de vil svare på spørgsmålene,« siger han.
Oluf Jørgensen peger på, at der i enkelte tilfælde kan være tale om sager, hvor departementet med fordel kan få oplysninger om afgørelsen. Men det vil typisk være relevant, hvis det drejer sig om en sag, hvor departementet kan bruge oplysningerne til at lukke et konkret hul i skattelovgivningen.
»I skattesager om enkeltpersoner kan jeg til gengæld ikke se nogen grund til, at oplysningerne skal videre«.
 
Mere om skattesagen side 6

