S-ordfører: Ratingbureauerne har for meget magt
Ratingbureauer som Standard & Poor’s spiller en stor rolle i, at indgrebet, der skal redde de danske F1-boliglån, er blevet hastet igennem, siger Socialdemokraternes erhvervsordfører. Og blandt andet derfor skal ratingbureauernes indflydelse begrænses
Den magt, ratingbureauer har, er understreget af, at de tvinger også Danmark til at foretage lovindgreb, mener Benny Engelbrecht (S).


 
	Det skyldes ikke mindst pres fra de internationale ratingbureauer, at et flertal i Folketinget torsdag blev enige om et indgreb, der skal begrænse en række af problemerne ved de danske variable F1-boliglån.

	Det mener Benny Engelbrecht, erhvervsordfører for Socialdemokraterne, og partifælle med erhvervs- og vækstminister Henrik Sass Larsen, der har forhandlet aftalen på plads.

	Ratingbureauerne har både presset på for, at der kom et indgreb, og at det kom hurtigt.

	»Jeg er ikke i tvivl om, at det er relevant, det vi gør nu. Det ville vi være tvunget til før eller siden. Nu er det så blevet før på grund af den tilgang, der er fra kreditbureauerne,« siger Benny Engelbrecht.

	»Hasten hvormed det bliver adresseret er jeg ikke i tvivl om i høj grad er båret frem af kreditbureauernes tilgang. Det er jeg ikke i tvivl om. Det mener jeg heller ikke, at ministeren har lagt skjul på,« siger han.

	Også Jesper Rangvid, professor i finansiering ved Copenhagen Business School, vurderer, at ratingbureauerne har spillet en væsentlig rolle i lovindgrebet.

	»Der er ingen tvivl om, at de har spillet en rolle. Det er der ikke nogen tvivl om overhovedet,« siger Jesper Rangvid.

	Nye guder med for megen magt

	Benny Engelbrecht mener, at eksemplet med F1-ingrebet viser, at ratingbureauerne, som han med ironi kalder »vore nye guder«, har fået for meget magt. Også i dansk politik.

	»Den magt, de har, er understreget af, at de tvinger også Danmark til at foretage lovindgreb,« siger han. Og det er bekymrende, mener han.

	»Hvem var det lige, der stemte på Standard & Poor’s, Fitch og Moody’s til seneste folketingsvalg?« siger Benny Engelbrecht med henvisning til de tre store internationale ratingbureauer.

	Samtidig peger han på, at ratingbureauerne ikke har noget pletfrit rygte, eller at deres vurderinger nødvendigvis har vist sig at være rigtige.

	»Det er ikke, fordi kreditvurderingsbureauerne har historien med sig. De har en ikke uvæsentlig andel i finanskrisen med nogle af deres vurderinger dengang, der var pænt fejlvisende,« siger han.

	Erhvervs- og vækstminister Henrik Sass Larsen (S) har ikke ønsket at kommentere sin partifælles kritik af ratingbureauerne.

	Kan koste de danske boligejere

	Da erhvervs- og vækstminister Henrik Sass Larsen i starten af november fremsatte forslaget om at gribe ind i F1-lånene for at minimere den såkaldte refinansieringsrisiko var det blandt andet afledt af et pres fra ratingbureauet Standard & Poor’s. De udgav i sommer en rapport, hvor de udtrykte stærk bekymring for refinansieringsrisikoen og varslede, at danske boliglån kunne se frem til en dårligere kreditvurdering fra bureauet.

	Refinansieringsrisikoen er risikoen for, at den årlige auktion, hvor boliglånene genforhandles, fejler. Og at man dermed står med en masse boligejere, der ikke kan få forlænget deres lån.

	»Det er klart, at det, at de (Standard & Poor’s, red.) satte så klart fokus på det, gjorde, at der også blev klart fokus på det i hele det danske finansielle system. Selvfølgelig også fra myndighedernes side. Så på den måde har de været medvirkende,« siger Jesper Rangvid.

	»Hvis institutterne bare var blevet ved, som de plejede med masser af F1-lån, og der ikke var kommet noget lovindgreb, tror jeg da, at de var blevet nedjusteret i den sidste ende. Det havde været dårligt for det danske boligmarked. Det er der ingen tvivl om. På den måde har ratingbureauerne haft en medvirkende effekt.«

– Hvorfor er det så vigtigt, hvad ratingbureauerne mener om de danske boliglån?

	»Hvis de danske realkreditobligationer bliver nedgraderet, betyder det, at investor skal have en højere rente, når han køber realkreditobligationen. Det betyder, at der vil være en højere rente på de lån, som boligejerne skal betale. Hvis der kom en nedgradering, så ville det slå igennem direkte på de danske renter og på den måde gå ud over boligmarkedet,« siger Jesper Rangvid.

	Indflydelsen skal begrænses

	Erhvervs- og vækstministerens F1-indgreb har været sendt i høring og er efterfølgende blevet justeret på en lang række områder. Så sent som onsdag, dagen før aftalen altså faldt på plads, offentliggjorde Standard & Poor’s sin foreløbige vurdering af indgrebet, som de på linje med de to andre ratingbureauer Moody’s og Fitch er overvejende positive omkring. Selv om de samtidig mener, at det ikke løser hele problemet med mange korte, variabelt forrentede boliglån i Danmark.

– Er I ikke selv med til at give ratingbureauerne en masse magt, når I lader jer presse til at tage de her initiativer?

	»Det kan man sagtens sige,« siger Benny Engelbrecht. Men hvis man ignorerede ratingbureauernes pres, så »tror jeg sandheden er, at så ville det også ret hurtigt kunne ses på markederne«, siger han og henviser ligesom Jesper Rangvid til, at boligejerne så ville komme til at betale regningen.

	»Jeg har ikke en entydigt svar på, hvordan vi løser den udfordring. Jeg siger bare, at det er en relevant samfundsmæssig diskussion at tage, hvordan spørgsmålet om kreditvurderingsbureauerne skal håndteres fremover,« siger Benny Engelbrecht.

	Han nævner, at et uafhængigt europæisk ratingbureau kan være en del af svaret.

	»Men jeg vil gerne understrege, at jeg bestemt ikke har en færdig løsning,« siger han. »Jeg kan bare se, at i længden er det ikke en optimal situation, sådan som det er i dag.«

	 

