Her er Eldrups plan: Grønne milliarder og tusindvis af arbejdpladser
Med en kapitaltilførsel i form af pensionskassemidler skulle et nyt datterselskab sætte DONG i stand til for alvor at høste frugterne af den forretningsmodel, der allerede har bragt selskabet internationalt i spidsen. Projektet kunne, ifølge Eldrup, give langt flere arbejdspladser end regeringens egen kickstart – alligevel synes det nu tabt på gulvet


 Når DONG Energy i dag holder sin årlige generalforsamling på Kraftværksvej i Fredericia, gælder ét bud: Ro på! Efter den massive offentlige tumult og skadelige medieomtale i kølvandet på bestyrelsens fyring af direktøren gennem 11 år har DONG’s hovedejer – staten personificeret ved finansminister Bjarne Corydon – og DONG’s bestyrelsesformand, Fritz Schur, én altdominerende fællesinteresse: At lægge dramaet bag sig og fortsætte business as usual under fastholdelse af den hidtil gældende strategi for energiselskabet.
»Jeg har tillid til bestyrelsen og dens formand i hele det her sagsforløb,« sagde den socialdemokratiske finansminister for tre uger siden, og derfor står Fritz Schur, medlem af Venstres hovedbestyrelse og formand for Venstres indsamlingsorganisation, Den liberale Erhvervsklub, til genvalg i god ro og orden.
»Ingen har interesse i at rokke båden i den nuværende vanskelige situation,« som en kilde tæt på regeringstoppen siger.
Men dermed risikerer generalforsamlingen og DONG’s statslige ejer at gøre sig ansvarlige for tabet af et industrielt projekt, der ifølge Eldrups vision kunne være blevet et decideret guldæg for dansk økonomi og for danske arbejdspladser.
Information kan i dag give den hidtil grundigste beskrivelse af den særlige selskabskonstruktion, som DONG’s CEO indtil for nylig, Anders Eldrup, ønskede at realisere, men som har mødt modvind fra bestyrelsesformand og finansministerium og nu med Eldrups afskedigelse næppe står til at redde i den påtænkte form. Projektet for et offensivt datterselskab på havmølleområdet kunne ifølge planerne på kort tid have skabt en af Danmarks største erhvervsvirksomheder med robust indtjening på udbygning af den grønne energi og med et antal danske arbejdspladser, der langt oversteg, hvad regeringens såkaldte kickstart vil kunne give.
Information har søgt oplysninger om det, der internt er kaldt Projekt Red, hos DONG Energys bestyrelsesformand og konstituerede direktør såvel som hos finansministeren. Ingen af parterne stiller imidlertid op.
»Vi kommenterer ikke yderligere projektet om den eventuelle udskilning af vindforretningen – hverken på bestyrelsesniveau eller andre niveauer. Vi fortæller kun om projekter, der har været behandlet af bestyrelsen, og det er ikke tilfældet her,« lyder meldingen fra DONG Energys presseafdeling.
Finansminister Bjarne Corydon har angiveligt ikke tid til en samtale, og en begæring om aktindsigt i sagens dokumenter, indgivet for tre uger siden, kan i følge ministeriet ikke forventes imødekommet på denne side af bestyrelsesmødet.
Informations beskrivelse af projektet baserer sig derfor på samtaler med en række kilder i den personkreds, der i varierende grad har indsigt i planerne: DONG’s bestyrelse og medarbejdere, eksterne samarbejdspartnere samt personer tæt på regeringen. Alle har insisteret på anonymitet på grund af fortsatte relationer til DONG eller placering i staten.
Anders Eldrup er også blevet spurgt, men han hverken må eller vil kommentere konkret på Informations oplysninger om Projekt Red – i stedet fortæller han i et interview på side 12 om sine overordnede visioner. Og om frustrationerne over ikke at kunne realisere det store vindmølleprojekt.
Succesen
Afsættet for tankerne om et nyt stort datterselskab er den succes, der allerede er opnået i DONG’s vindkraftafdeling. Siden man besluttede at gøre offshore vind til prioriteret satsningsområde, er antallet af medarbejdere på dette område vokset fra ca. 200 til ifølge årsberetningen over 1.200. Man har de seneste tre år investeret i størrelsesorden 60 mia. i havmølleparker, videresolgt ejerandele for omtrent halvdelen af beløbet og skabt en værditilvækst for DONG på godt 10 mia. kr. – en helt usædvanlig præstation på bare tre år
Alene i 2011, som DONG’s generalforsamling gør status over i morgen, præsterede vindkraftforretningen en indtjening før skat på 1,8 mia. kr. – en overskudsgrad på 40 pct. i forhold til vindkraftdivisionens omsætning. Med de nye havmølleprojekter, som DONG i dag har under konstruktion i England, Tyskland og Danmark, må divisionens indtjening frem mod år 2020 forventes flerdoblet – selv uden nogen beslutning om nye projekter.
De unikke tal afspejler, at DONG Energy i dag er nr. ét i verden på havvind. Og forklaringen på det er, at man siden 2008 har formået at opbygge en knowhow, en projektstyring, et produktionsapparat samt en model for samarbejde med eksterne partnere, som ingen af DONG’s internationaleWW konkurrenter kan hamle op med. I denne succesfulde ’maskine’, der gør selskabet i stand til at rejse nye mølleparker markant hurtigere end andre, indgår f.eks. eget rederi med stadig flere fartøjer til installation af havmøller og egen havn på langtidskontrakt i Belfast. Walney 2-vindmølleparken ud for Englands vestkyst, som DONG indviede i februar, er således den hurtigst opførte offshore-park i verden med 51 store møller rejst på bare fem måneder. Walney er også eksempel på den nye forretningsmodel, hvor pensionskasser skyder kapital i mølleparken.
Hele modellen og dens indhold er skabt af de fire nøglemedarbejdere, hvis særlig gunstige lønvilkår førte til bestyrelsens fyring af Anders Eldrup i begyndelsen af marts.
Mens han endnu sad som direktør, vurderede Eldrup DONG’s forspring til konkurrenterne til ca. to år. Og et sådant forspring er guld værd i en situation, hvor et gigantisk internationalt marked netop er ved at åbne sig.
Modellen
Hvor der indtil nu er installeret en europæisk kapacitet i offshore-møller på ca. 3.000 megawatt (MW), så ventes der frem til 2020 en eksplosiv vækst til næsten 40.000 MW med England, Tyskland og Frankrig som de ivrigste udbyggere. Denne udbygning vil indebære investeringer i Nordvesteuropa de kommende år på omkring 1.000 mia. kr., og selve grundideen i Eldrups Projekt Red var at sætte DONG i stand til at fastholde noget, der lignede selskabets hidtidige internationale markedsandel – 25-30 pct. – på dette nye og meget større vindkraftmarked.
Dette vil imidlertid forudsætte investeringer af en størrelsesorden, som DONG Energy ikke kunne klare alene. Derfor det nye projekt med etablering af et egentligt datterselskab med deltagelse af eksterne investorer.
Det unikke i DONG’s allerede eksisterende forretningsmodel er, at man har fået såvel pensionskasser som store private virksomheder til at købe store andele i projekterne, mod at DONG har påtaget sig hele risikoen i projekterings- og konstruktionsfasen. I den nye model under Projekt Red skulle pensionskasserne derimod ifølge Informations oplysninger ind som fuldgyldige medejere fra starten og således påtage sig risiko hele vejen igennem, på linje med DONG selv. ATP’s direktør Lars Rohde har til Berlingske sagt, at man var rede til at investere i et sådant nyt selskab, og Informations kilder bekræfter, at der fra pensionssektoren var markeret klar interesse i at deltage i selskabsdannelsen.
Ved at lade staten bevare en aktiemajoritet på f.eks. 65 pct. i det nye selskab og lade pensionskasser stå for resten kunne man gøre det muligt for det ny selskab at investere storstilet i det ny marked, uden at staten skulle hive en krone op af statskassen.
Arbejdspladserne
Når pensionskasserne har været interesserede i at tage en del af konstruktionsrisikoen i det nye selskab, skyldes det angiveligt, at der her ville blive tale om medejerskab til en lang række projekter med offshore-parker. Så selv hvis ét projekt skulle køre helt skævt og sprænge budget og tidsramme, så ville der være en stribe andre projekter, som formentlig ville lykkes, sådan som det er lykkedes med alle DONG’s hidtidige havmølleparker. Selskabsdannelsen indebar med andre ord en risikospredning, som tilsyneladende gjorde pensionskasserne trygge ved udsigten til det nødvendige langsigtede afkast.
Beregningerne for det nye selskab viser ifølge Informations kilder, at der i løbet af ganske få år ville kunne skabes en ny vindkraftvirksomhed af større værdi end DONG’s totale værdi i dag, olie- og gassektoren medregnet. Det kunne samtidig blive en af Danmarks største virksomheder med mange tusind nye arbejdspladser.
Den kommende vindmøllepark ved Anholt, som PensionDanmark og PKA har købt andele i, giver i størrelsesorden 8.000 arbejdspladser pr. år i den igangværende toårige etableringsfase – diverse følgeaktiviteter medregnet – og derfor var det oplagt, at et nyt datterselskab med markant større aktivitet også ville give et markant flere nye job. Det ville f.eks. klart overstige de 8.000 arbejdspladser, regeringen mener at kunne skabe med sin kickstart af fremrykkede offentlige investeringer.
For statskassen ville et sådant datterselskab altså betyde mindre udgifter til ledige, større skatteindtægter fra folk i arbejde samt et større direkte udbytte som hovedaktionær i selskabet.
Forspring sat over styr
Arbejdet internt i DONG med at støbe kuglerne til et nyt datterselskab begyndte i Eldrups særlige dream team sidste sommer. DONG-direktørens ønske var at få projektet udviklet og modnet til godkendelse i bestyrelsen tidligt i 2012, efterfulgt af realitetsforhandlinger med de interesserede pensionsselskaber, PensionDanmark og ATP.
Et højt tempo blev bedømt som afgørende, fordi der netop nu er et vigtigt window of opportunity for et selskab som DONG. England begynder fra 2017 at nedtrappe støttesatserne til offshore-vind, og noget tilsvarende vil formentlig ske på det andet store marked; det tyske. Der er således de næste fire-fem år en gylden mulighed for at få del i de gældende gunstige støttesatser for de selskaber, der kan rykke hurtigst. Eftersom DONG i dag er både hurtigere og mere omkostningseffektiv end store konkurrenter som tyske E.ON og RWE, svenske Vattenfall eller skotske SSE, ville man med et datterselskab med udvidet kapitalgrundlag og investeringskapacitet kunne få meget ud af de nærmeste års potentialer.
Men sådan skulle det altså ikke gå. Eldrup er borte, og det vurderes som yderst tvivlsomt, om det hidtidige dream team efter det nylige drama kan fastholdes i DONG. Holdets leder, vicedirektør Jakob Baruël Poulsen, er suspenderet og anses for tabt for selskabet. Dertil kommer det nok så afgørende: Bestyrelsesformand Fritz Schur er kritisk over for projektet, og det samme er man i det finansministerium, der agerer på den statslige ejers vegne. Schur har ifølge Informations oplysninger overbragt en række af direktørens notater om den ny selskabsdannelse til Finansministeriet, men samtidig insisteret på at holde møderne med finansminister Bjarne Corydon alene og uden sin direktørs deltagelse. Eldrup har tidligere i Information forklaret, hvordan han i sine seks år som DONG Energys CEO under Fritz Schurs formandskab har haft permanent forbud mod at tale med finansministeren eller dennes ledende embedsmænd.
I respirator
Når Corydon ifølge Informations oplysninger er nået til den konklusion, at Projekt Red, som beskrevet i notaterne fra Eldrups folk, er for risikabelt, så bygger det altså ikke på nogen forelæggelse eller gennemgang fra DONG’s direktør eller eksperter, men alene på bestyrelsesformandens input.
Ifølge Informations kilder er der hos flere ministre betydelig frustration over, at dette projekt for accelereret grøn omstilling, nye danske arbejdspladser og flere penge til statskassen nu tilsyneladende hænger i en tynd tråd. Bl.a. skulle klima- og energiminister Martin Lidegaard (R) være meget ked af forløbet.
Lidegaard vil ikke selv kommentere sagen, men blot sige, at »jeg er glad for, at en enig bestyrelse og en enig regering ønsker at fastholde den strategi, DONG har lagt.«
Sagen er imidlertid, at Projekt Red lige præcis ikke skulle være en fastholdelse af den gældende vindmøllestrategi, men tværtimod et redskab til at skærpe den.
Officielt er projektet ikke dødt. Fritz Schur har signaleret, at bestyrelsen vil vende tilbage til sagen efter sommerferien, når en ny CEO formentlig er på plads.
Nogle kilder mener, at projektet måske vil blive søgt gennemført i mindre skala, andre siger, at det »ligger i respirator« med ganske få chancer for overlevelse. Et faktum er, at DONG Energy under alle omstændigheder vil have sat et år af sit forspring over styr.
Og udfordringen bliver, at eventuelle forsøg på at videreføre projektet vil ske uden den kompetence og dynamik, som Anders Eldrup og hans intakte dream team kunne have tilført det.

