Undersøgelse styrker kritik af sygedagpengereformen
Socialrådgivernes kritik af, at 22 uger er for kort tid til at afklare borgeres arbejdsevne, bliver nu styrket af en ny undersøgelse fra Ankestyrelsen. Beskæftigelsesministeren afviser at forlænge perioden 
 Beskæftigelsesminister Jørn Neergaard Larsen (V) erkender, at man endnu ikke »har fundet de vises sten«. Han mener dog ikke, at en løsning er at give kommunerne længere tid


 En ny undersøgelse fra Ankestyrelsen styrker nu kritikken af sygedagpengereformen, der blev vedtaget af et bredt flertal i Folketinget sidste sommer. I den såkaldte praksisundersøgelse, der blev offentliggjort i går, peger ni ud af 13 kommuner på, at det ikke er muligt at fremskaffe de oplysninger, der skal til for at kunne vurdere, om syge borgere skal have forlænget deres sygedagpenge, inden for de 22 uger, som reformen kræver. Undersøgelsen kom samme dag, som Information kunne fortælle om en undersøgelse fra Dansk Socialrådgiverforening, der viser, at 66 procent af de adspurgte socialrådgivere i landets jobcentre vurderer, at de 22 uger ikke giver tid nok til at afgøre syge borgeres sag på et forsvarligt grundlag.
Men selv om et flertal af kommunerne i Ankestyrelsens undersøgelse altså ligesom Dansk Socialrådgiverforening problematiserer tidsrammen, indskærper Ankestyrelsen nu over for kommunerne, at de ikke bør lade borgere fortsætte på sygedagpenge efter de 22 uger, hvis der ikke er indhentet tilstrækkelige lægelige oplysninger til at vurdere deres arbejdsevne. Det betyder i praksis, at borgerne overgår til en såkaldt ressourceforløbsydelse, hvis de ikke er udredt inden for de 22 uger. Det er en ydelse, der er betydeligt lavere end dagpenge og på niveau med kontanthjælp.
Ankestyrelsens undersøgelse bekymrer Dansk Socialrådgiverforenings formand, Majbrit Berlau: »Det giver ikke mening at overføre folk til jobafklaringsforløb, når de udelukkende venter på en diagnose, som vi ved kommer.«
Ifølge arbejdsmarkedsforsker ved Aalborg Universitet Henning Jørgensen er det kritisabelt, at kommunerne sender borgere i forløb, før de er afklaret.
»Det er fagligt set forkert og kan have rigtig dårlige effekter både for samfundet og for borgerne,« siger Henning Jørgensen.
Fagforeningen 3F mener, at beskæftigelsesministeren på baggrund af de to undersøgelser bør ændre tidsrammen på 22 uger.
»Man bør hurtigst muligt sætte revurderingstidspunktet på standby, indtil man har indhentet de fornødne oplysninger, der skal til for at kunne tage stilling til forlængelse,« siger Ellen Lykkegaard, socialpolitisk ansvarlig i 3F.
Beskæftigelsesminister Jørn Neergaard Larsen (V) erkender, at man endnu ikke »har fundet de vises sten«. Han mener dog ikke, at en løsning er at give kommunerne længere tid.
»Hvis vi forlænger sygedagpengeperioden, vil nogle andre mennesker blive svigtet ved ikke at få en mulighed for at komme tilbage på arbejdsmarkedet i tide,« siger ministeren.

