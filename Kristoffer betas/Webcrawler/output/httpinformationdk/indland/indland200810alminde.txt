'Almindelige islændinge bliver ramt af finanskrisen'
Den økonomiske nedtur på Island vil få stor betydning for helt almindelige islandske borgere. Danske virksomheder som Sterling, Magasin og Illum bliver muligvis sat til salg, men ellers får det ingen større betydning herhjemme, vurderer professor og islandsekspert Jesper Rangvid


Den krise, som de seneste dage for alvor har ramt den islandske økonomi, vil ikke bare gå ud over de islandske banker og investeringsvirksomheder - men også helt almindelige islændinge. Det vurderer professor i finansiering ved Handelshøjskolen i København og ekstern underviser på universitetet i Reykjavik Jesper Rangvid:"Det frygtelige er, at omkring en tredjedel af de islandske boligfinansieringslån er optaget i udenlandsk valuta. Især euro, pund og dollar. Og nu er den islandske krone faldet med cirka 60 procent - så en tredjedel af husejerne skal betale 60 procent mere for at bo i deres hus," siger Jesper Rangvid og tilføjer:"Derfor kommer den økonomiske situation også til at gå ud over private, som i princippet ikke har noget som helst med krisen at gøre. Hvis man før havde en husleje på 10.000, er den nu på 16.000. Det er en stor forskel," siger han.AlvorligtDen generelle økonomiske situation i Island vurderer Jesper Rangvid som værende "overordentligt alvorlig."De seneste dage har den islandske regering overtaget to ud af de tre største islandske banker, Landsbanki og Glitnir - og vedtaget en redningsplan, der indebærer, at staten kan tvinge de øvrige banker til at sælge ud af deres udenlandske investeringer.Statsminister Geir Haarde har sagt, at Island ganske enkelt risikerer at gå bankerot - en udtalelse som man ifølge Jesper Rangvid dog skal tage med et gran salt:"Det kan være, at retorikken er blevet ekstra skarp for at retfærdiggøre det statslige indgreb, men der er ingen tvivl om, at situationen er meget alvorlig," siger han.Lånte pengeNår den internationale krise rammer ekstra hårdt i Island, er det fordi, finanssektoren udgør en meget stor del af landets økonomi. Islandske selskaber har de seneste år investeret flittigt i udlandet - i Danmark har de blandt andet købt virksomheder som Sterling, Magasin, Illum, Merlin og Ilva. Og de penge, de har brugt, har som regel været lånte:"Meget er købt med lånte penge. Hvis man tager et investeringsselskab som Baugur, som har Magasin, Illum osv. Når de har skullet købe ting, så er de typisk gået til en islandsk bank, som har lånt penge i udlandet - og lånt dem videre til Baugur. Nu stiger renten, og det er svært at refinansiere nye lån, og så opstår problemerne," siger Jesper Rangvid.Derfor er de danske virksomheder, der er helt eller delvist ejet af islændinge også i fare på grund af den islandske krise:"I den redningspakke, som den islandske stat har vedtaget, står der direkte, at staten kan tvinge bankerne til at sælge udenlandske aktiviteter. Så det vil ikke komme som en overraskelse, hvis selskaber som Sterling, FIH-bank, Illum og Magasin bliver solgt. Eller i hvert fald sat til salg, for der skal jo være en køber," siger Jesper Rangvid.Men generelt er han ikke nervøs for, at krisen vil få betydning for Danmark:"Der er måske nok nogle banker, der vil miste penge, men det er ikke noget, der får betydning for Danmark. I hvert fald ikke i forhold til de andre problemer, vi har forude."I går kom det frem, at Island forhandler med Rusland om at låne fire milliarder euro. Og det er ikke utænkeligt, at Danmark indirekte bliver involveret i krisen ved at skulle låne penge til den islandske stat:"Centralbankerne i de nordiske lande har aftalt, at den islandske centralbank kan låne euro af de andre lande. Og det er ret sandsynligt, at det vil ske. De banker, som den islandske stat har overtaget, har jo stor gæld i udlandet, og derfor er det meget vigtigt, at man får det russiske lån, og at man har mulighed for at låne penge i f.eks. Danmark."Få lyspunkterEnkelte lyspunkter er der for den islandske økonomi, mener Jesper Rangvid, som blandt andet påpeger, at den lave kronekurs kan være med til at øge turismen, fordi det bliver billigere at komme til Island som udlænding.Desuden kan den være med til at øge eksporten af eksempelvis fisk. Et andet lyspunkt er, at amerikanske selskaber er ved at etablere store aluminiumfabrikker i Island, som på sigt forventes at blive en god forretning.Men selv med udenlandske lån og enkelte lyspunkter går islændingene en hård tid i møde, vurderer Jesper Rangvid:"Det bliver hårdt de næste par år. Mange bliver nødt til at sælge deres huse. Der skal skæres kraftigt i den finansielle sektor, og der vil komme øget arbejdsløshed," vurderer han.
