Forsvindende få tegn på, at H1N1-medicin har nogen effekt
I 2009 forventes salget af Tamiflu at nå 10 milliarder kroner, men effekten af influenzamedicinen er ringe og udokumenteret, viser en ny undersøgelse, som British Medical Journal offentliggør i dag. Frygten for influenzaen har alligevel fået Danmark til at købe en million doser 


 »Vi fandt forsvindende få tegn på, at Tamiflu har nogen effekt.« Sådan lyder det fra professor Nick Freemantle, University of Birmingham, der er én af forskerne bag en stor undersøgelse af influenzamedicinen Tamiflu, som i dag offentliggøres i British Medical Journal.
Tamiflu kan højest dæmpe symptomer på influenza i én dag, og intet tyder på, at præparatet, der skulle forhindre en pandemi, effektivt kan modvirke følgesygdomme ved influenza, som eksempelvis lungebetændelse.
Frygten for pandemi og farlige følgesygdomme var ellers argumentet for at opbygge enorme Tamiflu-lagre rundt om i verden. Og det har tilsyneladende virket. Siden 2004 har producenten Roche solgt flere end 270 millioner doser Tamiflu til regeringer i 96 lande. Den amerikanske investeringsbank, JP Morgan, vurderer, at der købes Tamiflu for 10 milliarder kroner alene i år. Danmark ligger ifølge Sundhedsstyrelsen inde med én million doser.
Spildte penge
Ifølge undersøgelsen er det mere eller mindre spildte penge: »Der er meget lidt dokumentation til støtte for den udbredte anvendelse af oseltamivir (Tamiflu, red.) i den ellers raske del af befolkningen, som udvikler tegn på influenza,« siger professor Nick Freemantle.
Derfor undrer det ham, at Tamiflu er så udbredt: »Vi har bemærkelsesværdigt få ressourcer til at bruge på lægemidler og sundhed. Derfor er det overraskende at se en så udbredt brug af oseltamivir,« siger han.
Også Dr. Fiona Godlee, der er chefredaktør for British Medical Journal, undrer sig: »Regeringer i hele verden har brugt milliarder af pund på et lægemiddel, som det videnskabelige forskningsmiljø i dag viser sig ude af stand til at bedømme.«
Ubrugelige data
Forskerholdet har, under ledelse af professor Chris Del Mar fra Bond University i Australien i den såkaldte Cochrane-undersøgelse, analyseret forebyggelse, behandling og bivirkninger ved Tamiflu i 20 offentliggjorte test. Men otte af dem blev droppet, fordi de var umulige overhovedet at analysere, fortæller Chris del Mar.
»Roches data var behandlet på en måde, som gør, at det er umuligt at undersøge tilstrækkeligt. Vi kan se, at stoffet har en beskeden effekt på symptomerne ved influenza, men vi er lidt bekymrende, fordi vi ved, at det er billigere og mere effektivt at vaske hænder eller bære maske, hvis man vil forhindre en pandemi,« siger Chris Del Mar, der opfordrer regeringer til fremover at overvåge Tamiflu.
»Flere databaser rapporterer om bivirkninger, men ingen af dem er tilstrækkelige, så vi har ingen viden om, hvorvidt det her stof er sikkert. Vi har langt mindre information om Tamiflu, end man bør forvente af et stof, der er givet til 64 millioner mennesker,« siger han.
Professor Nick Freemantle står bag observationsundersøgelsen af Tamiflu i den britiske befolkning, og han blev mildest talt overrasket over forskellen på Roches resultater og sine egne.
»I Storbritannien anbefaler sundhedsmyndighederne, at Tamiflu gives til alle med influenza uanset deres oprindelige sundhedstilstand, men vi fandt forsvindende få tegn på, at det har nogen effekt. Man skal behandle op til 1.000 patienter med influenza, før der er én, der ikke vil udvikle lungebetændelse pga. Tamiflu,« siger han.
Ifølge pressechef Poul Riese hos Roche Danmark, der producerer Tamiflu, ønsker virksomheden ikke at kommentere den konkrete undersøgelse, før de kender alle detaljer, men i en mail til Information skriver han:
'Roche understreger robustheden og integriteten af de data, som underbygger effekten og sikkerheden ved Tamiflu. Tamiflu spiller en centrale rolle i håndteringen af den aktuelle H1N1 influenzapandemi'.
DK shopper også
I Danmark har vi 'kun' indkøbt én million doser Tamiflu til en samlet værdi af 65 millioner kroner. Det forklarer Niels Heebøll-Nielsen, læge på Institut for Rationel Farmakoterapi, med, at der opstod panik i forbindelse med Sars-epidemien:
»Når frygten breder sig, og der opstår en stemning af død og ødelæggelse, så breder der sig også en forventning om, at der bliver gjort noget. Det er forståeligt nok. Og man må jo have troet på, at Tamiflu har en effekt,« siger Niels Heebøll-Nielsen.
Han mener dog, at staten med fordel kunne have været mere forsigtig i sit indkøb:
»Når man indkøber store mængder medicin, så ville det være godt, hvis man havde vidst mere om, hvad vi fik for pengene. Den viden, viser det sig, har været mangelfuld, hvad angår Tamiflu. Men man må have stolet på, at det var godt nok. Man havde ingen alternativer,« siger han. Else Smith, der er chef for Center for Forebyggelse i Sundhedsstyrelsen, fortæller, at man godt var klar over, at der ikke var tunge beviser for effekten af Tamiflu:
»Da vi købte Tamiflu vidste vi godt, at der ikke var tonsvis af store, gode studier, der påviste effekterne,« siger hun. I Danmark anbefaler man derfor heller ikke Tamiflu til almindeligt influenzaramte:
»Vi er klar over, at effekten er begrænset. Derfor anbefaler vi også kun, at særligt udsatte grupper skal have Tamiflu. Derfor har vi heller ikke brugt af vores lager i denne omgang,« siger Else Smith. Hun fastholder dog, at det i visse tilfælde kan være en fordel at give Tamiflu. Både med henblik på at modvirke komplikationer og forkorte sygdommen:
»Så jeg mener ikke, at det er spild af penge,« siger hun.


