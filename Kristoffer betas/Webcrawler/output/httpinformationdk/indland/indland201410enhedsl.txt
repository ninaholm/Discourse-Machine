Enhedslistens liste med krav til finansloven vokser
Gennem de seneste uger har Enhedslisten strøet om sig med konkrete forslag til de kommende finanslovsforhandlinger, men selv om det kan være svært at se sammenhængen mellem registreringsafgift, geotermisk varme og flere pædagoger, er der en ’rød/grøn tråd’, forsikrer gruppeformand Stine Brix
Øremærket barsel til fædre og en genforhandling af den såkaldte ældremilliard fra sidste års finanslov er blandt forslagene, som Enhedslisten vil tage med, når de skal forhandle finanslov med Bjarne Corydon (S). Her finansministeren sammen med Enhedslistens Frank Aaen under sidste uges åbningsdebat i Folketinget.


 Hvad har geotermisk varme i undergrunden, loven om virksomhedsoverdragelse, øremærket barsel til fædre og en forhøjelse af registreringsafgiften for biler til fælles? Ikke meget i udgangspunktet, men det er alle ønsker, som Enhedslisten gennem de seneste uger har præsenteret i medierne. Ønskerne skal partiet forhandle med finansminister Bjarne Corydon (S), når forhandlingerne om næste års finanslov i næste uge går ind i den afgørende fase.
Men selv om ønskerne på Enhedslistens ønskeseddel kan virke spredte, er der en »rød/grøn tråd mellem dem«, forsikrer Stine Brix, gruppeformand for Enhedslisten.
»Jeg har ingen forventning om, at vi får samtlige vores ønsker for finansloven opfyldt, men vi spiller ud med en række af de ideer, vi har, og så må vi se, hvor langt vi kan komme i forhandlingerne. Det er vigtigt, at vi får lavet en nogle initiativer, der kan løse de udfordringer, vi står overfor, og forhåbentlig bliver vores ideer grebet,« siger Stine Brix.
De mange enkelte delforslag hører ifølge Stine Brix under fire hovedoverskrifter for partiets ønsker til finanslovsforhandlinger:
Bedre vilkår for arbejdsløse, øget grøn omstilling, bedre velfærd og flere arbejdspladser på ordentlige løn- og arbejdsvilkår.
»Det er de områder, hvor vi mener, der er behov for initiativer her og nu, og hvor vi så forsøger at komme med en række konkrete initiativer, der skal løse de udfordringer, hvert enkelt område står overfor,« siger hun.
Hos SF har gruppeformand Jonas Dahl bemærket Enhedslistens forskellige forslag
»De har fremlagt deres forslag, og vi har fremlagt vores. Det er ethvert partis mulighed, fordi regeringen skal være enige med både Enhedslisten og SF, hvis der skal være et flertal. Vi må jo se på, hvad det så kan ende med i den kommende fremtid, når vi sidder i forhandlingslokalet,« siger Jonas Dahl.
– Men vil du også gerne diskutere geotermisk varme og øremærket barsel til fædre i finanslovsforhandlingerne?
»Hvis der er mulighed for at diskutere det med regeringen, vil det da være fint. Men selv om de her forslag måske ikke behøver være med finanslovsforhandlingerne, er Enhedslisten i deres gode ret til at fremlægge forslag, som de ønsker diskuteret.«
Forskellige løsninger
Enhedslisten og SF har forud for finanslovsforhandlingerne annonceret, at de to partier vil komme sammen til forhandlingsmøderne hos Bjarne Corydon – og de er også parate til at forlade forhandlingerne sammen, hvis de ikke opnår et tilfredsstillende resultat.
Men det nye samarbejde mellem de to partier betyder ikke, at de vil kæmpe for hinandens forskellige forslag ved forhandlingsbordet:
»Vi har lagt vores forslag frem mens Enhedslisten har nogle andre løsninger. Det er kun rimeligt, fordi vi er forskellige partier,« siger Jonas Dahl.
Enhedslistens Stine Brix er også fortrøstningsfuld, når det handler om at finde fællesnævnere mellem hendes eget partis ønskelseddel og SF’s:
»Der er sammenfald, og jeg har bemærket, at SF har været ude med at krav om forslag på dagpengeområdet og øget velfærd, så jeg ser stadig mange sammenfald i vores prioriteringer. Det kan så godt være, at vi har forskellige bud på, hvordan man eksempelvis sikrer en grøn omstilling, men vi kan forhåbentlig få os diskuteret frem til nogle løsninger, der kan komme på finansloven,« siger hun.

