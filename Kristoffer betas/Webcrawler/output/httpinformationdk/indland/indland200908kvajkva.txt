Kvaj, kvaj og atter kvaj
VK-politikere snubler om kap i kvindedragter og egne ord
Det blev ugen, hvor Khader, Mikkelsen, Espersen (billedet) og Rønn tumlede rundt i spinatbedet.


 Sikke en uge for bommerter! De er bare kommet væltende ind - som uniformerede politibetjente i en kirkekrypt. En bommert-pris kan ikke gives til et enkelt kvajhovede. Den må drysses ud over hele feltet af snublende VK-politikere.
Altså: De konservative ville vise omverdenen, at Naser Khader nu har udstået nok karantæne til, at han igen kan tages alvorligt. Derfor har de gjort ham til både udenrigs- og integrationsordfører. Og med partiformand Lene Espersen og justitsminister Brian Mikkelsen ved sin side fik Khader lov til at fremlægge et forslag om at forbyde kvinder at iføre sig de muslimske klædedragter burka og niqab. Praktisk talt ingen går rundt i dem, men pyt.
»Forslaget flugter med, hvad de konservative altid har ment,« erklærede Justitsmikkelsen.
Ha, ha. Det gør det slet ikke, for både Mikkelsen selv og hans forgænger, Lene Espersen, har som justitsministre erklæret sig imod et dragtforbud og sagt, at de ikke kunne se, hvad det er for et problem, forbudet skulle løse.
Værre blev det. Ifølge juridiske eksperter vil et dragtforbud stride imod grundloven og internationale konventioner.
Det har Justitsmikkelsen ikke sørget for at undersøge, inden han lagde navn til forslaget. Og - oh talentløshed: Partiformand Espersen har ikke afklaret, hvordan regeringspartneren Venstre stiller sig til et så ømtåleligt regeringsforslag.
K nedstemmer sig selv
Venstre viser sig at være imod, og så er regeringen det nok også. Inklusive de konservative ministre. I mellemtiden har DF, Dansk Folkeparti, erklæret, at partiet i Folketinget vil fremsætte de konservatives forslag - ord-ret. Det fik Khader til på tv fortrædeligt at bebrejde DF, at DF gør de konservative til grin. Det vil de konservative nemlig selv have eneret på.
Midt i denne konservative kalamitet skulle man jo tro, at Venstre nøjedes med at godte sig. Men nej. V har selv haft travlt i spinatbedet.
Dagbladet Politiken konfronterede integrationsminister Rønn Hornbech med, at hun forud for folketingsvalget i 2007 erklærede til Jyllands-Postens radio om de afviste irakiske asylansøgere:
»De ville også på et tidspunkt efter loven kunne få humanitær opholdstilladelse.«
Uha, nej, sådan mente Rønn det overhovedet ikke. Nok sagde hun »humanitær«, og nok sagde hun »opholdstilladelse«, men de to ord skulle ikke ses i en sammenhæng. Slet ikke én, der forpligtede hende. Erklærer Rønn fra den fladtliggende position, hvor den tidligere respekterede V-retsordfører nu er henfaldet.

