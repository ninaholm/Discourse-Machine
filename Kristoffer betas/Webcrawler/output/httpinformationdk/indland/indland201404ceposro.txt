CEPOS roser Thorning for at øge vækst og ulighed
Den borgerlige tænketank CEPOS roser statsminister Helle Thorning-Schmidt for at have øget væksten og beskæftigelsen, selv om det har skabt stigende ulighed. Regeringspartierne afviser at have ignoreret uligheden og siger, at CEPOS bare vil genere venstrefløjen på 1. maj
 
	Vækst og flere arbejdspladser.Det har været regeringens fokus, og det er godt, mener man i tænketanken CEPOS. Korrekt, lyder det fra regeringspartierne, der dog afviser, at de skulle være ligeglade med den stigende ulighed i samfundet.


 
	På arbejdernes internationale kampdag modtager statsminister Helle Thorning-Schmidt (S) ros fra en uventet kant. Det er den borgerligt-liberale tænketank CEPOS, der roser Thorning-regeringen for gennem sine økonomiske reformer at have skabt vækst og beskæftigelse, selv om det samtidig også har øget uligheden.

	»Det er positivt, at regeringen ikke har redet med på den underliggende dagsorden om, at uligheden vokser, at det er et stigende problem, og der skal gøres noget, der reducerer uligheden,« siger Mads Lundby Hansen, der er cheføkonom og vicedirektør i CEPOS.

	»Man har fokuseret på det, der i virkeligheden er Danmarks store udfordring, nemlig for få arbejdspladser og for lidt vækst. Man har prioriteret at skabe vækst og arbejdspladser og set stort på, at uligheden stiger lidt.«

	Hvis man kigger på Thorning-regeringens reformer, har de ifølge Finansministeriets egne tal en beskæftigelseseffekt på cirka 38.750 personer. Men samtidig øger de uligheden med 0,4 procentpoint målt ved den såkaldte Gini-koefficient. Alle de større reformer af for eksempel SU, førtidspension og skat bidrager til at øge både beskæftigelsen og uligheden.

	»Under Anders Fogh Rasmussen var ulighedsdagsordenen lammende for reformdebatten. Lige så snart der var en politiker, der gav udtryk for, at der skulle gennemføres reformer, så stod et hylekor og gjorde opmærksom på, at nu steg uligheden herhjemme. Det har vi været befriet for, og det har været rigtig godt for reformdagsordenen herhjemme,« siger Mads Lundby Hansen.

	Det er Thorning-regeringens fortjeneste, for den har gjort op med frygten for at øget vækst og beskæftigelse også får uligheden til at stige. Han håber, at det »paradigme, der har været under Thorning-regeringen«, også fortsætter efter næste valg.

	’CEPOS-spin’

	Socialdemokraternes finansordfører, Jesper Petersen, modtager meldingen fra CEPOS med skepsis.

	»Mads Lundby Hansen har tydeligvis deltaget i et af CEPOS’ spinkurser og kommer med et eller andet budskab, der skal genere venstrefløjen på 1. maj. Jeg mener ikke, at han har ret,« siger Jesper Petersen.

	»Det er helt på sin plads at rose regeringen for at skabe arbejdspladser. Men han tager helt fejl, hvis han mener, at det er noget, vi gør i modsætning til at ville bekæmpe fattigdom og arbejde for lige muligheder.«

	Jesper Petersen henviser til, at regeringen har afskaffet starthjælpen og kontanthjælpsloftet, øget ældrechecken og beskæftigelsesfradraget for enlige forsørgere. Og selv om beregningerne fra Finansministeriet viser, at reformerne øger uligheden målt ved Gini-koefficienten, så nævner Jesper Peter samtidig, at der endnu ikke er opgørelser for, hvordan uligheden rent faktisk har udviklet sig under Thorning-regeringen.

	»CEPOS prøver at tage regeringen til indtægt for at være ligeglad med ulighed og fattigdom. Og intet kunne være mere forkert. Tværtimod har vi vist, at det at øge vækst og beskæftigelse kan kombineres med en stadig indsats for at Danmark er et af de mest lige lande,« siger Jesper Petersen.

	Arbejdsmarkeds- og skatteordfører for Radikale Venstre, Nadeem Farooq, tager gerne imod rosen fra CEPOS, men også han afviser, at regeringen er ligeglad med, hvordan uligheden udvikler sig:

	»Vi ønsker et mere lige samfund. Vi ønsker ikke at øge uligheden,« siger han og fortsætter:

	»Reformerne øger uligheden målt i forhold til Gini-koefficienten, men for os har det været vigtigere at se på, hvordan vi skaber lighed ved reelt at skabe bedre muligheder for den enkelte til at komme ind på arbejdsmarkedet.«

	AE afviser

	Mads Lundby Hansen siger også, at blandt andre Arbejderbevægelsens Erhvervsråd under Thorning-regeringen ikke i samme grad har kritiseret den økonomiske politik for at øge uligheden, som man ellers gjorde under VK-regeringen.

	Men det er ikke rigtigt, siger Lars Andersen, der er direktør i Arbejderbevægelsens Erhvervsråd. Og CEPOS måde at analysere reformerne på er alt for simpel.

	»Cepos forsøger at sætte en modsætning op mellem vækst og ulighed, som ikke er der,« siger Lars Andersen.

	Arbejderbevægelsens Erhvervsråd har kritiseret de elementer i regeringens reformer, som øger uligheden, siger Lars Andersen og peger for eksempel på den langsommere regulering af en række overførsler.

	Mads Lundby Hansen peger på, at OECD siger, at Danmark har udsigt til den femtelaveste vækst frem mod 2030 og samtidig er blandt de økonomisk mest lige lande, og det viser ifølge ham, at regeringens fokus på vækst og beskæftigelse frem for ulighed er det rigtige. Til det siger Lars Andersen:

	»Det er noget vås. Det er, fordi Mads Lundby Hansen vil sige, at vi må vælge mellem vækst og ulighed. Men sådan hænger verden ikke sammen.«

