DF til Løkke: Husk, hvem der holder dig ved magten
Værdikampen skal fortsætte, lyder et af DF's krav til Lars Løkke Rasmussen, der som ny statsminister tirsdag skal holde sin åbningstale i Folketinget
Den nyudnævnte statsminister, Lars Løkke Rasmussen, gør klogt i at sætte fokus på det borgernære og værdikampen, hvis han vil være sikker på, at Dansk Folkeparti også fremover vil støtte VK-regeringen, siger Dansk Folkepartis Peter Skaarup.


 Dansk Folkeparti stiller nu en række krav til statsminister Lars Løkke Rasmussen (V). Når han tirsdag skal holde en slags åbningstale i Folketinget, skal der være fokus på det borgernære og på værdikampen, lyder det fra DF's næstformand Peter Skaarup:
"Regeringen har brug for en ny start, den har været træg på det seneste. Vi vil bede Lars Løkke Rasmussen huske sig selv på, at det er DF, der holder ham ved magten," siger han.
Krav nummer ét er, at regeringen Løkke fortsætter en socialt afbalanceret udvikling, der tager hensyn til de svageste:
"Og at politikken ikke skal domineres af liberalistisk ideologi. Det er ekstrem vigtigt, at han kommer ind på de borgernære områder."
Krav nummer to handler også om sammenhængskraften med fokus på værdipolitikken.
"Værdikampen skal fortsætte i forhold til både kultur- og uddannelsespolitik, men også når det drejer sig om rets- og udlændingepolitik. Selv om Karen Jespersen er afløst, skal tonen ikke være anderledes," siger Peter Skaarup.
Således forventer støttepartiet, at regeringen tilslutter sig ønskerne om udgangsforbud for unge kriminelle samt en øget indsats mod våben. For nylig foreslog Pia Kjærsgaard, at politiet skal kunne beslaglægge og bortauktionere biler, hvis der findes ulovlige skydevåben i dem.
Læg pres på EU nu
Krav nummer tre er at fortsætte linjen fra 2001 med hårdere straffe og adgang til hurtigere at kunne udvise kriminelle indvandrere.
"Den kurs anbefaler vi, at han går videre med," siger Peter Skaarup, hvilket leder direkte over til krav nummer fire: At få ændret EU's opholdsdirektiv. Til trods for, at VKO i efteråret lavede en aftale på området, er det endnu ikke lykkedes for regeringen at vise resultater. Det skal være på plads inden september, betoner DF's næstformand.
"Ellers står regeringen med et alvorligt problem. Det er nu, EU kan arbejde, og Løkke skal påvirke det tjekkiske formandskab."
Krav nummer fire er en fortsat indsats mod tørklæder og halalkød. 
"Vores værdier er under pres, og det er en evig kamp. Det er noget, Løkke må vænne sig til. Det er en meget vigtig del, som han er nødt til at finde tilbage til," siger Peter Skaarup og henviser til sagerne om de niqab-klædte kvinder, der er blevet forvist fra busser. 
Reaktionen fra Venstres daværende politiske ordfører, Inger Støjberg, var, at en forvisning af de tørklædeklædte kvinder var diskriminerende, men det er ifølge Skaarup en helt misforstået tilgang. 
"Det er tale om en maskeret kvinde og ikke bare om et almindeligt tørklæde. Mange danskere synes, at det er skidt, at nogle er kommet til Danmark og fastholder en enorm religiøs tilgang til tilværelsen. Lars Løkke Rasmussen skal stå fast på de danske værdier og på, at vi lever i Danmark, ikke i Saudi-Arabien."
Hvedebrødsdage 
Krav nummer fem er at gøre det mere attraktiv at arbejde i den offentlige sektor ikke mindst inden for ældre- og plejesektoren.
"Her får vi hjælp af krisen, som giver et større incitament til at arbejde i den offentlige sektor, fordi den private sektor er under pres," siger Skaarup.
Krav nummer seks handler om at sikre bedre muligheder for efteruddannelse og omskoling til folk, der mister deres job.
"Også det er afgørende for at bevare sammenhængskraften. Nu er hvedebrødsdagene i gang for regeringen, men de kan hurtigt være ovre, hvis ikke man får styr på tingene," fastslår støttepartiet næstformand.

