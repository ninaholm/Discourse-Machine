Oppositionen går på ferie med flertal



 Oppositionen kan gå på sommerfrie med nyheden om, at den igen har erobret flertallet i en meningsmåling. I hvert fald hvis man skal tro på Gallup, som måler, at venstrefløjen når op på 88 mandater mod 87 til regeringen og Dansk Folkeparti, skriver Berlingske Tidende. Størst fremgang i forhold til sidste måneds undersøgelse har de radikale, som går fra 4,7 til 6,1 procent af stemmerne. Lige efter at den danske ambassade i Pakistan var blevet ramt af en bombe, opfordrede De Radikales leder, Margrethe Vestager, til, at Danmark overvejer sin aktivistiske udenrigspolitik.
"Det viser, at politikere bliver belønnet for at tale klart," siger partiets folketingsgruppes næstformand, Morten Østergaard, til Berlingske Tidende.
Socialdemokraterne ligger med 24,5 procent stadig et stykke under de 25,5 fra valget i november, mens SF med 16,9 procent af stemmerne hos Gallup ligger 3,9 procentpoint over valgresultatet.


