De klimakonservative på kollisionskurs
Klimaministerens tyvstart på skattekommissionens arbejde risikerer at kortslutte processen, mener Venstre. DF er bekymret over social slagside, mens Socialdemokraterne bakker op om tankerne


 De grønne afgifter skal op. Indkomstskatten skal ned. Sådan lyder den konservative klimaminister Connie Hedegaards sanering af regeringens skattereform inden klimatopmødet næste år. Høje grønne afgifter skærper folks incitament til at gøre noget for miljøet, mener hun. 
"Skattekommissionen får brug for nogle alternative indtægter, når indkomstskatten skal ned. Energi er et oplagt emne," siger Connie Hedegaard til Berlingske Tidende.
Men hos Venstre vil formand for Skatteudvalget, Torsten Schack Pedersen, ikke fremskrive skattekommissionens arbejde, og han efterlyser arbejdsro indtil februar 2009, hvor regeringens skattekommission kommer med sit forslag. Han mener, at delkonklusioner og deldebatter på skatteområdet skaber vanskeligheder for en endelig aftale.
"Særligt ministre skal være varsomme med at foregribe skatteelementer, når regeringen har nedsat en skattekommission," siger Torsten Schack Pedersen.
"Utålmodighed risikerer bare at kortslutte processen. Vi risikerer, at der er nogen, der får mast sig op i hjørnerne og får lagt afstand til nogle delelementer, de måske kunne få ned, når man til næste år ser skattekommissionens buffet," siger han. 
En buffet der ifølge Torsten Schack Pedersen måske kommer til at indeholde både varm leverpostej, bacon og asier. Og selvom man skulle være ked af de syltede asier, så ender man med at spise hele buffeten: 
"Det er åndssvagt, at vi begynder at diskutere varm leverpostej, bacon og asier hver for sig." 
Lad os sænke skatten
Men hos Ny Alliance ser man ingen grund til at vente med at diskutere skattepolitik: 
"Hvis miljøministeren vil være med til at presse på for, at vi får sænket skatten på arbejde allerede før nytår, er det super," siger partiets skatteordfører, Anders Samuelsen, der dog ikke vil pille ved de grønne afgifter, da han synes, der er grænser for, hvor meget man kan belaste forbrugerne med nye grønne afgifter. 
"De stigende oliepriser er i bund og grund 'grønne afgifter', så forbrugerne har allerede reelt fået smækket. Nu mangler vi at give dem lettelsen - svarende til de penge man har fået ekstra i statskassen," siger Anders Samuelsen og nævner de cirka 10 milliarder kroner i ekstraordinære indtægter, staten har fået via den såkaldte kulbrinteskat som en oplagt måde at kompensere på. 
Så enkelt er det dog ikke for Socialdemokraternes skatteordfører, Nick Hækkerup, der mener, at når man laver skatteændringer, så bør det ske "uden man tager hovedet under armen". Han betragter Ny Alliances forslag som "helt gak".
Enegang 
Omvendt læner Connie Hedegaard sig ifølge Nick Hækkerup grundlæggende op ad en rigtig og fornuftig tanke: Forurening vil vi ikke have, derfor skal det være dyrere. Arbejde vil vi gerne have, derfor skal det være billigere. 
"Men selvom regeringen snakker meget om miljø, bliver det ikke til så meget. Og når Connie Hedegaard tidligere har været ude med miljøprogressive meldinger, har der ikke været fælles fodslag, når det kom op til de tungere ministre," siger Nick Hækkerup og forklarer den socialdemokratiske skattepolitiske pointe:
"Hvor de andre vil fjerne topskatten, så vil vi først og fremmest sænke skatten for de laveste indkomster. Det kan godt kan lade sig gøre at give grønne afgifter en fornuftig social profil, så børnefamilien i huset, der trænger til en kærlig hånd, ikke får en enorm stor olieregning," siger Nick Hækkerup.
Frygter social slagside
Også Dansk Folkeparti frygter, at ministerens opskrift kan få social slagside. Ligesom støttepartiet mener, at det ikke er hensigtsmæssigt at diskutere skat op til skattekommissionens rapport, da det skaber utryghed om, hvorvidt der nu tales om massive omlægninger af folks skattebetalinger.
"Tanken og hensigten med Connie Hedegaards forslag er jo fin nok, men vi kan godt være bekymrede for, om det kan gennemføres uden social slagside. For Dansk Folkeparti er det vigtigt at sikre, at det ikke kommer til at ramme folk med små indkomster samt børnefamilier, som jo ofte er blandt storforbrugerne," siger finanspolitisk ordfører Kristian Thulesen Dahl til Ritzau.


