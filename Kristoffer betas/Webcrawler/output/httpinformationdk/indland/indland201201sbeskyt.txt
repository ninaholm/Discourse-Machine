S: Beskyttelse gælder ikke for alle slags ofre for menneskehandel
Regeringen vil give ofre for menneskehandel permanent ophold, hvis de vidner mod deres bagmænd. Men den beskyttelse gælder kun for kvinder, der er handlet til prostitution, siger S nu. Det til trods for at regeringen selv har forpligtet sig til at fokusere mere på tvangsarbejde


Ofre for menneskehandel skal fremover have permanent ophold, hvis de vidner mod deres bagmænd, fastslog regeringen for nylig over for Information. For kun på den måde kan man sikre ofrenes beskyttelse og ’knalde’ flere bagmænd, lød det fra Socialdemokraternes integrationsordfører Jacob Bjerregaard. Men den beskyttelse skal ikke gælde for alle slags ofre for menneskehandel, lyder meldingen nu fra Socialdemokraterne:»Det kun er handlede kvinder i prostitution, som vi vil give opholdstilladelse til. At der også er nogle mennesker, der handles til tvangsarbejde og andre ting, må vi se nærmere på. Men vores forslag gælder altså kun for de handlede kvinder, for det er dem, der virkelig lider,« siger Jacob Bjerregaard.ForskelsbehandlingMen når Socialdemokraterne kun vil give opholdstilladelse til én bestemt gruppe af ofre for menneskehandel, er det i direkte modstrid med de internationale bestræbelser på området, som også Danmark har forpligtet sig til at efterleve, lyder kritikken.»Det her er klokkeklar forskelsbehandling af personer, der er ofre for den samme kriminalitet,« siger ekspert i migration og bekæmpelse af menneskehandel Anders Lisborg, der er forfatter til en ny rapport fra Center mod Menneskehandel, som for første gang har forsøgt at kortlægge omfanget af tvangsarbejde i Danmark.»Det er altafgørende, at man ser det som en alvorlig forbrydelse, hvad enten det er til prostitution eller tvangsarbejde. For menneskehandel er menneskehandel,« siger Anders Lisborg.Ifølge adjunkt ved Roskilde Universitet Christian Groes-Green, der har forsket i prostitution og menneskehandel, er regeringens nye udmelding et udtryk for et gammeldags syn på menneskehandel.»Det her illustrerer meget godt de mange stereotype forestillinger om, hvad et ’rigtigt’ offer for menneskehandel er. Men det reelle billede er jo langt mere nuanceret. Det er ikke kun kvinder eller sexarbejdere, der er ofre for menneskehandel, der er jo efterhånden mange mænd, men også kvinder, der handles til tvangsarbejde i landbrug, rengøring eller på fabrikker,« forklarer han.Kritik fra EuroparådetRegeringens udmelding kommer kun to uger efter, at Europarådet i sin årlige evalueringsrapport af EU-landenes indsats mod menneskehandel kritiserede Danmark for ikke at fokusere nok på personer, der bliver handlet til tvangsarbejde. Der findes ingen officielle tal på, hvor stort omfanget af handlede personer til tvangsarbejde er i Danmark, men i regeringens egen handlingsplan mod menneskehandel, lyder det blandt andet:»Erfaringer fra andre europæiske lande indikerer, at handel til tvangsarbejde og handel med mindrearige forekommer i et omfang, som vi pa nuværende tidspunkt ikke har kendskab til i Danmark.«Center mod Menneskehandel offentliggjorde i december to rapporter, der indikerede, at der foregår forskellige former for tvang og udnyttelse i både den grønne sektor og i rengøringsbranchen, uden dog at kunne kortlægge det nøjagtige omfang. Og som Information beskrev i efteråret, viste de nyeste tal fra International Organization for Migration (IOM), at 2010 var det første år, hvor »personer hjulpet af IOM efter at være blevet trafficked til tvangsarbejde oversteg personer trafficked til seksuel udnyttelse«.Netop i denne tid, hvor når alle internationale og danske organisationer, der arbejder med bekæmpelse af menneskehandel, for alvor er begyndt at fokusere på tvangsarbejde, bør regeringen også følge samme udvikling, mener Christian Groes-Green: »Regeringen forsøger jo selv i handlingsplanen at sidestille menneskehandel til prostitution med menneskehandel til tvangsarbejde. Derfor er det en stor selvmodsigelse kun at give ophold og beskyttelse til den ene gruppe,« siger han.Norge giver opholdRegeringens forslag er bl.a. lavet på baggrund af den norske model, hvor ofre for menneskehandel får permanent ophold, hvis de vidner mod deres bagmænd. Men i modsætning til de danske planer, gælder den norske ordning alle former for menneskehandel — ikke kun prostitution. Kommunikationsrådgiver i det norske Udlændingeservice Åsmund Eide Senior er overrasket over, at Danmark kun vil give ophold til én slags ofre for menneskehandel og forklarer, at Norge aldrig har overvejet at skelne mellem de forskellige ofre for menneskehandel.Hos 3F, der repræsenterer lønmodtagerne i den grønne sektor og rengøringsbranchen, hvor man fra udenlandske erfaringer ved, at tvangsarbejde finder sted, efterlyser man mere viden på området, forklarer forbundssekretær Claus Jørgensen:»Forskellen på prostitution og tvangsarbejde er, at omfanget ikke er videnskabeligt dokumenteret på nuværende tidspunkt. Og så længe det ikke er afdækket, vil vi vente med at kræve noget fra regeringen. Men det er klart, hvis der er et reelt problem med tvangsarbejde i Danmark, skal ofrene sikres nogle rettigheder.«Det har ikke været muligt at få en kommentar fra De Radikale eller SF.
