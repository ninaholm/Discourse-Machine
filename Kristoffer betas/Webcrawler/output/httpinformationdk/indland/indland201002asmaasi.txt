Asmaa siger stop
Asmaa Abdol-Hamid forlænger sin selvvalgte pause fra politik. Dermed slipper Enhedslisten for et nyt opgør om den muslimske folketingssuppleant
Enhedslisten undgår et nyt, opslidende opgør om Asmaa Abdol-Hamid.


 Enhedslisten undgår et nyt, opslidende opgør om Asmaa Abdol-Hamid.
Da tidsfristen for at kandidere i Enhedslistens kommende urafstemning udløb i går, havde folketingssuppleanten således ikke meldt sig blandt kandidaterne. Og da Liste Ø forventer, at folketingsvalget kommer inden den næste urafstemning - i foråret 2011 - betyder det reelt, at den kontroversielle muslimske politiker ikke vil være at finde på stemmesedlen ved næste valg.
Asmaa Abdol-Hamid, som er førstesuppleant for Johanne Schmidt-Nielsen, har tidligere sagt, at hun var skuffet over både Enhedslisten og den øvrige venstrefløj. Men da hun sidste år undlod at stille op ved urafstemningen, var det af studiemæssige årsager. Det har ikke været muligt at få en kommentar fra Asmaa Abdol-Hamid om, hvorfor hun ikke stiller op i år. Men i en korfattet kommentar på sin Facebook-profil skriver hun:
»Til alle de kimende journalister. Jeg stiller ikke op til Enhedslistens urafstemning. Dette betyder, at jeg vælger ikke at være folketingskandidat. Derimod støtter jeg Anna Rytters kandidatur og håber, at hun bliver spidskandidat på Fyn.«
Vakte opsigt
Asmaa Abdol-Hamid vakte ved folketingsvalget i 2007  opsigt med sit tørklæde og afvisning af at give hånd til mænd. En række udtalelser om dødsstraf og homoseksuelle var med til at vække usikkerhed om, hvad hun og Enhedslisten egentlig mente, ligesom flere venstrefløjskoryfæer ikke mente, at hendes religiøsitet var forenelig med venstrefløjens kamp for kvinders rettigheder.
Efterfølgende pegede en intern evaluering efter folketingsvalget på, at henholdsvis 'Asmaa-effekten' og 'Villy-effekten' (dvs. SF's succes) medførte den vælgerflugt, som har sendt Enhedslisten ned på det nuværende eksistensminimum på fire mandater. Valgevalueringen kastede til gengæld partiet ud i et voldsomt selvopgør, hvor blandt andre den tidligere stemmesluger Pernille Rosenkrantz-Theil beskyldte sine tidligere partikammerater for at vaske deres hænder ved at gøre Asmaa Abdol-Hamid ansvarlig for partiets valgnederlag.
At den muslimske folketingskandidat stadig deler vandene i Enhedslisten illustreres af, at det senest har vakt stor debat, at hovedbestyrelsesmedlemmet Elizabeth Japsen har oprettet en Facebook-gruppe med titlen 'Tag orlov Johanne. Vi vil se Asmaa på folketingets talerstol!'
I forvejen har Enhedslistens retspolitiske ordfører, Line Barfod, meddelt, at hun ikke genopstiller.
Det gør de tre andre medlemmer af folketingsgruppen, Johanne Schmidt-Nielsen, Per Clausen og Frank Aaen.

