EU ved at forspilde grøn krisemedicin
Mange lande stritter imod det direktivforslag, der skal udmønte EU-ledernes beslutning om 20 pct. energibesparelser i 2020. Direktivet er den bedst tænkelige måde at gøre noget ved både finans-, klima- og energikrise, siger Martin Lidegaard, der skal få EU-landene til at makke ret
EU er ikke ambitiøs nok på klimaområdet, mener klimaminister Martin Lidegaard.


 Midt i en krisetid er der to mio. nye europæiske job at hente via et EU-direktiv om energieffektivisering. Alligevel slår en stribe EU-lande sig i tøjret før afgørende forhandlinger om direktivet. Klima- og energiminister Martin Lidegaard (R), der på det danske formandskabs vegne skal lede forhandlingerne, er stærkt bekymret over vrangviljen.
»Vi har af stats- og regeringscheferne fået den bundne opgave at sikre 20 pct. energieffektivisering i EU i 2020. Hver eneste euro, som vi under den nuværende krise investerer i effektivisering, går med sikkerhed til at dæmpe den økonomiske krise, klimakrisen og energikrisen. Men vi er ikke på vej til at opfylde målet. Ifølge EU-Kommissionen når vi kun 10 pct. energieffektivisering i 2020, hvis vi ikke får vedtaget det direktiv, der ligger på bordet,« siger den danske minister, der er i Bruxelles for at lægge pres på modvillige medlemslande.
Også EU’s klimakommissær Connie Hedegaard betonede i går i Information energibesparelserne som noget nær et columbusæg i den aktuelle krise for både økonomi og klima. Stigende priser på olie, naturgas og kul undergraver den i forvejen gældsplagede økonomi og gør det oplagt at søge måder at bringe udgifterne for EU ned. Alligevel er der udbredt modstand blandt medlemslandene.
Det var helt tilbage i 2006, at kommissionen spillede ud med en handlingsplan om de 20 pct. energieffektivisering i 2020. I juni sidste år blev planen omsider til et direktivforslag, ifølge hvilket de 20 pct. skulle være et forpligtende EU-mål på linje med de bindende og allerede vedtagne mål om 20 pct. CO2-reduktion og 20 pct. vedvarende energi. En realisering af målet kan ifølge eksperter ved institutterne Fraunhofer ISI og Ecofys give EU en besparelse på den årlige energiregning på 78 mia. euro (580 mia. d.kr.) og samtidig spare atmosfæren for 560 mio. ton CO2, omtrent 10 gange de årlige danske udledninger. Ifølge Kommissionen kan bygningsrenoveringen i sig selv give to mio. nye job i Europa.
Mange indvendinger
Et flertal af lande sagde imidlertid sidste år nej til at gøre de 20 pct. til et forpligtende mål, og derfor blev det i stedet til, at selve virkemidlerne til at nå målet skal være bindende. Blandt de centrale virkemidler er årlig energirenovering af tre pct. af den offentlige bygningsmasse i alle medlemslande samt 1,5 pct. årlige energibesparelser opnået gennem energiselskabernes indsats. Modstanden går på kryds og tværs af Europa og på kryds og tværs af de enkelte virkemidler i direktivforslaget.
Frankrig vil således ifølge nyhedsbureauet Euractiv ikke have en bestemt procentsats for energirenovering af offentlige bygninger, men i stedet en samlet energimængde, og Østrig er også imod de tre pct., fordi man er på forkant med bygningsrenovering og derfor har sværere ved at levere så meget fremover. Andre lande er imod, at deres energiselskaber skal stå for en bestemt spareindsats, mens atter andre landes regeringer er internt splittede om direktivet. En sang, der går igen, er ’større fleksibilitet’ omkring, hvordan man præsterer energispareindsatsen.
»Når klima- og energiministrene mødes til rådsmøde på tirsdag i næste uge, er vi nødt til at se hinanden i øjnene og sige, at denne opgave altså skal løses. Som det ser ud nu er vi i alvorlig fare for ikke at nå målet,« understreger Martin Lidegaard.
»Som formandsskab vil vi gerne være fleksible med hensyn til, hvordan virkemidlerne bruges, men tiden er ikke til at snakke om endnu større fleksibilitet, og vi vil ikke være fleksible, når det handler om at nå selve målsætningen på de 20 pct.«
Den danske ambition er at skabe enighed mellem regeringerne i Ministerrådet i denne måned, så der kan indledes forhandlinger med Europa-Parlamentet og Kommissionen i marts med henblik på en vedtagelse af direktivet til juni.

