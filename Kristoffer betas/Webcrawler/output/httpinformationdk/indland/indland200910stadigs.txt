Stadig større pres på Gade
Socialdemokraterne kræver, at Søren Gade går af som forsvarsminister. Dansk Folkeparti, SF og R holder endnu hånden over ham, men eksperter vurderer, at ministeren får svært ved at genoprette den fornødne tillid
Forsvarsfadæsen er langt fra ovre for Søren Gade, selv om den ansatte i Forsvarskommandoen, der har oversat Jægerbogen til arabisk i går blev bortvist. Det mangler stadig at blive fastslået, hvem der sendte dokumentet til B.T.


 Efter at det i går kom frem, at det er en ansat i Forsvarskommandoen, der har oversat bogen 'Jæger - i krig med eliten' til arabisk - og at ministerens pressechef siden har sendt oversættelsen til Danmarks Radio, kræver Socialdemokraterne nu, at forsvarsminister Søren Gade går af:
»Søren Gade bør tage konsekvensen og gå af. Hver gang vi stiller spørgsmål i den her sag, så vælter skeletterne jo ud af skabet. Og man skal huske på, at oplysningerne kun kommer frem, fordi vi spørger. Det er ikke noget, Søren Gade selv er interesseret i at finde ud af,« siger Socialdemokraternes forsvarsordfører, John Dyrby Paulsen til ritzau.
Skeletter
En stor del af skeletterne kom ud af skabet allerede i går morges, da det blev slået fast, at det var den nu bortviste IT-chef, Jesper Britze fra Forsvarskommandoen, der havde oversat jægersoldat Thomas Rathsacks kontroversielle bog til arabisk. Forsvaret havde ellers med al magt forsøgt at stoppe udbredelsen af bogen, som man mener er en trussel for landets sikkerhed. Forsvarschef, Tim Sloth Jørgensen, fortalte på et pressemøde, at Jesper Britze troede, at oversættelsen ville gavne forsvarets sag - formentlig fordi en arabisk oversættelse kunne underbygge påstanden om, at bogens indhold er skadelig for sikkerheden.
Ifølge forsvarschefen var det Jesper Britze, der selv havde fået ideen og lavet oversættelsen. Jesper Britze har selv indrømmet, at han står bag oversættelsen, men nægter at have videresendt oversættelsen til B.T. Forsvarschefen tog på mødet klar afstand fra Jesper Britzes handling, og ministeren tog på Christiansborg klar afstand til forsvarets håndtering af sagen.
Senere på dagen kom det så frem, at forsvarsministerens pressechef, Jacob Winther, havde sendt oversættelsen til DR-journalist Bent Stuckert.
Selv forklarer pressechef Jacob Winther, at han først sendte mailen til DR efter, at B.T. havde fået den - og at det ikke var ham, der i første omgang lækkede oversættelsen til B.T. Netop derfor holder Dansk Folkeparti stadig hånden over Søren Gade:
»Da pressechefen videresender oversættelsen til DR, har den allerede ligget på B.T.'s hjemmeside. Bent Stuckert fra DR kunne selv have fundet oversættelsen på B.T.'s hjemmeside, så jeg mener ikke, at det har nogen betydning, at Jakob Winther har sendt den videre på det tidspunkt. Sagen havde set helt anderledes ud, hvis han havde gjort det før,« siger forsvarsordfører Ib Poulsen, som vil afvente den undersøgelse af sagen, som Forsvarets Auditørkorps i går blev sat til at lave, før partiet vil tage stilling til, om de fortsat har tillid til ministeren. Det samme vil de radikale og SF, som dog begge udtrykker stor bekymring over sagens udvikling.
Belastende
For selvom Socialdemokraterne foreløbig står alene med kravet om ministerens afgang, så bliver sagen under alle omstændigheder mere og mere belastende for Søren Gade. Hans forklaringer må gang på gang ændres. I går middag frikendte han således helt og aldeles sin pressechef i sagen:
»Jeg er glad for, at jeg kan sige, at den ikke kom fra Jacob Winther,« sagde Søren Gade få timer før det viste sig, at pressechefen altså havde sendt oversættelsen af sted til DR.
Og det er dybt problematisk for ministeren, mener Enhedslistens forsvarsordfører, Frank Aaen:
»Det begynder at stramme til omkring Gade, for nu er det hans nærmeste rådgiver, som har været med til at distribuere en bog, som Forsvaret selv har sagt var skadelig,« siger Frank Aaen.
Forsvarsministeren var i går i forvejen presset, fordi han i sidste uge i bombastiske vendinger fik sagt, at den arabiske oversættelse af bogen ikke kom fra forsvaret - hvilket altså heller ikke var sandt. I DR2's Talkshow, Ugen med Clement, sagde han ligefrem, at han sad 'helt ude på planken' og var 'på vej ned i vandet', hvis det viste sig, at oversættelsen kom fra forsvaret selv.
Og da ministeren blev spurgt, hvem der ville få ansvaret, hvis bogen alligevel var oversat af en ansat i forsvaret, svarede han:
»Far her. Jeg er jo direktøren for det hele, the buck stops here.«
Med de mange urigtige oplysninger, får ministeren svært ved at genopbygge den nødvendige tillid i befolkningen, vurderer tidligere chef for Jægerkorpset, Poul Dahl:
»Det her kan ikke undgå at få konsekvenser for Søren Gade. Efter alt det, han har sagt om, at han er glad for, at hans pressechef ikke er involveret, og at ansvaret ligger hos Forsvarskommandoen, så vil han få meget svært ved at genoprette den nødvendige tillid,« siger Poul Dahl og tilføjer:
»Jeg har fra start af sagt, at den her sag vil komme til at give store problemer for forsvarschefen og at det ikke er usandsynligt, at ministeren vil blive trukket med i faldet. Det kan se ud til, at det sker,« siger han.
Også lektor ved Københavns Universitet og ekspert i dansk forsvarspolitik, Peter Viggo Jakobsen, mener, at de nye oplysninger vil sætte yderligere pres på ministeren - netop fordi han tidligere har lagt hele skylden over på forsvaret:
»Nu er det svært for ministeren at sige, at det hele er Forsvarskommandoens skyld. Det begynder også at blive svært for ministeren og forsvarschefen at fastholde forklaringen om, at det var en enkelt mand i Forsvarskommandoen, der alene stod for at udføre det. Så jeg vil vurdere, at det her sætter øget pres på ministeren,« vurderer Peter Viggo Jakobsen.
Undersøgelse
Indtil videre er ministeren altså fredet. I hvert fald ind til Forsvarets Auditørkorps er nået til bunds i sagen. Hvornår det sker, kan vicegeneralauditør Niels V. F. Christiansen ikke sige, men han understreger, at man sandsynligvis vil undersøge bredt:
»Det er den ene mand (Jesper Britze, red.) og hans omgivelser i bred forstand, vi skal undersøge. Dvs. alle dem, han har været i kontakt med.« Dermed er det også muligt, at der vil blive draget flere ind i sagen:
»Det er meget muligt, at vi eksempelvis finder ud af, hvem der har givet oplysningerne videre til pressen,« siger Niels V. F. Christiansen.


