Kommission: Danmark skal have veteranpolitik
En psykisk syg tidligere Balkan-soldat blev natten til onsdag dræbt af politiet. Militærekspert og veteranforening mener, at vi vil se flere af den slags tilfælde, hvis ikke krigsveteranernes problemer bliver taget mere alvorligt
To betjente blev totalt overrumplet, da de tirsdag aften blev angrebet af en psykisk syg mand i en lejlighed på Nørrebro i København. Den tidligere Balkan-soldat slog begge i hovedet med en sabel, inden politifolkene dræbte ham med tre pistolskud.


 Tre skud dræbte tirsdag aften en psykisk syg 32-årig mand, der angreb politiet med en sabel under en tvangsindlæggelse på Nørrebro i København. Den 32-årige er tidligere soldat på Balkan og er bare det seneste navn på en efterhånden lang liste over tidligere soldater, der går amok.
Men listen kan desværre risikere at blive meget længere, mener formand for Kammeratstøtteordningen for Veteraner, Bjarne Hesselberg: 
"Den unge mand, der gik amok, hører til historien om, hvor dårlige vi har været til at tage os af hjemvendte soldaters krigstraumer. Men selv om forholdene er blevet bedre, så er psykisk støtte stadig et af de helt store huller, når det gælder hjemvendte soldater."
Vibeke Schmidt, der er chefpsykolog på Institut for Militærpsykologi, er enig i, at indsatsen for tidligere hjemvendte soldater ikke har været systematisk nok før i tiden: "Jeg er sikker på, at indsatsen godt kan blive endnu bedre, men de sidste par år er indsatsen nu blevet udbygget ganske betragteligt."
Bjarne Hesselberg mener ikke, der findes nok ekspertise i, hvordan man behandler psykisk skadede soldater, og det skal der gøres noget ved politisk: "Fremover vil vi jo se langt flere soldater med psykiske mén, fordi vi har sendt langt flere soldater ud de sidste 10-20 år."
Veteranpolitik
Bjarne Hesselberg så derfor gerne, at Danmark fik en decideret veteranlov ligesom i Norge og Sverige. Og en mere målrettet politisk indsats over for hjemvendte soldater ser også ud til at være en af konklusionerne fra Forsvarskommissionen. 
Ifølge et udkast fra kommissionens kommende rapport, som Information er i besiddelse af, mener kommissionen, at "Forsvarsministeriet bør have en eksplicit veteranpolitik (...) Politikken bør beskrive den vifte af muligheder der er for hjælp og støtte til håndtering af mulige psykiske og sociale belastninger, samt fysiske skader som følge af udsendelsen. Endelig bør politikken tage højde for, at den udsendtes indsats skal værdsættes, og at samfundets ansvar herfor skal tydeliggøres." 
SF's forsvarsordfører og medlem af Forsvarskommissionen, Holger K. Nielsen mener, at der brug for bedre forhold for de hjemvendte soldater. 
"Det er nødvendigt med en veteranpolitik, så vi ikke som i det tragiske tilfælde her risikerer, at folk går rundt i meget lang tid og har det skidt. Vi er blevet en krigernation, men det er som om, at vi ikke har villet erkende de problemer, der følger med."
Medlem af Forsvarsudvalget for Venstre, Gitte Lillelund Bech, mener, at indsatsen hele tiden bliver forbedret for de udsendte soldater: "Det psykologiske beredskab bliver forbedret fra hold til hold, der kommer hjem fra Afghanistan." Hun bakker dog også op om en samlet politik for veteranerne.
Gruppen er nøglen
Militærsociolog Claus Kold mener, at problemet er, at de hjemvendte soldaters psykiske problemer ikke bliver håndteret rigtigt i dag: 
"Krig handler om at slå mennesker ihjel og ødelægge ting, og det er et meget begrebsløst område. Derfor oplever soldaten, at det kan være meget svært at sætte ord på. Soldaten har jo aldrig været sådan et sted før - uden for det civile samfunds lov og ret, og det kan gøre det meget vanskeligt bare sætte sig ned og snakke om, hvordan de har det."
Claus Kold mener, at fællesskabet med de andre soldater er nøglen til at hjælpe de udsendte tilbage til en normal tilværelse, fordi mange af de problemer, som de hjemvendte tumler med, også er opstået for andre i gruppen af udsendte eller simpelthen er skabt af gruppens måde at fungere på. 
"Vi bliver nødt til at fastholde kampgruppen, når de kommer hjem og efteruddanne dem i at komme videre under supervision fra psykologer og andre fagfolk," siger Claus Kold.

