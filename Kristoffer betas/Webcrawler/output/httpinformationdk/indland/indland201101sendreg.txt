'Send regningen til Birthe Rønn'
Unge statsløse, som uden grund er blevet bedt om at betale for indfødsretsprøve, skal forlange at få gebyret refunderet, lyder det fra S-medlem af Indfødsretsudvalget


 Adskillige unge statsløse har betalt gebyr for at gå op til indfødsretsprøven i et forsøg på at få dansk statsborgerskab, selv om de ifølge en FN-konvention ikke behøver at gå op til prøven. Flere har endda betalt gebyret flere gange, fordi de er dumpet. Det gælder bl.a. den 20-årige Iman El-Hajj fra Aalborg og  gymnasieeleven Mariam El Sadek fra Tilst, hvis historier Information tidligere har beskrevet. Begge har flere gange betalt 673 kroner, som er gebyret for at gå op til indfødsretsprøven.
»Ud fra en retfærdighedsbetragtning har de unge statsløse haft en udgift til indfødsretsprøven, som myndighederne ikke har været berettiget til at opkræve,« siger Lennart Damsbo-Andersen (S), medlem af Folketingets Indfødsretsudvalg, og fortsætter: »Jeg vil opfordre dem til at sende en kvittering for udgifterne til Birthe Rønn Hornbech (V) og så bede om at få pengene tilbagebetalt.«
Som Information har beskrevet, er både Iman og Mariam gået op til prøven, fordi de har fået besked på det fra politiet, når de har ansøgt om statsborgerskab.
Men politiets besked har været forkert: Ingen af de to unge statsløse havde behøvet at aflægge indfødsretsprøve for at få dansk statsborgerskab. I kraft af både FN's Børnekonvention og FN-konventionen fra 1961 om statsløse har de begge haft et konventionsbeskyttet krav på at få meddelt statsborgerskab, i og med at de er født og opvokset i Danmark. I hundredevis af unge statsløse kan på lignende vis unødigt have betalt for indfødsretsprøven.
Damsbo-Andersen opfordrer integrationsministeren til at lade spørgsmålet om gebyret for de unødvendige indfødsretsprøver være en del af den undersøgelse, som ministeriet skal være færdig med senest den 31. januar.
»Ligegyldigt om de unge har bestået prøven eller er dumpet, så bør de få gebyret tilbage,« siger Lennart Damsbo-Andersen, der opfordrer de unge til at henvende sig direkte til Birthe Rønn Hornbech. Integrationsministeren har ikke ønsket at udtale sig om spørgsmålet.

