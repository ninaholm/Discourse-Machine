Uddannelser: Politikerne må tage sig sammen
Sammenbruddet i globaliserings-forhandlingerne om fordeling af milliarderne til forskning og uddannelse, skaber stor bekymring for fremtiden på uddannelses-institutionerne
Finansminister Claus Hjort Frederiksen (V) står fast på, at forhandlingerne om globaliseringspuljen nu skal vedtages af regeringen og DF.


 Universiteter, professionshøjskoler og erhvervsskoler frygter, at sammenbruddet i globaliseringsforhandlingerne tirsdag aften, vil gå ud over satsningen på uddannelse og forskning langt ud i fremtiden. De har svært ved at se, hvorfor det brede forlig om, hvad Danmark skal leve af i fremtiden, skal falde på et spørgsmål om børnecheck-en.
Kernen i striden - mellem Socialdemokraterne og Radikale på den ene side og regeringen og Dansk Folkeparti på den anden - er spørgsmålet om fratagelse af børnechecken til familier, hvis 15-17-årige børn ikke er i uddannelse eller arbejde.
S og R ønsker håndslag på, at regeringen ikke vil fremsætte forslaget udenom forligskredsen, men det vil finansminister Claus Hjort Frederiksen (V) ikke give. Derfor betragter finansministeren forliget som 'reelt opsagt'. Det kan betyde, at regeringen og Dansk Folkeparti egenhændigt bestemmer, hvad de knap tre milliarder, der er til fordeling i 2010, skal bruges til.
Skåret 75 procent
Og det lover ikke godt, mener formanden for Professionshøjskolernes Rektorkollegium, Laust Joen Jakobsen, der håber på, at det blot er 'politisk spilfægteri.'
»Det står rigtig skidt til for os, hvis forhandlingerne ikke bliver genoptaget, fordi regeringen efter vores viden kun har tiltænkt professionshøjskolerne 65 millioner næste år. Det betyder reelt en 75 procent nedskæring i vores udviklingsmidler og vil resultere i lukning af videnscentre og nogle af vores uddannelsesinstitutioner lokalt,« siger Laust Joen Jakobsen.
Også på erhvervsskolerne tripper de utålmodigt omkring efter meldingen om sammenbrud i forhandlinger. Her venter de på over en milliard til at etablere praktikpladser og hindre frafald.
»Vi er dybt bekymrede, fordi vi står med nogle meget store udfordringer, fordi antallet af indgåede praktikpladser er faldet med 30 procent det sidste år. Det er ensbetydende med, at vi får uddannet 12.000 færre unge i år, derfor betyder en udsættelse af beslutningen rigtig meget for os, og for resten af samfundet, fordi vi kommer til at mangle mellem 50.000-150.000 faglærte fremover,« siger Lars Kunov, direktør for Danske Erhvervskoler.
Vent med børnechecken
Jens Oddershede, formand for Danske Universiteter, opfordrer til, at politikerne prøver at finde tilbage til forhandlingsbordet:
»Det er det bedste grundlag for at få en mere langsigtet planlægning, som er helt essentiel for forskningen. Sagens seriøsitet kræver et bredt forlig, derfor regner vi også med, at Claus Hjort er så meget et hædersmenneske, at han giver det brede forlig endnu en chance.«
Lars Kunov er heller ikke begejstret for tanken om et smalt forlig mellem regeringen og Dansk Folkeparti:
»Det er vigtigt, at der er konsensus omkring, hvilken kurs vores uddannelser skal tage - også under en kommende regering. Vi har ikke plads til mere slingrekurs på det her område.«
Jens Oddershede vil ikke tildele skurke- eller helterollen til hverken opposionspartierne eller regeringen:
»Men spørgsmålet om fratagelse af børnechecken skal ikke blandes sammen med, hvad Danmark skal leve af i fremtiden. Det er ikke særlig pynteligt at lade det her forlig falde på børnechecken, så glemmer politikerne, hvad sagen handler om.«
Lars Kunov er enig i, at diskussionen omkring børnechecken er for lille til, at den skal vælte det brede forlig.
»Vi står overfor store samfundsmæssige problemstillinger her, som ikke er blevet mindre på grund af krisen - tværtimod, derfor burde de politiske parter tage slagsmålet om børnechecken et andet sted. Fratagelse af børnechecken er ikke afgørende for, om vi får opfyldt målsætningen om, at 95 procent af en årgang får en ungdomsuddannelse, derfor virker det mere som signalpolitik fra begge parter,« siger Lars Kunov.
På professionshøjskolerne er de også godt trætte af situationen:
»Vi har ikke brug for at komme i klemme mellem politikere, der har brug for at markere sig, derfor håber vi på, at begge parter mødes igen med en lidt mere fleksibel tilgang fra begge sider.«
Politisk kommentator og tidligere konservativ minister, Hans Engell, tror dog ikke, at uddannelsesinstitutionerne skal gøre sig alt for store forhåbninger om, at forhandlingerne bliver genoptaget.
»Det her er udtryk for at blokpolitikken er slået fuldstændig igennem, derfor tror jeg ikke, vi kommer til at se flere brede politiske aftaler før efter næste valg. Regeringen vil køre deres eget løb sammen med Dansk Folkeparti, men forløbet omkring globaliseringsmidlerne understreger det dårlige forhold, der er mellem regeringen og oppositionen,« siger Hans Engell.

