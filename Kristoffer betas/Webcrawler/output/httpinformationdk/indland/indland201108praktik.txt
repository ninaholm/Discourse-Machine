Praktikanter arbejder gratis under dansk EU-formandskab
Det er uhørt, at Udenrigsministeriet ansætter 26 ulønnede praktikanter i 11 måneder, når studerende kun kan opnå merit og dermed SU i de seks, mener forsker. Ministeriet afviser al kritik


 Med ansættelsen af 26 ulønnede praktikanter risikerer det danske udenrigsministerium at undergrave den danske arbejdsmarkedsmodel.
Når Danmark har EU-formandskabet i 2012, bliver topmødet gennemført med hjælp fra 26 universitetspraktikanter. Praktikanter der ud over et mindre tilskud hverken får løn, SU eller merit for deres arbejde i fem af de 11 måneder, de er ansat ved Danmarks Faste Repræsentation ved EU i Bruxelles, som forbereder og gennemfører topmødet. Som universitetsstuderende må et praktikforløb nemlig maksimalt vare tre til seks måneder for at være meritgivende og dermed give ret til SU.
»Når offentlige myndigheder begynder at bruge praktikanter på denne måde, er der ingen argumenter for, at andre skal lade være,« siger arbejdsmarkedsforskeren Henning Jørgensen, professor ved Institut for Statskundskab ved Aalborg Universitet. Han mener, at det underminerer vores arbejdsmarkedsmodel.
»Vi har regulerede uddannelsesmæssige praktikforløb, og de er op til fem-seks måneder. Resten er almindelig ansættelse, og dermed er der stor risiko for, at den studerende udfylder en fast stilling,« siger Henning Jørgensen
Han påpeger, at en af de opgaver, Danmark kan komme til at stå i spidsen for under EU-formandskabet, netop er at fremlægge et forslag om indgreb mod brug af praktikanter.
Kritik afvises
Men personalechef i Udenrigsministeriet, Thomas Munk-Larsen, afviser, at de studerende erstatter fastansatte medarbejdere.
»Når man har praktikanter, vil der altid være nogle, som skal kontrollere, kommentere og rådgive deres arbejde. Derfor kræver det ekstra bemanding,« siger Thomas Munk-Larsen, der understreger, at Udenrigsministeriet har valgt at tilbyde 11 måneder, fordi der under formandskabet vil være ekstra pres på.
»At tage nye praktikanter i den situation har vi ikke kapacitet til. De studerende ville ikke få det fulde udbytte, hvis de ikke er der i hele perioden,« siger Thomas Munk-Larsen og understreger, at det giver de studerende erfaring, empiri og data, som kommer praktikanten til gode på sigt.
Finn Borch Andersen, formand for fagforeningen Djøf, kender ikke det aktuelle eksempel i Undenrigsministeriet, men mener, at 11 måneder kan være for lang tid: »Det vigtige er, at de studerende får noget ud af det, og at det ikke er erstatning for faste job.«
En stikprøve, som Berlingske Research foretog for nylig, viste, at hver anden universitetsstuderende arbejder eller har arbejdet ulønnet som praktikant. Og dermed følger de danske studerende en international trend med ulønnede praktikker.

