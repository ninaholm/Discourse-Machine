Økonomer: Den værste krise i 50 år
Krisen kommer med større kraft, og arbejdsløsheden vokser hastigere end i 1970'erne, siger topøkonomer
Bryggeriet Carlsberg har for nyligt fyret 450 medarbejdere. For øjeblikket stiger ledigheden i Danmark hastigt, og økonomer forudser, at vi har 160.000 ledige ved udgangen af 2010


 Tre foruroligende udsagn fra tre topøkonomer: 
"Vesten befinder sig i den værste økonomiske krise i 50 år," siger Peter Nedergaard, professor i statskundskab ved Københavns Universitet, mens overvismand Peter Birch Sørensen formulerer det således: "I OECD-området kan vi meget vel ende med det største tilbageslag siden Anden Verdenskrig." 
Cheføkonom fra Dansk Industri, Klaus Rasmussen supplerer: "Der er umiddelbart udsigt til en værre krise end i halvfjerdserne. Danmark oplever det hurtigste fald i eksporten siden Anden Verdenskrig. Arbejdsløsheden stiger hastigt, sandsynligvis har vi 160.000 ledige ved udgangen af 2010."
Bare i løbet af mandag og tirsdag kom det frem, at maskinindustrivirksomheden Sauer-Danfoss skal fyre 400 medarbejdere, Coloplast skal fyre 150, mens F.L. Smidth fyrer 600 - hvoraf en tredjedel er arbejdspladser i Danmark. 
Finanssektoren har siden september sagt farvel til mere end 700 medarbejdere. Opbremsningen i dansk økonomi mærkes også på landets jobmesser. I går blev Viborgs planlagte jobmesse i februar således aflyst, fordi virksomhederne i området enten har fyret eller forventer at fyre medarbejdere.
Bush er skurken
Både årsagen til krisen og løsningen af den skal findes på den anden side af Atlanterhavet, mener Peter Nedergaard:
"For at komme ud af den økonomiske skygge, som terrorangrebet den 11. september kastede over USA, har den amerikanske centralbank fastholdt en alt for lav rente." 
Det kunne ikke medføre andet end massiv pengeudpumpning, understreger han: 
"Man kunne nærmest ikke gå ind i en bank uden at komme ud igen med et lån. Resultatet var et voldsomt overforbrug, lemfældig kreditgivning og den ejendomsboble, som bristede og udløste finanskrisen."
Samtidig har den netop afgåede præsident Bush finansieret både krigen i Afghanistan og Irak og de skattelettelser, der skulle inddæmme de økonomiske virkninger af terrorangrebet, gennem et eksploderende budgetunderskud, påpeger Peter Nedergaard:
"I modsætning til tidligere er USA's offentlige gæld ikke hovedsageligt finansieret af amerikanske borgere. Hele 44 procent af den offentlige føderale gæld har udenlandske kreditorer, og heraf står centralbankerne i Kina og Japan for halvdelen. Det giver en voldsom ubalance i verdensøkonomien, og det er langt vanskeligere at styre udenlandske centralbanker end sine egne borgere."
Klaus Rasmussen har stort set samme analyse af krisens årsager:
"Det store problem er, at hele den vestlige verden er ramt på næsten samme tid og næsten samme måde. Overalt er forbrugerne og investorerne blevet skræmt. Det gælder om at genoprette tilliden."
Klogere politikere
USA bærer dog ikke hele skylden for, at arbejdsløsheden nu begynder at stige i Danmark, understreger Peter Birch Sørensen: 
"I længden kunne arbejdsløsheden ikke have holdt sig på det rekordlave niveau. Lønstigningerne ligger over vore samhandelslande, og samtidig er produktivitetsudviklingen dårligere."
Selv om krisen udvikler sig hastigere end oliekrisen i halvfjerdserne, tror Klaus Rasmussen dog, at dens virkninger kan mildnes, fordi politikerne er blevet bedre til at håndtere den: 
"Datidens automatiske dyrtidsregulering betød jo, at lønningerne steg 20-25 procent for at kompensere for øgede energipriser. Det var en kolossal fejltagelse, som blot fik arbejdsløsheden til at stige og stige gennem hele årtiet."
Spørgsmålet er så, om regeringen hidtil har reageret hensigtsmæssigt. Allerede i september sidste år spåede OECD faldende vækst i Danmark - alligevel fastholdt finansminister Lars Løkke Rasmussen i november, at dansk økonomi aldrig har haft det bedre. Det får Peter Nedergaard til at sige: "Regeringen kom for sent ud af starthullerne i forhold til andre lande."
Siden har krisepolitiken rettet sig:
"I det store hele gør regeringen det rigtige - stabiliserer den finansielle sektor, holder øje med arbejdsløsheden og går ind med stimulerende foranstaltninger," siger Peter Nedergaard 
"Det løser bare ikke den grundlæggende krise - som der kun kommer styr på, hvis verdens største økonomi, USA, kommer til fornuft." 
Peter Birch Sørensen: "Der er helt ubestrideligt tale om den værste finanskrise i Vesten i de seneste 60 år. Når onkel Sam nyser, bliver alle forkølede - vi kan ikke undgå at få en nedtur, når den amerikanske økonomi rammes så stærkt," siger han.
Peter Birch Sørensen er dog mindre bekymret med hensyn til Danmark end resten af OECD, fordi udgangspunktet var usædvanlig godt: 
"Ledigheden nåede helt ned på 44.000, før krisen blev udløst, så selv om tilbageslaget i eksport, produktion og beskæftigelse bliver dybt og sker i hastigt tempo, kommer vi ikke op på 350.000 ledige, som vi havde i 1994."
På grund af den lave arbejdsløshed synes Peter Birch Sørensen, at det er rimeligt, at regeringen har tøvet med kriseforanstaltninger: "Det kan lyde kynisk, når man siger, at arbejdsløsheden skal være højere, før man sætter ind med vækstfremmende foranstaltninger, men hvis man lemper finanspolitikken for meget og for tidligt - risikerer man at skulle stramme voldsomt op på et senere tidspunkt, hvor arbejdsløsheden er meget højere."


