Regionsformand: Statsministeren er en mand, der sparker til hunden
Lars Løkke Rasmussen må enten vælge at afsætte flere penge eller at tilbyde danskerne dårligere hospitaler. Og regionerne vil ikke bebrejdes, hvis han vælger det sidste


 Diskussionen om sygehusenes økonomi er langt fra slut, mener formand for Danske Regioner, Bent Hansen (S), der ellers har diskuteret emnet hele ugen. Han har gentagne gange måttet gøre rede for, hvorfor flere af landets hospitaler har overskredet deres budgetter i en grad, der betyder, at personale i den ellers pressede sektor må afskediges.
Forklaringen er ifølge Danske Regioner ganske kontant og lavpraktisk; der var simpelthen ikke afsat midler nok i forhold til, hvor store kravene var. Og dermed bliver budgetoverskridelserne heller ikke de sidste, medmindre regeringen enten skruer ned for forventningerne eller op for finansieringen, varsler Bent Hansen.
Alligevel har regionerne selv indgået en aftale med regeringen om budgettet for 2009. Derfor har også både stats-, finans- og sundhedsministeren meldt ud, at de forventer, at regionerne overholder den aftale. Regeringslederne hæfter sig også ved, at der er bevilget flere milliarder end nogensinde før, og at der burde være penge nok til betragtelig vækst.
Men økonomiforhandlingerne »er jo ikke et tag-selv-bord, hvor vi kan få så mange penge, som vi vil«, svarer Bent Hansen på spørgsmålet om, hvorfor regionerne overhovedet accepterede økonomiaftalen i første omgang.
Desuden er der kommet flere ældre, behandlingskrævende borgere i samfundet, og presset er generelt øget:
»Vi har fået flere penge, ja. Men de opgaver, der løses, og de forventninger, der er, er steget markant.«
Ond, ond cirkel
Bent Hansen henviser til kræftområdet som et godt eksempel på, at flere kommer til akut, og at der generelt er indført et højere serviceniveau, som også gør, at folk gennemsnitligt lever længere.
»Der er nogen, der tror, at man kan få alt det gratis, men de har ingen idé om, hvad bare én patient koster.«
Regeringen har også indført en ventetidsgaranti på én måned, og hvis ikke de offentlige sygehuse kan overholde ventetiderne, har patienter ret til at blive behandlet på et privat hospital. Pengene til at betale for de hurtige privatbehandlinger tages også fra regionernes sygehusbudgetter.
Den konstruktion har skabt en »ond, ond cirkel« siger Bent Hansen, der mener, at de private løsninger er langt dyrere end de offentlige, hvorfor privatiseringen er uhensigtsmæssig. Det fører blot til flere underskud og dermed flere fyringer, som igen resulterer i større vanskeligheder med at overholde ventegarantierne, hvilket resulterer i, at endnu flere penge fosser over i de private kasser og så videre, forklarer han.
Bent Hansen accepterer, at det er regionernes ansvar at overholde budgetterne, men »det er så det, vi ser resultaterne af nu«, siger han med henvisning til de massefyringerne på sygehusene, der har udløst debatten.
Sig det højt!
Statsministeren var dog klar i mælet, da han onsdag understregede, at hvis ikke regionerne selv kan finde ud af at styre budgetterne, så vil han fratage dem ansvaret og centralisere opgaven.
Men den trussel får Bent Hansen til at hæve stemmen og kalde statsministeren »en mand, der sparker til hunden«, selv om finansieringen er regeringens eget ansvar.
Danmark har ifølge Bent Hansen verdens mest effektive sygehusvæsen, og centralisering vil ikke afhjælpe nogle af de nuværende økonomiske problemer. Når Løkke langer ud efter regionerne, er det fordi »han er en meget presset mand«, mener Bent Hansen, der afviser, at de røde bundlinjer bør så tvivl om regionernes kompetencer. Når alt kommer til alt, handler det bare om, at regeringen skal træffe et valg, mener regionsformanden: Vil man afsætte penge til privathospitaler, nye behandlingsmetoder og ventetidsgarantier - eller vil man ikke;
»Man kan sagtens vælge at sige, at man ikke vil betale for det. Men så skal man bare sige det højt,« siger Bent Hansen.


