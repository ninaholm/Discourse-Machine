Kina vil vinde Vesten med blød magt
De omstridte Konfucius Institutter er et vigtigt led i Kinas forsøg på at blive en global kulturmagt. Men kinesisk kultureksport handler for meget om klassisk kalligrafi og for lidt om nutidige værdier og problemstillinger til at blive rigtig attraktiv, siger ekspert, der mener, at styret bør satse på miljø og grøn omstilling
 Kinastuderende Mads Vesterager har besøgt mange kinesiske kunstgallerier og mener, at der findes masser af interessant kinesisk kunst, som afspejler paradokserne i kinesisk kultur. ’Men den slags kunst ser vi sjældent i Europa. Måske tænker den kinesiske regering, at det er nemmere og mere fredeligt at fremvise vandmalerier fra Ming-dynastiet og spille klassisk kinesisk musik,’ siger han. Her er det kunstværket ’Grand Banquet’ af Lv Shun.


 USA vandt ikke Den Kolde Krig på grund af militær overlegenhed, mener Harvard-professor Joseph Nye. USA vandt, fordi russiske teenagere drømte om at gå i blue jeans og høre Rolling Stones. For mens antallet af militære krige, USA reelt har ’vundet’ siden Anden Verdenskrig kan tælles på et par fingre, består amerikanernes sande styrke i, at de for længst har erobret verden med deres kultur, normer og værdier. Eller det, Joseph Nye i slut-80’erne fandt på at kalde ’soft power’. Blød magt.
Tesen er, at den hårde magt – penge og pistoler – ikke kan stå alene i verdenssamfundet. Det indså kommunistpartiet i Kina for alvor i starten af det nye årtusind, hvor årtiers økonomiske og militære kvantespring skulle tilføjes en ny dimension: kinesisk kultureksport til resten af verden. Det fortæller Mette Thunø, lektor i Kinastudier fra Aarhus Universitet: »Joseph Nyes tekster om soft power bliver oversat til kinesisk i begyndelsen af 00’erne og starter en flodbølge af politiske seminarer, akademiske papirer og nye forskningscentre, hvor man undersøger soft power i en kinesisk kontekst,« siger Mette Thunø og fortsætter:
»Baggrunden herfor er en grundfølelse i det kinesiske samfund om, at Kina er misforstået af omverdenen og ikke opnår den fornødne gennemslagskraft i internationale politiske og økonomiske organer, som deres størrelse tilsiger. Kommunistpartiet iværksætter derfor en omfattende plan med et meget stort budget for at styrke landets soft power-potentiale, og Konfucius Institutterne bliver sammen med de Olympiske Lege og Verdensudstillingen i Shanghai en meget vigtig del af den strategi.«
Elsket og forstået
Inspireret af europæiske kulturinstitutioner som franske Alliance Française og Tysklands Göethe- Institut åbnede Kina i 2004 det første Konfucius Institut i Seoul, Sydkorea. Institutternes officielle målsætning er – helt i tråd med Joseph Nyes idé – at »øge forståelsen for det kinesiske sprog og kultur. At styrke læring, kulturel udveksling og samarbejde mellem Kina og andre lande. At udbygge de venskabelige forhold med andre nationer, at fremme udviklingen af multikulturalisme og bygge en harmonisk verden«.
Konfucius Institutterne fremviser traditionelle ting som papirklip eller kalligrafi. Det er vigtig historisk kulturproduktion, men det giver ikke den store indsigt i moderne kineseres kulturforbrug 
Denise Gimpel, Kinaekspert

Det er et helt legitimt formål for en stat, ønsket om at blive elsket og forstået. Men som Information tidligere har beskrevet, er Konfucius Institutterne blevet stærkt kritiseret for at være propaganda og et forsøg på censur af de universiteter, Konfucius modsat sine europæiske søsterorganisationer insisterer på at være en del af. Og heri ligger den første misforståelse, mener Denise Gimpel, kinaekspert og vice-institutleder ved Institut for Tværkulturelle og Regionale Studier på Københavns Universitet.
»Jeg tror, kineserne har misforstået, hvordan vores uddannelsessystemer er opbygget i Vesten. Samarbejdet med universiteterne har skaffet Konfucius Institutterne et dårligt rygte, og problemet er måske, at de kommer til lande som Danmark uden erfaring i, hvordan kommunikationen og samarbejdet foregår på universiteterne. Det kan skabe konflikter,« forklarer hun.
Læs også: Kina finansierer danske universiteter
Og mens sprogundervisningen er en stor succes for Konfucius Institutterne – for eksempel har kinesisk i årevis været det største sprogvalgfag på Aalborg Universitet – kæmper institutterne med at udbrede den kinesiske kultur. Ifølge Denise Gimpel skyldes det en uklar kinesisk opfattelse af, hvad Kinas kultureksport bør rumme.
»Konfucius Institutterne har fået meget kritik for, at de kun fremviser traditionelle ting som papirklip eller kalligrafi. Det er vigtig historisk kulturproduktion, men det giver ikke den store indsigt i moderne kineseres kulturforbrug. Problemet hviler måske i selve navnet Konfucius, en 2.500 år gammel filosof, som kinesiske intellektuelle har forsøgt at marginalisere i knap et århundrede, men som man nu vender tilbage til. Det er en smule paradoksalt.«
 Kinastuderende Mads Vesterager har besøgt mange kinesiske kunstgallerier og mener, at der findes masser af interessant kinesisk kunst, som afspejler paradokserne i kinesisk kultur. ’Men den slags kunst ser vi sjældent i Europa. Måske tænker den kinesiske regering, at det er nemmere og mere fredeligt at fremvise vandmalerier fra Ming-dynastiet og spille klassisk kinesisk musik,’ siger han. Her er det kunstværket ’Grand Banquet’ af Lv Shun.
Ng Han Guan
Vestlig ignorance
Konfucius Institutternes soft power-strategi udfordres yderligere af en vestlig passion for alt, der er forbudt i Kina og en ofte ensidig og negativ diskurs om kineserne. Det er historier om ’den farlige drage fra øst’, som snart vil overtage verdensherredømmet, udtrykt i bøger som bestselleren The China Threat af Bill Gertz fra 2002. Som eksempel hiver Denise Gimpel bogen Folkets Tjener af Yan Lianke (2008) ned fra reolen på sit kontor. I omslaget ligger en stor rød indlægsseddel fra forlaget med teksten:
FORBUDT I KINA! »Denne bog æreskrænker Mao Zedong og hæren og er fyldt med sex. Må ikke distribueres, udleveres, kommenteres, omtales eller gengives.« – Kommunistpartiets propagandaafdeling.
»Dét er kinesernes store soft power-udfordring. Vi gider kun oversætte det, der angiveligt er forbudt for kineserne, og dermed får vi også et bestemt billede af, hvad Kina er som land og nation. Grundlæggende er det en arrogant indstilling at have, for dermed underkender vi også den almene kinesers kultur og det væld af nyere bøger, som ikke oversættes, men kun læses af folk som mig, der studerer kinesisk litteratur,« forklarer Denise Gimpel.
Den udlægning er Mads Vesterager helt enig i. Han studerer Kinastudier på Københavns Universitet, men bor og læser for tiden i Shanghai.
»I Vesten er vi dybt fascinerede af dissidentkunstnere som Ai Weiwei. Og uden at kritisere ham i øvrigt, så er det bemærkelsesværdigt, at mange kinesiske kunstnere kan bygge en karriere på at blive censureret i Kina. Nogle af eksilforfatterne har ikke været i Kina i lang tid og taler om gamle problemer. Men det kinesiske samfund har rykket sig langt inden for de seneste 20 år,« siger Vesterager.
Han vandt i 2014 den danske udgave af »Chinese Bridge«, en global konkurrence arrangeret af Konfucius Instituttets-centralorgan Hanban, hvor udenlandske kinesiskstuderende dyster i sprog og kultur. Præmien var en måneds rejse til Kina for at deltage i hovedkonkurrencen, som blev set af 200 mio. kinesere på stats-tv. Og dermed er showet et slags spejl for det kulturbegreb, Kina ønsker at udbrede i andre lande.
»Temaet var »The Chinese Dream«, som også er navnet på den nuværende regerings politiske program. Vi holdt taler om emnet, og en del af deltagerne var overdrevent »JEG ELSKER KINA«-agtige. Det var også mange af dem, der gik videre til finaleshowet. Det gad jeg ikke stå og sige, så min tale handlede om, at jeg drømte om at møde en kinesisk digter fra Tang-dynasiet, så vi kunne drikke, skrive digte og blive gode venner,« forklarer Mads.
Læs også: Da censuren overskred Kinas grænser
Fra basen i Shanghai forstår han ikke, hvorfor Kina, der investerer et ukendt milliardbeløb om året i deres 500+ Konfucius Institutter over hele verden, kun forsøger at eksportere gammeldags kunst.
»Jeg har besøgt mange kunstgallerier her i Shanghai. Noget er tandløst, men meget af det er genialt og ræsonnerer med den måde, jeg forstår paradokserne i kinesisk kultur, både fra kineserne selv og i Vesten. Men den slags kunst ser vi sjældent i Europa. Måske fordi den kinesiske regering ikke tror, det er i deres interesse. Måske tænker de, det er nemmere og mere fredeligt at fremvise vandmalerier fra Ming-dynastiet og spille klassisk kinesisk musik,« siger Mads Vesterager.
Så mens kineserne aflirer Konfucius’ støvede læresætninger, læser danskerne om dissidenter, der har mærket kommunistpartiets tunge støvle på nakken. Ingen parter forholder sig til livet for den voksende middelklasse af flere hundrede millioner kinesere, der eksisterer i rummet mellem de to ekstremer.
’Luk Konfucius ned’
På trods af kritikken ser det dog ud til, at Konfucius Institutterne har en positiv effekt på de elever, der får sprog- og kulturundervisning. I 2011 omdelte forsker Wu Xiaoping spørgeskemaer til elever på to amerikanske universiteter. Ifølge resultaterne, der er publiceret i tidsskriftet Waijiao pinglun (Foreign Affairs Review), beskrev Konfucius-eleverne Kina med ord som »smuk, civiliseret, forunderlig, avanceret, fantastisk, interessant, hårdt arbejde og befolkningstilvækst«. Elever, der ikke deltog i instituttets undervisning brugte ord som »kedelig, fremmed, kompleks, fod-bindende og kommunisme«.
Nogle af de kinesiske eksilforfattere har ikke været i Kina i lang tid og taler om gamle problemer. Men det kinesiske samfund har rykket sig langt inden for de seneste 20 år
Mads Vesterager, Studerende og bosiddende i Shanghai

Men selv om kinesisk-studerende måske ikke overraskende finder Kina mere interessant end andre studerende, udstiller kritikken af Konfucius Institutterne et kompleks i kinesisk soft power-strategi, som er svært overkommeligt. Kan Kina for alvor vinde hjerter uden for sine egne landegrænser, samtidig med at staten krænker menneskerettigheder, udøver censur og fængsler kritiske stemmer?
Da Information i 2012 spurgte Joseph Nye selv, var svaret ’nej’.
»De skal give deres folk frihed, de skal slække på censuren og give borgerne mere plads til at udfolde sig. Den stærke stat, som har været en fantastisk motor for vækst i Kina, står i vejen for, at de kan udvikle blød magt. Den kommer nemlig fra civilsamfundet, og det lever kun, hvis det får plads,« sagde Nye dengang.
Ifølge Denise Gimpel bør Kina revidere sin omkring 10 år gamle soft power-strategi og starte med at lukke Konfucius Institutterne, som hun mener er bebyrdet af for mange problemer.
»De bør gentænke det på en ny måde, uden for universiteterne, hvor de specialiserer sig og agerer mere kosmopolitisk, når de tager ud. I stedet for at satse på kalligrafi alle steder kunne de sætte sig ind i den lokale kontekst,« siger hun og fortsætter: »Det kan både forstås meget abstrakt og helt konkret; i Danmark kunne de for eksempel fokusere på kinesisk porcelænsdesign, fordi danskerne er meget designorienterede. Og samtidig må de have veluddannede ansatte, der kan håndtere kritisk dialog også om følsomme emner i hjemlandet.«
Den grønne drage?
Mette Thunø mener ikke, det er realistisk i nærmeste fremtid, at Kina slækker på censuren og åbner op for kritisk dialog, som Joseph Nye og Denise Gimpel ser som Kinas bedste veje til at få blød magt.
»Vi ville elske det, hvis det kinesiske civilsamfund blev mere åbent, men det er ikke realistisk foreløbig – tværtimod ser vi for tiden tendenser i den modsatte retning. Når Kina primært satser på kinesisk klassisk kultur frem for moderne kultur på Konfucius Institutterne, er det for at sikre en bestemt fortolkning af, hvad kinesisk kultur repræsenterer af værdier. Det ville være risikabelt at satse på moderne kinesisk kultur, som er et mere kontroversielt emne i Kina,« siger Mette Thunø.
Til gengæld ser Thunø en anden oplagt mulighed for Kina – den grønne dagsorden og det globale miljø.
»Kina har indset, at landet er seriøst udfordret på miljøområdet, og der investeres massivt i grøn energi. De udsender delegationer til Danmark og hele verden for at opnå den nyeste viden om bæredygtighed. Hvis Kina fik øjnene op for at koble miljø-indsatsen med soft power, kunne det forbedre deres image betragteligt. Omtanke for miljøet er en universel værdi, som tilmed ikke er kontroversiel for styret,« siger hun og fortsætter:
»Hvis Kina vil, kan de tage globalt ansvar for at beskytte vores alle sammens miljø. Bare tænk, hvad det vil gøre for deres image.«

