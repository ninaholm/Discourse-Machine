Kortuddannede rammes af spareplan
Som et led i genopretningen er VKO i gang med betydelige besparelser på voksen- og efteruddannelser. Dét strider mod regeringens egne ambitioner om at opkvalificere de dårligst uddannede og straffer dem, der i forvejen er hårdest ramt af krisen, lyder kritik
Undervisningsminister Tina Nedergaard (V) kunne godt være besparelserne på voksen- og efteruddannelse foruden. Men de er nødvendige for at bringe økonomien på fode igen, siger hun.


 Der har ikke været megen debat om det. Men som et hidtil upåagtet led i den økonomiske genopretningsplan er regeringen og Dansk Folkeparti i gang med at gennemføre betydelige nedskæringer på voksen- og efteruddannelsesområdet.
»Det rammer dem, der har allermest brug for uddannelse og er allermest udsat i den økonomiske krise. Når krisen forhåbentlig vender, vil vi i stedet for at have opkvalificeret folk, stå med et proletariat, som ikke kan bide sig fast på arbejdsmarkedet, fordi de ikke har de kompetencer, der efterspørges. Det er hovedrystende,« siger forbundssekretær Per Christensen fra 3F.
Vreden retter sig især mod besparelserne på den såkaldte Statens Voksensuddannelsesstøtte (SVU). I dag har en kortuddannet i løbet af sit arbejdsliv ret til op til 80 ugers efteruddannelse på højeste dagpengesats - men den periode bliver nu halveret.
SVU-ordningen er blevet brugt aktivt af en række kriseramte virksomheder til at opkvalificere deres kortuddannede medarbejdere, så de enten kan omstille sig til en ny produktion eller kan stå bedre rustet, når og hvis de bliver ramt af fyring.
Uddannelse nødvendig
En af dem er den 35-årige Michael Rasmussen, der i 17 år har arbejdet som servicemedarbejder på Lindø Værftet, der i dag er under afvikling.
»Det var simpelthen nødvendigt at komme i gang med noget uddannelse, for jeg kan jo se, at jeg kommer til at stå med fyresedlen i hånden, når Lindø lukker i 2012,« siger han.
Michael Rasmussen er stærkt ordblind og har aldrig afsluttet mere end 7. klasse i folkeskolen.
Men med grønt lys fra Lindø Værftets ledelse har han fået uddannelsesorlov. Han har lagt en uddannelsesplan og går i øjeblikket på ordblindeskole. Efter sommerferien skal han i gang med at tage 9. klasse - for til næste år at kunne søge ind på pædagogassistentuddannelsen.
»Du skal selv være indstillet på, at det er den vej du vil, og så skal økonomien også kunne hænge sammen. Og det kan den godt. Det er også på den baggrund, at jeg har valgt at sige, at nu gør jeg det,« siger han.
Men når VKO-flertallet i Folketinget i næste uge vedtager at halvere SVU-ordningen, vil folk i Michael Rasmussens situation ikke længere have den mulighed.
Der vil kun være 40 ugers uddannelsesstøtte - og det er slet ikke tilstrækkeligt, siger formanden for Ordblindeforeningen i Danmark, Hans-Pauli Christiansen.
»Der er en helt masse mennesker, der har brug for at lære at læse og skrive og som dermed er længere om at tage en uddannelse - og det er dem, det går ud over. Det er fuldstændigt vanvittigt,« siger han.
SVU-besparelserne giver kun godt 80 mio. kr. ud af de 24 mia., som VKO's samlede genopretningsplan har fundet. Men de kommer til at ramme dem, der står allersvagest på arbejdsmarkedet, siger Hans-Pauli Christiansen.
Hovedløst
»At lave en genopretningspakke, hvor man lader de ordblinde betale, det er fuldstændig hovedløst og strider fuldstændig mod alt det, regeringen hidtil har sagt,« siger han.
Det er undervisningsminister Tina Nedergaard (V), der har foreslået besparelserne på voksenuddannelsen. I et skriftligt svar til uddannelsesudvalget har hun blandt andet kommenteret eksempler som Michael Rasmussens. Hun henviser bl.a. til, at han og andre ledighedstruede kunne »have taget kontakt til arbejdsmarkedsmyndighederne med henblik på jobsøgning, udarbejdelse af jobplaner m.m.« istedet.
Men midt i en krisetid findes der ingen job til de kortuddannede, siger Per Christensen fra 3F:
»Så deres alternativ er at miste jobbet og gå passivt - i stedet for at bruge tiden til virkelig at kunne tilegne sig de kompetencer, som alle råber på,« siger han.
Socialdemokraternes uddannelsesordfører Christine Antorini ser SVU-besparelserne som et underminering af den fleksibilitet, som hele det danske arbejdsmarked er bygget på.
»Det er bare ikke godt, for vi står jo med den udfordring, at de ufaglærte job forsvinder i Danmark. Men samtidig er alle enige om, at vi kommer til at mangle faglært arbejdskraft i fremtiden,« siger Christine Antorini.
Hun frygter, at regeringen går med planer om yderligere besparelser på SVU-ordningen, så perioden ikke bare bliver halveret - men ydelsen også beskåret.
Dét ønsker undervisningsminister Tina Nedergaard ikke at be- eller afkræfte.
»Jeg stiller ingen garantier for eller imod i øjeblikket. Vi er nødt til at tilrettelægge dansk økonomi efter de behov, der opstår. Men jeg har ikke en reduktion af ydelsen med i genopretningsplanen - og det er den, vi forhandler nu,« siger hun.
Hun erkender, at hun godt kunne være besparelserne foruden. Men de er nødvendige for at bringe økonomien på fode igen.
» Man er nødt til at se det i en sammenhæng. Jeg ville aldrig som undervisningsminister have stillet forslag om at reducere ydelsen for personer, der tilvælger uddannelse, hvis ikke det var absolut nødvendigt,« siger Tina Nedergaard.
Besparelserne på SVU-ordningen bliver endelig vedtaget i næste uge.

