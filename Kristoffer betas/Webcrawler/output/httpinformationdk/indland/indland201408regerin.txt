Regeringen vil udstille følgerne af de borgerliges nulvækst
Når finansminister Bjarne Corydon (S) i morgen fremlægger regeringens forslag til næste års finanslov, vil der være milliarder sat af til SF’s og Enhedslistens ønsker – så længe pengene går til velfærd – og ikke til dagpengeområdet. Det skal ifølge regeringen vise, at Venstres nulvækst fører til ringere velfærd for danskerne
De borgerlige partier skal nu tvinges til at vise, hvor de vil finde pengene til at opretholde samme niveau af velfærd, hvis de holder fast i deres mantra om nulvækst i den offentlige sektor, lyder ræsonnementet fra regeringstoppen.


 Egentlig havde hun afsluttet pressemødet, og journalisterne var begyndt at pakke pen og papir væk. Men statsminister Helle Thorning-Schmidt (S) ville lige en ekstra gang skære budskabet helt ud i pap:
»Jeg har lagt mærke til, at vores udspil har affødt debat. Venstre og Konservative skal lige vurdere, om vores udspil er nok til at løse de udfordringer, vi står over for i det danske sundhedsvæsen. Hvis man går ind for nulvækst, vil man ikke under nogle omstændigheder kunne fremlægge dette uden at skære voldsomt på andre områder i vores velfærd. Vores udspil viser, at hvis man har styr på økonomien, og man prioriterer velfærd, så har man mulighed for at udbygge nogle af de store velfærdsområder, som mange danskere er optaget af, så vores forslag viser, at der stadig er forskel på partierne i dansk politik,« sagde hun – og det selv om pressemødet var indkaldt for at fortælle om regeringens sundhedsudspil til fem milliarder kroner over de næste tre år og ikke den økonomiske politik.
Men regeringens sundhedsudspil handler ikke kun om at gøre livet bedre for syge danskere. Det handler i nok så høj grad om at udstille forskellene mellem regeringens økonomiske politik og den borgerlige oppositions alternativ – nulvæksten – som regeringens topministre ynder at kalde for et »eksperiment«.
Tvinger borgerlige ud af skjul
Regeringen vil med det kommende finanslovsforslag vise befolkningen, hvad det konkret betyder, når Socialdemokraterne og Radikale Venstre ønsker en offentlig vækst på 0,6 procent om året, mens Venstre og Konservative ønsker nulvækst.
Ifølge partiernes interne målinger bekymrer nulvækst danskerne, men det har frustreret især den socialdemokratiske top, at den bekymring tilsyneladende ikke har fået vælgerne til at vende ryggen til Venstre og Lars Løkke Rasmussen.
Det har mere været Lars Løkke Rasmussens personlige sager med GGGI og tøjbilagene, som har skræmt vælgerne væk fra Venstre frem for partiets politik. Derfor vil regeringen nu udvide kampagnen mod nulvækst til ikke kun at handle om de op mod 40.000 færre offentligt ansatte og 20 mia. kr. i mindre offentlig velfærd, som Finansministeriet har regnet sig frem til, nulvækst vil føre til. Nu skal de borgerliges manglende økonomiske manøvrerum for at love vælgerne nye initiativer udstilles – eller de borgerlige partier skal tvinges til at vise, hvor de vil finde pengene, lyder ræsonnementet fra regeringstoppen.
Ganske utraditionelt har medierne i weekenden før regeringens finanslovsudspil ikke været fyldt med forskellige historier om, hvordan regeringen vil prioritere statens finanser i det kommende år. For selv om Socialdemokraterne og Radikale Venstre sagtens kan komme med forslag til, hvordan det økonomiske råderum skal bruges, er forhandlingsstrategien fra regeringen i år tilsyneladende lavet om.
Åben invitation til SF og Ø
I år skal finanslovsforhandlingerne bruges til at vise danskerne, hvor samarbejdsparat og -villig regeringen er over for sine støttepartier, SF og Enhedslisten, så de røde partier kan fremstå som en troværdig blok, der kan arbejde sammen, når det gælder. Derfor skal der være frie midler til de to støttepartier.
Helle Thorning-Schmidt har dog allerede gjort det klart over for SF og Enhedslisten, at der ikke bliver ændret på dagpengereformen under finanslovsforhandlinger, på trods af at det er de to partiers største ønske.
Men i lørdagens udgave af BT tilkendegav finansminister Bjarne Corydon, at der er et »pænt, betragteligt milliardbeløb« til de ting, der står på de to støttepartiers ønskesedler.
»Der er en meget, meget åben invitation til dem om, at de i år får mulighed for at gøre nogle af deres mærkesager til virkelighed. Det vil der være penge til. Det eneste, de skal gøre til gengæld, er at stemme ja til, at Danmark får et husholdningsbudget for 2015,« sagde Corydon til avisen. Det er blandt andet en svagt stigende beskæftigelse, som giver regeringen et øget økonomisk råderum at forhandle med.
»Det bliver ikke en gavebod, men der kommer en fuldskala-demonstration af, at vores politiske projekt kan lade sig gøre i praksis,« understregede finansministeren over for BT.

