Ud med Gud! Nej, ikke af grundloven
Folkekirkens medlemstal siver. Menings-målinger viser flertal for at skille stat og kirke. Men det spærrer grundloven for, og den er nærmest umulig at ændre. Snildere greb er på tale
Ifølge en rundspørge foretaget af Epinion svarer 55 procent, at de er helt enige i eller enige i, at stat og kirke skal adskilles. Kun 16 procent er uenige eller helt uenige.


 Folkekirken siver. De sidste ti år har 6,1 procent af alle danskere forladt den. I 2006 var 83,0 procent af befolkningen medlem. I år er tallet 79,6 procent. Det oplyser Danmarks Statistik.
Hvorfor dette fald? Døden er en årsag. 90 procent af landets årlige afdøde er medlemmer af folkekirken, sådan som ældre generationer har for vane.
I den modsatte ende modtager folkekirken nye medlemmer gennem dåben. Den er der stadigt færre børn, der bliver båret til. Selv fraregnet tilkomne indbyggere med anden tro end folkekirkens er der underskud på dåbskontoen. Antallet af døbte er nu 64 procent af en fødselsårgang.
Summa summarum: Folkekirken siver mere end en halv procent om året. Kun forsynet ved, hvor medlemstallet vil stabilisere sig.
Over for Danmarks Radio vover religionssociolog Peter Lüchau dog en profeti: »Hvis man sammenfatter medlemstallet med andelen af danskere, der tror på Gud, må man forvente, at faldet i folkekirkens medlemstal vil stoppe et sted mellem 60 og 70 procent.«
Mod denne spådom kan man indvende, at det er svært at vide, om gudstroen falder yderligere, og om de troende fortsat vil føle sig hjemme under det store statslige kirketelt, som folkekirken er.
