Nationalister vil stille op til Folketinget
’Ikke nok med at Dansk Folkeparti ikke stoppede indvandringen. Partiet begrænsede den ikke engang,’ lyder det fra Danskernes Parti, som nu forsøger at komme i Folketinget


 Når danskerne ved det næstkommende folketingsvalg skal til stemmeboksene, kan de komme til at få mulighed for at sætte krydset ved Danskernes Parti.
Det såkaldte nationalistiske parti, som er en udbrydergruppe fra Danmarks Nationalsocialistiske Bevægelse (DNSB), har nemlig besluttet at gå i gang med at samle underskrifter til at blive opstillingsberettiget, når folketingsvalget er overstået.
»Det har hele tiden ligget i kortene, at vi skulle stille op på et tidspunkt, og det er så oplagt, at vi gør det til det næstkommende folketingsvalg,« siger formanden for Danskernes Parti, Daniel Carlsen.
Danskernes Parti har afventet den såkaldte digitialisering af vælgererklæringerne, som letter indsamlingen af de nødvendige 20.000 underskrifter, men mener nu, at det ikke er realistisk at nå målet inden det kommende folketingsvalg. Det skal senest afholdes til september.
Beslutningen om at ville stille op til Folketinget kommer, efter at en ny meningsmåling afslører, at 13 procent af vælgerne savner et parti til højre for Dansk Folkeparti og næsten halvdelen føler, at nationen er truet udefra.
Ifølge Daniel Carlsen er tallene ikke overraskende.
»Det er en naturlig udvikling, når Dansk Folkeparti i sine 10 år som støtteparti for VK-regeringen ikke levede op til de forventninger, vælgerne med god grund kunne have til partiet. Ikke nok med at Dansk Folkeparti ikke stoppede indvandringen. Partiet begrænsede den ikke engang. Derfor føler mange, at det ikke var godt nok. Vi er nødt til at få noget andet – og det er dér, Danskernes Parti står,« siger partiformanden.
Danskernes Parti stillede ved det seneste kommunal- og regionsvalg op i seks kommuner og fire regioner. I de fire regioner fik Danskernes Parti i alt 5.487 stemmer.
Men en opgørelse fra researchkollektivet Redox viser, at den yderste højrefløj – Danskernes Parti og de øvrige seks indvandringsfjendtlige lister og partier – i alt fik 17.419 stemmer, heraf de 2.168 i kommunerne.
Flere end 15.000 danskere satte deres kryds ved enten Danskernes Parti, Fremskridtspartiet, Frihedspartiet, Frit Danmark, SIAD, Vælgerforeningen Danmark eller to lokallister.
Alligevel er eksperter skeptiske over for, om Danskernes Parti vil kunne indsamle de 20.000 underskrifter – endsige opnå valg til Folketinget.
Valgforsker ved Aarhus Universitet, Rune Stubager, sammenligner i dag situationen for partier på den yderste højrefløj med partierne på den yderste venstrefløj i 1970’erne og starten af 80’erne, som var splittede i mange små fraktioner.
»Kan disse partier blive enige, vil chancen for at kunne indsamle underskrifterne – og måske endda efterfølgende blive valgt – selvfølgelig vokse. Men spørgsmålet er, om de kan blive enige. Måske kan de blive enige om modstanden mod EU og indvandring fra ikkevestlige lande. Men hvad skal de mene om de andre politiske spørgsmål? Og vil andelen af vælgere, som er interesseret i et sådant parti, være lige så stor, når dette ikke bare er beskrevet i overskrifter,« spørger Rune Stubager.
Udover Danskernes Parti har det nationalkonservative parti Dansk Samling allerede bebudet, at det »så hurtigt som muligt« vil forsøge at blive opstillingsberettiget til Folketinget.
Chris Holmsted Larsen, der forsker i politisk ekstremisme på Roskilde Universitet, henviser samtidig til, at partier som Danskernes Parti – med en nationalsocialistisk fortid – historisk ikke har været »gangbar mønt i dansk sammenhæng«
»Den yderste højrefløj er ikke en samlet blok. Der er en blok, som udspringer af den nationalsocialistiske bevægelse, og så en nationalkonservativ blok. Og det er ikke ligefrem venskab der præger de to blokkes forhold, hvilket har ligget som en hindring for et parti til højre for Dansk Folkeparti – og fortsat gør det,« siger Chris Holmsted Larsen.

