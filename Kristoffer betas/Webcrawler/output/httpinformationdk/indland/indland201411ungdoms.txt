Ungdomspolitikere lytter  til Lykketoft
Som Folketingets formand, Mogens Lykketoft, spår, forventer nogle af dem, der bliver fremtidens politikere, at bæredygtighed bliver et langt vigtigere politisk emne inden for de kommende år


 I fremtiden er politikerne nødt til at have et langt større fokus på bæredygtighed – både den miljømæssige og den sociale bæredygtighed. Sådan lød forudsigelsen fra Folketingets formand, Mogens Lykketoft (S), i gårsdagens Information, og hans forudsigelse bliver taget godt imod hos nogle af dem, der formentlig vil udgøre fremtidens politikere: formændene for partiernes ungdomsorganisationer.
Alexander Grandt Petersen, formand for Danmarks Socialdemokratiske Ungdom (DSU), mener, at »Lykketoft har en vigtig pointe«.
»Vi står over for en virkelighed, hvor klimaudfordringerne allerede er her. Vi står midt i dem. Derfor skal vi gøre klimaudfordringerne til rammen om vores økonomi, hvor det vil kunne give os mulighed for at skabe vækst. Som socialdemokrater må vi mene, at enhver politisk løsning i fremtiden skal tage sit udgangspunkt i, hvordan vi skaber miljømæssig og social bæredygtighed,« siger han.
Formanden for Radikal Ungdom, Christopher Røhl, skoser de tidligere og nuværende politikere for blot »at læne sig tilbage«.
»Især under VK-regeringen blev der slet ikke set fremad og investeret i, hvordan vi kunne omstille os til en langt mere bæredygtig produktion. Folketingspolitikerne har ganske enkelt sovet for længe, og derfor er det også godt, at Mogens Lykketoft og hans generation begynder at indse det. Min generation af politikere har fået wake up call’et, og vi har set, at de lette løsninger på verdens problemer kan føre til fatale konsekvenser,« siger han.
Mere regulering
Men det er ikke kun den miljømæssige bæredygtighed, som fremtidens politikere ifølge Mogens Lykketoft er nødt til at forholde sig til i langt højere grad end i dag:
»Vi er nødt til at få en anden forståelse af bæredygtighed. Bæredygtighed er ikke kun miljøet. Det er det også – og det er meget vigtigt. Men bæredygtighed er også social bæredygtighed. Det er meget rart at få skattelettelser, men hvis man spørger de fleste mennesker om, hvad der er bedst for at få skaffet arbejde til mennesker om 10-15-20 år, så vil mange nok hellere vælge investeringer i eksempelvis uddannelse frem for skattelettelser til de rigeste og selskaberne,« sagde Mogens Lykketoft blandt andet.
For DSU-formand Alexander Grandt Petersen skal den sociale bæredygtighed sikres gennem mere internationalt samarbejde.
»Vi bør have mere international regulering, før vi kan styrke ligheden globalt. Lige nu er verden globaliseret på liberalismens præmisser, og vi er nødt til at have mere international lovgivning, der kan regulere og fordele goderne langt mere retfærdigt,« siger han.
Den konklusion deler formanden for Venstres Ungdom, Jens Husted, ikke.
Ifølge ham er det langt vigtigere, at fremtidens politikere fokuserer på at skabe økonomisk vækst.
»Når man vil have en bæredygtig klimapolitik, så koster det penge. Derfor skal politikerne have fokus på at skabe vækst, så vi har råd til alt det, vi vil have. Mogens Lykketoft ved jo godt, at pengene skal tjenes, før man kan bruge dem på alle sine grønne visioner, så jeg synes, han starter det forkerte sted. Det handler om at fokusere på, hvor man tjener pengene i stedet for at begynde med at dele dem ud,« siger han.
Jens Husted tvivler også på, at den grønne bæredygtighed er det rigtige indsatsområde i fremtiden.
»Jeg ved godt, at der kører en historie om, at grøn vækst skaber en masse arbejdspladser, men kigger man på, hvor mange penge vi har hældt i alle mulige grønne virksomheder, så har jeg stadig til gode at se, at vi får det helt store afkast,« siger Jens Husted.
Opgør med kapitalismen
Derimod er formanden for SFU, Carl Valentin, overbevist om, at fremtidens politikere er nødt til at gøre oprør mod kapitalismen.
»De nuværende folketings- politikere har ganske enkelt ikke anerkendt, at der grundlæggende er brug for, at vi laver vores system om. Mogens Lykketofts pointer er gode, men der er i lige så høj grad brug for et større opgør med kapitalismen, og at vi får skabt en samfundsmodel, som er meget mere bæredygtig. Det er gået fuld- stændig skævt med verdens ressourcer, fordi midlerne er fokuserede på en ekstrem lille elite,« siger Carl Valentin.
VU’s Jens Husted mener dog, at der er vigtigere udfordringer i fremtiden end et opgør med kapitalismen:
»Vi har en forpligtigelse til at gå foran med at sprede demokrati, frihandel og velstand, fordi det objektivt set er et gode for hele verden. Derfor har vi også en forpligtigelse til, at toldmure bliver brudt ned, og til at sprede demokrati, fordi vi kan se, at det skaber bedre liv for mennesker, der er udsatte. Det tjener vores egen sikkerhed på langt sigt,« siger Jens Husted.

