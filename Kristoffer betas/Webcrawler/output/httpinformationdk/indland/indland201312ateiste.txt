Selv ateister tror
Det er forfejlet at tro, at sekulariseringen ligger for enden af menneskets dannelsesrejse mod rationaliteten. Troen er mere fundamental end ateisme og religion. Men vi har glemt sproget for det indre liv, siger kunstneren Kristian Leth


 
	Han er ung, musiker, forfatter og mediemenneske, og nogle – ikke ham selv – kalder ham en hipster. Kort sagt Kristian Leth er ikke en, man normalt vil forbinde med religiøs interesse. Ikke desto mindre er den 33-årige multikunstner optaget af danskernes trosforhold. Det interesserer ham, at vi bliver ved med at tro på noget, der er større end os selv. Et forhold som »de nye fundamentalister i den ateistiske bevægelse«, som han siger, slet ikke tager højde for.

	For også ateister kan tro, mener Leth.

	»Man kan sagtens tale om tro som noget folk, der ellers ser sig selv som ateister, kan have. Selve det at tro på, at livet giver mening, er jo ifølge rationalisme arbitrært, ulogisk og har intet på sig. Men selve det at tro på, at livet vil give mening, opfatter jeg som en grundtro – selvom det godt kan være, at den er uformuleret i forhold til, hvad man tror på,« siger Kristian Leth.

	Sprogmennesket Leth – han er uddannet på forfatterskolen og digter – konstaterer, at den nordiske protestantisme er sprogligt orienteret. Derfor er vi gode til etikere, filosoffer og præster, der skriver tekster – fra Kingo til Grundtvig og Kirkegaard. Og derfor taler vi om troen som en slags ideologi, som man er bevidst for eller imod.

	»Der tror jeg bare, det er vigtigt at udvide trosbegrebet. For det er meget mere fundamentalt end som så. Det er netop ikke en intellektuel tilegnelse at tro. At tro er næsten noget, der foregår på et instinktivt plan. Derfor vil jeg vove at påstå, at man kan tale om tro som en grundlæggende tro på livet,« siger Kristian Leth.

	Han har tidligere været ude med riven efter dem, han betegner som »fundamentalister i den ateistiske bevægelse«. Han mener, det er en forloren modstilling, at vi på den ene side har en religiøsitet, der er irrationel og i opposition til videnskaben, og på den anden side har en ateisme, som udråber sig selv til at være på et højere udviklingsstadie. Den diskussion tager slet ikke højde for, at omkring to tredjedele af danskerne opfatter sig selv som troende og intet problem har med videnskaben.

	I stedet bliver de ofte fremstillet som smådumme børn i debatten. Men hvis man siger, at man kun tror på fornuften, så har man ifølge Leth lige så mange problemer som de religiøse. For videnskaben kan ikke beskrive, hvad en tanke er. Den kan ikke beskrive, hvordan hjernen fungerer, og i kvantefysikken bliver det, man troede var sikkert, vendt på hovedet.

	»Videnskab er et forrygende sprog til at beskrive verden, men ikke særlig brugbart til at tale om, hvad livet egentlig er. Hvis man som ateist for eksempel tror på et ordnet univers, er det – videnskabeligt set – ikke noget, der er bevist, men et spørgsmål om tro. Intet i videnskaben udelukker én gud eller flere. Og rationalismen er ikke mere end en forklaring eller en model. En virkelig effektiv og brugbar model.«

	Tro og fodbold

	Trods danskernes udbredte behov for at tro på noget, der er større end dem selv, er vi ved at glemme sproget for det indre liv. I stedet har vi den navlepillende psykologi. Men det er bare ikke nok, mener Leth, der med egne ord befinder sig »mellem troen og tvivlen«.

	»Ateisterne og teologerne debatterer tro. Men vi taler ikke om, hvad det vil sige at være menneske. Samtidig gøres troen ofte til noget, som vi beslutter os for at høre til. Det er meget på mode at sammenligne trosfællesskaber med fodboldklubber eller sammenligne religiøse oplevelser med kulturelle begivenheder. Det er en meget brugsagtig og fejlagtig udlægning af, hvad tro er. Som om det er noget, man melder sig ind i.«

	Det, der kendetegner troen, er ifølge Kristian Leth, at man netop IKKE beslutter sig for at tro.

	»Tro er er det, der står tilbage, når alt andet er sat over styr. Det er det, mennesket bliver konfronteret med, når det står over for sygdom, død eller liv. Man kan ikke debattere imod menneskets grundholdning til livet. Og den grundholdning er også vildt svær og uhåndgribelig i en tid, hvor vi ikke kan finde ud af at tale om det åndelige. Ord som død og skæbnen er jo nærmest lidt corny i dag. Det betyder, at vi faktisk får et dårligere og dårligere sprog til at tale om det, der handler om grundindstillingerne til livet,« siger Kristian Leth.

	Han refererer et citat fra psykoanalytikeren Jung som går på , at alt det, der betyder noget i livet, er uforståeligt. Det kvantificerbare sprog, som vi bruger, kan ikke komme tæt på de ting, der betyder noget.

	»Ligegyldigt hvor rationalistiske og fornuftige vi er, så vil de momenter, der definerer ens liv, være de momenter, der ikke er til at begribe: kærligheden, meningen med livet, den smukke sommerdag. Alt det der er essentielt værdiløst i en rationalistisk debat.«

	Folkekirken

	Leth udforsker for tiden troens mysterier i reportageserien ’Den 2. Dimension’, som vises på DR. Her drager han ud for at finde åndeligheden og de mennesker, der dyrker den ved at meditere, udføre magiske ritualer eller beskæftiger sig med tungetale.

	Han ser det som en destruktion af de trosmønstre, folkekirken har etableret. At sekulariseringen skulle ligge for enden af menneskets dannelsesrejse mod rationaliteten, anser han til gengæld for at være en illusion.

	»Folkekirken er jo virkelig blevet en institution, som kan styres fra staten. Når en minister ændrer nogle ritualer, som det skete med indførelsen af homovielser – og her forholder jeg mig ikke til, om det er godt eller skidt – er det et søm i kisten på folkekirken. Det er meget dybere og alvorligere, end folk forestiller sig, og jeg tror det kommer til at brede sig. Forestil dig, at man som religiøs nu må lægge sit liv i hænderne på en tro, der kan ændres fra politisk hold. Det er et paradoks.«

	Men det er altså der, hvor folkekirken står. Folk hverken kan eller vil bruge den til at få bekræftet deres tro. Og vi kan heller ikke bruge den kendte videnskabsjournalist Lone Frank og neurovidenskaben som forklaring på, hvad det vil sige at være menneske.

	»Vi står med de samme spørgsmål, som vi altid har gjort. Den største fejl fra ateisternes side er, at de tror, at jo mere man forsøger at forklare tro og religion, jo mindre bliver længslen mod det, som er større.

	Det er jo en bizar tanke, eftersom der i homo sapiens’ historie til alle tider, på alle kontinenter, hos alle folk har været den bevidsthed og den længsel. Og så sidder vi i en skøn lille oplyst sekulær del af verden, hvor der er styr på tingene, og togene går til tiden, og siger, at vi har fundet en række sætninger, som kan gøre, at det forsvinder. Det hænger jo ikke sammen. Man kan ikke rationalisere sig ud af et sjæleligt anliggende. Ifølge rationaliteten så skulle religiøsitet handle om, at man tager den nemme vej, fralægger sig ansvar og søger trøst. Det er jo lamme argumenter. Religion handler ikke om andet end at tage ansvar.«

– En ateist kunne vel netop sige, at med fraværet af en gud, er det op til den enkelte selv at finde en mening med livet. Er det så ikke det flertallet af danskere gør på deres egen individuelle måde, når de siger, de tror på noget, men ikke bruger kirken?

	»Jeg vil argumentere for, at det er det, alle mennesker gør. Den store religiøse ’Mening Med Livet’ er jo kun et rammeværk, som man skal finde mening med selv inden for. Det vil sige, at en katolik skal også arbejde på sagen, lige som ateister er nødt til at være aktive i forhold til at finde en mening. Min pointe er, at troen er mere fundamental end diskussionen af ateisme eller religion.«

– Hvad er det så folk bruger spiritualitet til i den sammenhæng?

	»Ordet ’bruge’ er et udtryk for den utilitaristiske tænkning. Kernen i de store mysterier er jo netop at give slip på, at man skal have et resultat ud af det: hvorfor tror du stadig på gud, når din familie lige er død i en bilulykke? Man kan vende den om og sige, hvis du gerne vil finde et sprog til at diskutere det alment menneskelige og prøve at løfte os ud over både kulturrelativismen og menneskerettighederne, så er det livet og døden, smerten og kærligheden, det handler om. Og her får man så den nye spiritualitet, som tilbyder et sprog. Det bliver så lidt nedladende udlagt som at shoppe religion af enten religionshistorikere eller kirkefolk – to parter der har været rigtig gode til ikke at give folk et sprog til at tale om de her ting. Problemet er, at hvis folk ikke har et sprog til det, så bliver vi ulykkelige. Det er vi så også.«

– Overser du ikke, at religion og den spiritualitet, som du opsøger i dine programmer, kan repræsentere undertrykkende systemer?

	»Hvis man fortsætter den reduktionistiske tankerække, så er venstreorienteret politik lig med Gulag og Maos store spring fremad, mens højreorienteret politik er fascisme og nazisme. De fleste mennesker befinder sig ikke i disse ekstremer, rent personligt. De er fornuftige, søgende og ude efter tryghed, kærlighed og en mening med det hele. Både i politik og religion,« siger Kristian Leth.

