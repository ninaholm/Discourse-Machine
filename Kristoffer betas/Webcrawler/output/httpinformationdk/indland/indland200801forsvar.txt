Forsvarskommission kan genskabe bredt samarbejde
Udpegningen af den tidligere socialdemokratiske forsvarsminister Hans Hækkerup som formand for den nye Forsvarskommission kan sikre bredt politisk samarbejde i kølvandet på Irak-krigen


 Den nye Forsvarskommission kan være med til at få det traditionelle brede samarbejde mellem Folketingets partier om forsvarspolitikken op at stå igen, efter at et smalt flertal valgte at gå i krig i Irak. 
Sådan lyder vurderingen fra lektor i statskundskab ved Københavns Universitet, Peter Viggo Jakobsen. 
"Kommissionen kan være en måde at genskabe den konsensus, der har været om dansk forsvarspolitik frem til Irak-krigen. Det er vigtigt, fordi aftaler på forsvarsområdet normalt rækker mange år ud i fremtiden," siger Peter Viggo Jakobsen.
Regeringen har fortsat den nye tradition med at udnævne tidligere socialdemokratiske ministre som formænd for deres kommissioner. Efter Carsten Koch i sidste uge blev lanceret som formand for Skattekommissionen, kom turen i går til tidligere forsvarsminister Hans Hækkerup. Ifølge Peter Viggo Jakobsen giver det god mening at udpege en socialdemokrat til denne post.
"Hans Hækkerup er en fin mand at få ind med sin store erfaring. Og det er også med til at signalere vilje til brede aftaler på forsvarsområdet," siger han. 
Sikre energiforsyninger
I det næste års tid skal kommissionen blandt andet forholde sig til behovet for nye kampfly som erstatning for de nuværende F16-fly.
Hans Hækkerup og hans folk skal også undersøge, hvilke opgaver Forsvaret skal varetage her i landet og analysere behovet for større militær tilstedeværelse ved Nordpolen og Grønland, i takt med at isen smelter, og der bliver lettere adgang til fossile brændstoffer i området.
"Det er klart, at hele spørgsmålet om sikre energiforsyninger i stigende grad er ved at blive til et sikkerhedspolitisk emne. Så det får selvfølgelig en høj prioritet i vores arbejde," siger Hans Hækkerup.
Selvom det ikke fremgår direkte af kommissoriet, så skal den nye kommission ifølge Hans Hækkerup også komme med bud på, hvordan Forsvaret bliver bedre til at rekruttere og fastholde medarbejdere, hvilket er et stort problem i dag. 
Blandt oppositionen på Christiansborg er der opbakning til den nye kommission. I modsætning til den gængse kritik af kommissioner for at være syltekrukker mener SF's forsvarsordfører, Holger K. Nielsen, ikke, at det er tilfældet her.
"Det er en glimrende idé at nedsætte denne kommission. For der skal træffes mange vigtige forsvarspolitiske beslutninger i den kommende tid, og det skal foregå på et kvalificeret grundlag," siger Holger K. Nielsen, der selv regner med at blive medlem af kommissionen. 
Socialdemokraternes forsvarsordfører, John Dyrby Paulsen, hilser også Forsvarskommissionen velkommen. 
"Det er vigtigt, at Forsvarskommissionen ikke bare bliver et alibi for allerede trufne beslutninger i generalstaben, men formår at se fremad og har mod til også at pege på forandringer og tiltag, der ikke nødvendigvis er i overensstemmelse med traditionel militær tænkning. Med udpegningen af Hans Hækkerup til formand bliver det udviklingen af Forsvaret, der kommer i centrum, og det glæder mig overordentligt," siger John Dyrby Paulsen.


