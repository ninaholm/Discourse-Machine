'Der er forskel på piger og drenge'
Kønsroller er ikke noget, skolen skal blande sig i, lyder det fra DF og V som reaktion på S-SF's ligestillingsforslag om at uddanne lærere, pædagoger og fagkonsulenter med fokus på køn og fastlåste kønsrollemønstre. Forældre og lærere er dog positive


 Der skal mere viden om køn ind i folkeskoler og daginstitutioner, hvis det står til Socialdemokraterne og SF. I deres nye ligestillingsudspil foreslår de derfor at uddanne fagkonsulenter, »der kan undervise og støtte lærere og pædagoger i arbejdet med at nedbryde fastlåste kønsrollemønstre i børnehøjde.« Også på uddannelsen til lærer og pædagog skal der være mere fokus på køn.
Som Information skrev i går, mener eksperter, at det er på tide med et større fokus på ligestilling i den danske folkeskole. Forældre og lærere bakker ligeledes op om oppositionens forslag.
Dansk Folkeparti og Venstre mener derimod, at forslaget er helt hen i vejret.
»Det her er helt, helt håbløst og faktisk også ganske vanvittigt,« udtaler i DF's uddannelsesordfører, Marlene Harpsøe, i en pressemeddelelse. Hun mener, at forslaget bygger på en idé om, at der ikke er forskel på kønnene, og den idé er i værste fald farlig.
»Der er forskel på piger og drenge, og vi skal ikke forsøge at tvinge skolebørn til at mødes på midten om en fælles og kunstigt politisk skabt identitet. Konsekvenserne af noget sådant tør jeg slet ikke tænke på. I stedet skal vi anerkende forskellene og så handle ud fra dette,« siger Marlene Harpsøe.
Venstres uddannelsesordfører, Anne Mette Winther Christiansen, mener, at forslaget fratager forældrene forpligtelsen til at præge deres børn ved overlade debatten om køn til pædagoger og lærere.
»Det her forslag er for langt ude. Børn er produkter af to forældre, og kønsroller er ikke noget, vi skal blande os i,« siger Anne Mette Winther Christiansen.
Hun mener desuden, det er uhensigtsmæssigt at presse flere ting ind på seminarierne, hvor der i forvejen er for lidt tid.
Danmarks Lærerforening (DLF) er enig i, at der i forvejen er meget lidt tid på læreruddannelsen. Dorthe Lange, der er formand for skole- og uddannelsespolitisk udvalg, bakker dog op om mere fokus på køn i skolen og på uddannelserne.
»Jeg vil gerne give forslaget medvind, for det er et væsentligt element af uddannelsen til lærer, men det er bare en del af en lang række elementer, der skal styrke kvaliteten af læreruddannelsen,« siger Dorthe Lange.
Formand for Skole og Forældre, Benedikte Ask Skotte, mener, der er brug for mere bevidsthed om køn i skolen: »Der er mange lærere, der allerede arbejder med det, men det er vigtigt at have mere fokus på køn, så kan man altid diskutere hvordan, men lad os da se på, hvilke erfaringer der er i Norge og Sverige og lave en dansk model.«
Jo Krøjer, der er ph.d. i kønsforskning og lektor på Roskilde Universitet, mener, at forslaget er fornuftigt, hvis det kan give mere viden til lærerne omkring køn.
»Hvis køn skal indtænkes i undervisning, så er det vigtigt, at skolen øger sin viden om køn og kønsrelationer, så arbejdet ikke alene er baseret på de gængse hverdagsforståelser af køn, som har været dominerende de sidste ti år,« siger Jo Krøjer med henvisning til den biologiske opfattelse af, at kønsforskelle er genetisk betingede og gør, at drengene er urolige og ukoncentrerede, mens det omvendte er tilfældet for pigerne.
Hun mener dog ikke, at det er nok at fokusere på undervisningen, fordi hele måden, skolen er organiseret på, også præger børnenes opfattelse af køn. Det er f.eks. pigerne, der bliver sat til at støtte og hjælpe, og kvinderne underviser mest i dansk og håndarbejde og mændene i matematik og sløjd. Ligesom det oftest er de kvindelige pædagoger, der bager boller med børnene, mens mændene går ud og spiller fodbold.
»Derfor er det vigtigt, at fagkonsulenter i køn ikke kun har viden om, hvad børnene gør, men også, hvad de voksne gør, i skoler og daginstitutioner,« siger Jo Krøjer.

