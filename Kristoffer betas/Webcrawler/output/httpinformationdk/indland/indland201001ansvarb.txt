Vi har et ansvar både for vores eget liv og vores fælles liv
Vi skal have indført en fattigdomsgrænse i Danmark, og så skal vi i gang med at bekæmpe den voksende fattigdom, så Danmark fortsat er det land, der har færrest fattige


 Målet med fattigdomsåret må være en bred og fornuftig debat om, hvordan problemer med fattigdom i Danmark løses. Det er løsninger, der er interessante.
At finde løsningerne kræver, at der bliver en åben debat om, at fattigdom er et problem i dagens Danmark. For nogen vil det være et meget stort skridt.
»Der er da ikke fattigdom i Danmark, som man ser det i Afrika,« lyder det. Nej, så slemt er det ikke - det kan jeg bevidne. Jeg kom tilbage fra Niger i Afrika forleden. Det er et af verdens fattigste lande.
Med en årlig fødevareproduktion, der svarer til kun fire måneders forbrug, er fattigdom i Niger for mange et spørgsmål om at få mad nok til at overleve.
At det er værre i Niger, eller mange andre steder, kan let skygge for, at alt for mange mennesker i Danmark har så dårlig økonomi, at de ikke spiser godt nok, ikke får passet tænderne, lader være med at købe lægeordineret medicin, bliver sat ud af deres bolig eller ligeså slemt, at børnene ikke holder fødselsdag, og det sociale liv går i stå.
Også indenrigs- og socialministeren bekymrer sig om, at mange familier har det økonomisk svært - »har svært ved at få enderne til at mødes« - og statsministeren taler om »fattigdomslommer«.
Fattigdom skal måles
Det diskuteres meget, om fattigdom kan måles i Danmark - situationen i Afrika in mente. Skal fattigdom måles relativt eller absolut - altså er familier fattige, hvis deres indkomst er under en bestemt grænse på 50 eller 60 procent af midten i indkomstfordelingen? Eller er familier fattige, hvis deres indkomst er under en bestemt grænse i kroner?
Fattigdom skal måles både relativt og absolut. Det relative mål siger noget om, i hvor stor udstrækning mennesker systematisk lukkes ude af fællesskabet. En indkomst, der giver adgang til almindelige goder i samfundet, er nødvendig for at være en del af fællesskabet. Mennesker skal ikke lukkes ude af hverken arbejdsmarkedet, boligmarkedet eller fra at tage aktivt del i fritidsaktiviteter, der kan skabe værdifulde sociale relationer. Vi må holde fast i, at et vist minimum af indkomst er nødvendigt for at være med, selv om det heldigvis ikke er alle fællesskaber, der kræver adgangsbillet eller betaling.
En relativ fattigdomsgrænse, som den bruges af EU og OECD, er et godt mål for, hvor store andele af befolkningen, der er fattige i den forstand, at de lukkes ude af fællesskabet eller er i stor risiko for at blive lukket ude. Den grænse viser noget om, hvordan vi lykkes med generelt at inkludere folk, om det går fremad eller tilbage over en periode.
Fastsættelse af en fattigdomsgrænse skal bruges til at lave politik og vurdere politik ud fra. Er samfundsudviklingen sådan, at flere og større grupper hægtes af udviklingen - sakker de bagerste længere bagud, eller haler de ind på midten? Skattereformen, som virkeliggøres fra denne måned, betyder øget ulighed. De bagerste taber endnu en gang terræn.
Viljen
Der skal også være en grænse for, hvor lave ydelser samfundet giver til mennesker, der af den ene eller anden grund har behov for kontanthjælp, pension eller anden støtte. Det kan man kalde en absolut bund. Det er, og har længe været, min og Rådet for Socialt Udsattes mening, at niveauet for bl.a. starthjælp er alt for lavt. Det virker ærlig talt virkelighedsfjernt, når starthjælp, kontanthjælpsloft og 450 timers- reglen fremhæves som et gode. For hvem?
Politik er ofte at arbejde på at forene det uforenelige. Det ved ikke mindst jeg. Argumenterne for de laveste ydelser er, at det skal kunne betale sig at arbejde. Og selvfølgelig skal det det. Men de lave ydelser rammer også de mennesker, der ikke kan arbejde, om det så skyldes mangel på kvalifikationer eller noget så banalt som sygdom.
Fattigdom skal bekæmpes - det er vel umuligt at være uenig. Det kan i debatten se ud som om, at vandene skilles i forhold til, om man ser på fattigdom som grundlæggende selvforskyldt og menneskers eget valg og ansvar- altså at mennesker bare kan tage sig sammen, styre deres misbrug, styre deres familieøkonomi osv. - eller om fattigdom grundlæggende er et samfundsansvar, som vi fælles skal finde løsninger på.  I virkelighedens verden kan vi finde forklaringer af begge typer.
Heldigvis lever vi i et samfund, hvor der trods megen politisk støj er enighed om, at vi har et ansvar både for vort eget liv og vort fælles liv, og at de fattige både herhjemme og internationalt er et fælles ansvar. Det er et ikke uvæsentligt udgangspunkt for en konstruktiv debat. Et andet er viljen.
Med en fattigdomsgrænse, så alle kendte det 'kontante' grundlag for debatten, så vil det være lettere at komme videre i udviklingen af løsningerne og få vendt skuden i fællesskab. For det skal vi: Fattigdom er steget i Danmark siden midten af 90'erne. Den udvikling skal vendes, så Danmark fortsat er det land, der har færrest fattige.

Jan Sjursens første tale som ny formand for Rådet for Socialt Udsatte den 21. januar.


