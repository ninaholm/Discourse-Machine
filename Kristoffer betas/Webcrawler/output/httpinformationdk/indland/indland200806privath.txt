Privathospitaler tjener fedt på strejken
Den private sundhedssektor står til at høste den store gevinst, når konfliktens enorme mængde af aflyste operationer skal indhentes 


 Strejkens 400.000 aflyste operationer og aftaler kan blive en kæmpe guldgrube for privathospitalerne. 
Når ventetidsgarantien genindføres næste år, skal de offentlige sygehuse nemlig igen betale i dyre domme for at få privathospitalernes til at operere de patienter, som de ikke selv kan nå at få gennem systemet. 
Og jo flere, der til den tid står på venteliste, jo flere penge i privathospitalernes kasser, lyder den lettere kyniske kalkulation, som eksperter anser som sandsynlig.
V: det bliver billigere 
Men sådan tror Venstres sundhedsordfører, Birgitte Josefsen, ikke, at det kommer til at gå. 
Hun mener, at den nye aftale mellem regionerne og regeringen vil få den konsekvens, at det bliver billigere for de offentlige sygehuse at visitere patienter til privatbehandling. 
Aftalen lægger nemlig op til, at man skal udbyde behandlinger i licitation, så man for eksempel laver en aftale med et privathospital om, at de skal foretage 300 knæoperationer. Så er det planen, at privathospitalerne vil konkurrere om at byde den laveste pris for at vinde licitationen.
»Det gælder jo om bedst og billigst at udnytte den ledige kapacitet, der er i den private sundhedssektor,« siger Birgitte Josefsen. 
Regionernes formand, Bent Hansen (S), har tidligere advaret mod privatisering af sundhedssektoren og opdelingen af patienter i et a- eller et b-hold. 
Men tro mod den aftale, han netop har skrevet under på, vælger han nu at anlægge en optimistisk attitude. Ifølge Bent Hansen er det eneste ansvarlige at inddrage de private for at få nedbragt den store pukkel, der er blevet opbygget under konflikten. 
»Det ømme punkt har jo været den pris, som vi har måtte betale for behandlinger på privathospitaler. Men jeg tror på, at den nye aftale gør det muligt for os at få en fast aftale og dermed presse prisen ned,« siger Bent Hansen. 
Lille land
Men de to politikeres udlægning af aftalen deles ikke af eksperterne. 
»Jeg tvivler på, at privathospitalerne vil lege med,« siger professor Kjeld Møller Pedersen fra Institut for Sundhedstjenesteforskning ved SDU. Han peger på, at ventelistegarantien og det frie valg bliver genindført om et år. 
»Og hvor attraktivt er det så for privathospitalerne at udvide kapaciteten indtil da,« spørger professoren.
Det er nemlig sandsynligt, at en stor mængde patienter står i kø ved privathospitalerne for at få nye hofter og knæ, når ventetidsgarantien bliver genindført. 
Så er det offentlige forpligtet til at hyre privathospitaler til at operere de patienter, som de ikke selv kan nå inden for fire uger. Og det vil ske til en højere takst, da det er langt sværere at lave storaftaler til akutte og enkeltstående behandlinger. 
Direktør i Dansk Sundhedsinstitut, Jes Søgaard, tvivler også på, at den nye ordning med licitation vil fungere i praksis. Han peger blandt andet på, at det kræver et stort antal operationer. 
»Spørgsmålet er, om Danmark ikke er for lille et land til, at det kan fungere,« siger han. 
Der er også den risiko, at privathospitalerne snakker sammen internt, så der sker en form for karteldannelse, og at man dermed undgår fri konkurrence.
Patienter til udlandet
SF’s sundhedsordfører, Karl H. Bornhøft, er meget kritisk over for den nye aftale mellem regionerne og regeringen. 
»Man skyder jo sig selv i foden. Der er jo tale om en nulløsning, for i jo større omfang man bruger privathospitalerne, jo færre læger er der rådighed i det offentlige sundhedsvæsen,« siger han. 
I stedet foreslår partiet, at man i højere grad laver aftaler med norske, svenske og tyske sygehuse om, at patienter kan blive opereret der. 
Karl H. Bornhøft er også overbevist om, at statsminister Anders Fogh Rasmussen, trods opfordringer fra blandt andre sygehusdirektører, undlod at gribe ind i konflikten, fordi han netop ville styrke privathospitalerne af bagvejen.
»Det manglende indgreb kan kun skyldes, at regeringen har et ideologisk ønske om at styrke det private marked inden for sundhedssektoren. Regeringens kynisme er langt større, end jeg havde regnet med,« siger han.  
Den anklage bliver fuldstændig afvist af Birgitte Josefsen:
»Hvis man absolut vil være rasmus modsat, så kan altid komme med den slags konspirationsteorier. Men det var arbejdsmarkedets parter, der skulle løse konflikten, og de gav hele tiden til udtryk for, at nødberedskabet fungerede,« siger hun. 
Hvad enten statsministeren har spekuleret i at lade strejken køre eller ej, så kan en kommende vækst i den private sundhedssektor på grund af afviklingen af strejkepuklen ifølge Jes Søgaard meget vel blive til en permanent tilstand.
»Det er meget svært at skubbe udviklingen tilbage, når man først har sat gang i disse meget forretningsmæssige mekanismer,« siger han.
pke@information.dk

