Bankdirektør: Bankpakken løser ikke problemerne
Flere penge til bankerne ændrer ikke på, at der hersker en helt forkert måde at tænke bankdrift på, mener direktøren i Merkurbank, Lars Pehrson, der er gået gennem krisen med succes. Bankernes rollei samfundet skal redefineres, mener han


 Danske Bank kunne i går afsløre et årsresultat for 2008, der lå langt under det forventede. Derfor vil de nu låne 26 milliarder kroner gennem den nye Bankpakke II. 
Uanset, hvor meget politikerne deler ud til bankerne, vil det dog ikke løse det grundlæggende problem, der har ført til den finansielle krise, mener bankdirektør Lars Pehrson fra Merkurbank.
"Jeg kan slet ikke se, hvordan denne bankpakke II skal øge bankernes risikovillighed. Det eneste er, at man måske kan undgå, at nogle banker mindsker deres udlån aggressivt," siger Lars Pehrson og efterlyser en mere gennemtænkt løsning:
"Stemningen er, at vi bare skal tilbage til business as usual, der skal gang i flere lån, så ruller det, og så glemmer vi alt det her. Men vi efterlyser en mere gennemgribende analyse."
Lars Pehrson og de andre i Merkurbank opfatter nemlig banker på en helt anden måde end de fleste:
"Man har glemt, at bankerne faktisk spiller en rolle i samfundet. Masser af politikere og økonomer mener jo, at banker bare er forretninger ligesom alle andre. Men når det går galt, står hele verden på den anden ende for at redde bankvæsenet, og det ville man jo aldrig gøre med en gummistøvlefabrik," forklarer han.
En ny finanskrise
Merkurbank-direktøren mener, at der ligefrem er behov for en omfattende ændring af finanssystemet og tankerne bag, hvis det ikke skal gå i baglås igen:
"Hvis ikke man kommer væk fra den kortsigtede tankegang, så har man grundlæggende ikke ændret noget som helst, og så vil man igen se en finanskrise. Optimismen vil vende tilbage, så begynder ejendomspriserne at stige, og så kører det hele sådan set igen, og politikerne vil komme med nye løfter," siger Lars Pehrson.
Merkurbank, som han selv står i spidsen for, er da også skruet sammen efter helt andre værdier og forretningsprincipper. Den låner ikke ud til gud og hvermand eller til en hvilken som helst virksomhed. De fleste udlån foretages til miljø og økologi, sociale projekter samt kultur og undervisning. 
Og selv om Lars Pehrson ikke vurderer, at den idealistiske model vil være gangbar for alle banker, så vil resten af branchen alligevel kunne lære noget, mener han:
"Vores tanker handler jo også om, i hvilken retning vi mener, samfundet skal bevæge sig. Sådan behøver det ikke være, men der er nogle basale lærdomme, der handler om, at bankvæsenet ikke bare er en forretning."
'Den virkelige økonomi'
Merkurbanks koncept fungerer også uanfægtet af finanskrisen, forklarer han.
"Vi har jo netop ikke finansieret byggespekulationer, og vi har heller ikke overgearet vores udlån," siger han og kalder Merkurbanks område for "den virkelige økonomi", fordi der investeres i konkrete ting og ikke spekulationer.
Den alternative bank oplever fornyet interesse for sit syn på bankverdenen:
"Vi har aldrig fået så mange nye kunder, som vi gør i de her måneder. Det er fordi, der er alt det røre om finansvæsenet. Mange mennesker stiller sig spørgsmålet: 'Hvad er det egentlig, banken gør ved mine penge?' Vi kan præsentere noget, som folk faktisk kan gennemskue hvad er."
Folkene bag Merkurbank har sendt et åbent brev til Økonomi- og Erhvervsministeren og Folketingets erhvervsordførere, hvori de gør opmærksom på deres syn på fremtidens banksystem.


