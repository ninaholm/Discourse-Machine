Et udbrud der bliver hentet



 Der er masser af substans i det nye parti Fælleslistens oprør fra Udkantsdanmark. Kommunalreform, politireform, domstolsreform, sygehusreform, lukning af industrivirksomheder, store indkøbscentre og så videre har alt sammen peget i samme retning, og det er væk fra de små bysamfund. Her oplever man til gengæld sociale problemer, øget kriminalitet, og at alt flytter ud. Tilbage bliver kun et frilandsmuseum og så de gamle, der ikke ved, hvor de skal flytte hen. Hvis Fælleslisten med styrke kan artikulere den utilfredshed, som har bredt sig til alle yderområderne af det danske samfund, så har partiet muligheden for at blive pænt repræsenteret i Folketinget.
Men som det ser ud nu, mangler der meget. Ganske vist viste en Gallup-måling i Berlingske Tidende onsdag, at ni procent vil overveje at stemme på Fælleslisten, hvilket viser, at partiet er på lystavlen, men derudover er tilslutningen ikke imponerende, sådan som spørgsmålet er formuleret. Fælleslisten skal nok få et pænt forspring til feltet og sole sig i medvind, men risikerer at blive hentet lige før mål, fordi man ikke har gjort forarbejdet godt nok. Den største fejl er ikke at ville pege på en statsminister. Partiet vil, når stemmerne er talt op, se hvem der tilbyder mest decentralisering - rød eller blå blok. Det er en strategi, som alle, der har forsøgt sig, har brækket nakken på. Kristeligt Folkeparti, Radikale og senest Ny Alliance. Valgkampen bliver et præsidentvalg mellem Helle Thorning-Schmidt og Lars Løkke Rasmussen, og vælgerne vil forlange at vide, hvem en stemme på Fælleslisten tilfalder. Hvem vil Fælleslisten mon pege på som forhandlingsleder i en dronningerunde? Valgkampens øvrige partier vil skyde med skarpt, og bliver det nødvendigt, vil de helt overtage Fælleslistens dagsorden.
Det sværeste for Fælleslisten er dog, når politik bliver konkret. Vil Fælleslisten genåbne sygehuse, politistationer, posthuse, dommerkontorer? Og hvem skal betale for det?

