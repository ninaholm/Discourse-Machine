’Løkke nøjes bare med at polere lakken’
Afsløringen af fortsat regnskabsrod i GGGI får udviklingsordførere på tværs af partiskel til at kritisere Løkkes oprydning i organisationen


 
	Venstreformand Lars Løkke Rasmussens forsøg på at »rydde op« i klimaorganisationen GGGI har slet ikke været omfattende nok, lyder kritikken nu fra flere partier.

	»Det ser fortsat ikke ud, som om der er styr på hverken organisation eller økonomi i GGGI. For slet ikke at tale om den manglende dokumentation for opnåede resultater, Alene det, at der ingen retningslinjer er for budgethåndtering, får alle alarmklokker til at ringe,« mener Liberal Alliances udviklingsordfører Mette Bock.

	Kritikken kommer i kølvandet på en ny undersøgelse, som er udarbejdet af revisionsfirmaet Deloitte på vegne af den norske regering. Undersøgelsen er endnu ikke offentliggjort, men Information har haft adgang til den og kunne i går berette, hvordan Deloitte blandt andet kritiserer forholdene i GGGI’s kontor i Etiopien.

	Kontoret fungerer for eksempel uden løbende økonomistyring eller retningslinjer for udbetaling af tillæg og skattekompensation til højtstående medarbejdere. Derudover følger GGGI ikke den etiopiske skattelovgivning, og kontoret har mellem januar og september kun brugt 14 procent af sit budget for 2013 på grund af forsinkelser.

	»Det er jo helt utroligt,« siger Enhedslistens Christian Juhl.

	GGGI’s formand, Lars Løkke Rasmussen, har tidligere sagt, at han begyndte at »rydde op« i GGGI umiddelbart efter, at en sydkoreansk revisionsrapport i november 2012 gjorde opmærksom på uregelmæssigheder i organisationens hovedkontor i Seoul. Men selv om Deloitte i den nye undersøgelse ikke har fundet grund til at kritisere hovedkvarteret i Seoul, tyder undersøgelsen på, at der stadig kan være økonomiske uregelmæssigheder i organisationens andre kontorer.

	»Det svarer til, at man har en bil, som man gerne vil holde i god stand. Normalt vil man sørge for at få den smurt, skifte tændrør og skifte lejer og den slags. Han (Lars Løkke Rasmussen, red.) nøjes bare med at polere lakken,« mener Christian Juhl.

	Danmark har indtil videre betalt 90 millioner kroner til GGGI gennem bistandsmidlerne, og til foråret skal Folketinget vurdere, om Danmark skal forny sin støtte. Både Christian Juhl og Dansk Folkepartis Hans Kristian Skibby mener, at det fra begyndelsen har været en stor fejltagelse at støtte GGGI.

	»De revisionsrapporter, der er kommet frem, beviser jo, at der mange steder i GGGI har været en tagselv-mentalitet. Folk har ikke været underlagt synderlig kontrol. De her 90 millioner kroner, vi har givet til GGGI, det er simpelthen penge, vi har kastet ud af vinduet,« siger Hans Kristian Skibby og tilføjer:

	»Vi har ikke fået gjort en eneste afrikaner eller andre mere lykkelige eller mere mætte i maven af den organisation. Det her er bare en pind mere til bålet.«

	Rapporten offentliggøres

	Revisionsrapporten fra Deloitte er blevet bestilt af den norske regering. Udenrigsministeriet i Norge har indefrosset sin støtte til GGGI, mens revisionsarbejdet har stået på, men har nu meldt ud, at regeringen vil genoptage en del af sin støtte. Både Danmark og Norge har bidraget til arbejdet i Etiopien. Derfor har rapporten også været ventet med spænding i det danske folketing.

	Indtil for nylig har Norge dog afvist at offentliggøre revisionsrapporten med henvisning til, at det vil kræve tilladelse fra GGGI. Men den tilladelse har regeringen nu angiveligt fået, og rapporten vil blive offentliggjort i de kommende dage, oplyser det norske udenrigsministerium til Information.

	Norges tidligere udviklingsminister Bård Vegar Solhjell (SV) siger, at han ikke er bekendt med regeringens planer om at genoptage støtten. Men han vil rejse spørgsmål til den nuværende minister om, hvorvidt revisionsrapporten giver grundlag for at genoptage støtten til GGGI. Han har endnu ikke selv set Deloitte-rapporten, men understreger vigtigheden af kontrol med bistandsmidler.

	»Etiopien er et krævende land at operere i. Og derfor er det vigtigt, at man har gode rutiner og systemer for at hindre, at penge kommer på afveje,« siger han til Information.

	Det har ikke været muligt at få en kommentar fra GGGI’s formand, Lars Løkke Rasmussen. GGGI henviser til organisationens tidligere udmelding om, at »nogle af ufuldkommenhederne nævnt i rapporterne er baseret på forældet information og overser mere aktuelle ændringer i vores procedurer.«

