Ministre opfordrer til at klage over censor
Kvindelige studerende, der føler sig krænket eller utrygge ved, at censor af religiøse årsager ikke vil give dem hånden ved eksamen, bør klage til Ligebehandlingsnævnet, mener ministre. V vil have censoren til at trække sig
Ligestillingsminister Manu Sareen (R) opfordrer de piger, som censoren ikke ønskede at give hånd, til at klage til Ligebehandlingsnævnet.


 
	Både ligestillingsminister Manu Sareen (R) og børne- og undervisningsminister Christine Antorini (S) opfordrer de kvindelige studerende, som måtte føle sig krænket, utrygge eller diskrimineret, hvis en censor til eksamen af religiøse årsager ikke vil give dem hånden, til at klage til Ligebehandlingsnævnet.

	»Jeg opfordrer pigerne til at klage til Ligebehandlingsnævnet, for det vil være godt at få en juridisk vurdering af det her fra et ligestillingsperspektiv« siger Manu Sareen.

	Christine Antorini er enig:

	»Det, synes jeg, er en god idé, men jeg synes ikke, det udelukker, at man samtidig tager en diskussion på de enkelte institutioner om, hvordan man sikrer sig betryggende forhold, herunder krav til censorers adfærd,« siger undervisningsministeren til Ritzau.

	DF: Censor må give hånd

	Meldingen kommer efter Information beskrev, hvordan studerende på Herning HF og VUC forleden blev orienteret om, at deres censor ved en kommende eksamen af religiøse årsager ikke ønsker at give kvinder et håndtryk.Ifølge Michala Mosegaard gør det, at hun som kvindelig studerende ikke føler sig lige behandlet og »er bagud på point«, som hun beskrev det i gårsdagens avis.

	Venstres integrationsordfører Inger Støjberg mener også, at de studerende bør klage til Ligebehandlingsnævnet, men hun håber samtidigt, at censoren selv vælger at trække sig fra censorkorpset.

	»Den adfærd hører overhovedet ikke hjemme i Danmark. At give hinanden hånden er en helt almindelig handling, og hvis man ikke deler den værdi, bør man ikke være censor. Han burde selv trække sig som censor, og sker det ikke, bør han fjernes fra censorkorpset,« siger Inger Støjberg, som dog ikke mener, der bør lovgives på området.

	Også Dansk Folkepartis integrationsordfører Martin Henriksen mener, at censoren bør trække sig, ellers opfordrer politikeren censorens arbejdsgiver til at udstede en fyreseddel til vedkommende.

	»Censoren skal acceptere, at man giver hånd i Danmark, eller også bør han fyres. Ganske enkelt. Jeg er træt af alle de tåbelige særhensyn,« siger Martin Henriksen.

	Uddannelseschef på Herning HF og VUC Marianne Dose Hvid har allerede fortalt, at uddannelsesinstitutionen på et kommende møde vil evaluere sagens forløb.

