S vil ikke pille ved reglerne



 Der skal en tidligere og langt mere individuel indsats til for at forhindre, at stadig flere psykisk syge unge ender på livsvarig førtidspension. Og en økonomisk gulerod skal sikre, at kommunerne yder den nødvendige indsats. Det mener Socialdemokratiets arbejdsmarkedsordfører Thomas Adelskov, der afviser at ændre på reglerne om førtidspension. I går foreslog Venstres arbejdsmarkedsordfører, at førtidspensioner gøres midlertidige og revurderes eksempelvis hvert femte år. Men det er allerede nu muligt at give midlertidig førtidspension, understreger Adelskov, der hellere så en målrettet indsats for at få den unge på ret køl. 
ritzau

