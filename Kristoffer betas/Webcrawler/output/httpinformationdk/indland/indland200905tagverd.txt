Tag ud i verden og køb, kinesere!
Den kinesiske regering opfordrer landets firmaer til at drage fordel af det brandsalg af oversøiske ressourcer, som finanskrisen har skabt. Kinas investerin-ger i udlandet stiger, og samtidig vokser landets virksomheder. I endnu et tegn på en ny global magtbalance blev et kinesisk firma denne uge verdens største


 BEIJING - Kina vokser. Og gør det hurtigt. Det kan ikke engang en global finanskrise sætte en stopper for. Nu er her endnu et tegn på, at landets økonomiske styrke vokser, mens vestlige landes økonomier trækker sig sammen. I denne uge blev verdens største firma kinesisk. PetroChina, den børsnoterede del af Kinas statslige olieindustri, overtog amerikanske Exxon Mobils førsteplads som klodens mest værdifulde firma.
Det er bl.a. et resultat af den kinesiske stats økonomiske hjælpepakke på 3.400 mia. kr., som i år har ført til større energiforbrug i Kina og en værdistigning for landets aktier. Og det alt imens krisen i USA lægger en dæmper på forbruget der.
I starten af ugen kom PetroChinas værdi op på 336 mia. dollar, sammenlignet med Exxon Mobils 335,9 mia. dollar. Det er blot et lille forspring på 100 mio. dollar. Men på længere sigt forventes det, at afstanden vil øges, da der simpelthen er mere gang i kedlerne i Kina. Kinesiske aktier er steget med 43 procent i år, mens det amerikanske marked er skrumpetmed 1,8 procent. PetroChinas aktier er steget med 29 procent i år.
Mens PetroChina er kommet til tops, er den samlede kinesiske økonomi også på vej. I januar blev den tyske økonomi overhalet. Det vurderes, at Japan vil blive passeret om tre-fire år. Og derefter er kun den amerikanske økonomi større end Kinas. 
I sidste måned offentliggjorde Forbes sin liste over verdens 2.000 største firmaer, der også afspejler en ændret magtbalance. USA dominerer fortsat med 551 medlemmer af klubben. Men det er 200 færre end i år 2004. Samtidig er 91 kinesiske firmaer nu med på listen - over en fordobling i forhold til 2004.
Investeringer i udlandet
PetroChinas aktier fik det sidste skub opad efter nyheden om, at Kinas største olieproducent købte en andel af Singapore Petroleum Co. for lidt over én mia.dollar.
Det er blot det seneste kinesiske tiltag for at sikre nok ressourcer til at slukke økonomiens voksende energitørst. Beijing vil sikre adgangen til energi og ressourcer for, at økonomien ikke skal udsættes for en flaskehals. Og det kan, og gør, Kina ved at bruge en del af sine to billioner i udenlandske valutareserver på investeringer i udlandet. Sidste år næsten fordoblede Kina sine direkte investeringer i udlandet fra 26,5 mia. dollar i 2007 til 52,2 mia. dollar i 2008.
I forrige uge sagde handelsministeriet, at tiden var moden for, at kinesiske firmaer skruer op for investeringerne i udlandet. Og Beijing har lovet flere penge til virksomheder, der vil investere uden for Kinas grænser. Målet er at få Kinas virksomheder ind på det internationale marked og vise, at Kina ikke kun er interesseret i at sælge produkter, men også er klar til at investere og opbygge globale konkurrencedygtige firmaer og brands. Kina er ved at ændre sig fra verdens producent til verdens investor.
En attraktiv krise
Beijings opfordring om at tage ud i verden står i modsætning til tidligere på året, hvor regeringen kom med advarende ord. Det var risikabelt med den igangværende finanskrise, sagde premierminister Wen Jiabao.
Men den samme krise har nu gjort det mere attraktivt for et land, der har ambitionerne og midlerne til at vokse. Priserne er simpelthen blevet lavere og gør det nemmere for kinesiske virksomheder at debutere internationalt.
Handelsministeriet sagde i en meddelelse, at "den globale finanskrise har fundamentalt ændret verdensøkonomiens geografi", og "mulighederne for kinesiske firmaer for at købe oversøiske aktiver af høj kvalitet vokser, og investeringsomkostningerne falder".
Det får kineserne til at finkæmme kloden for gode handler. Men de er ikke altid velkomne.
Deres penge har gjort en del nervøse. For tiden specielt i Australien, som kinesiske investorer har fokuseret på inden for det sidste stykke tid.
Blandt andet har et kinesisk statsejet firmas bud på en 19,5 mia. dollar andel i Australiens RioTinto Group, verdens tredjestørste mineselskab, skærpet debatten i Australien om landet har råd til at blive for afhængig af kinesisk kapital. 
Australiens premierminister Kevin Rudd, der støtter et tættere forhold til Kina, er blevet beskyldt for at være en "omrejsende ambassadør for Beijing".
Kritikere i Australien føler sig især utilpas ved, at disse gigantiske kinesiske virksomheder, inklusiv Chinalco, har tætte bånd til den kinesiske stat. Og oppositionen vælger at understrege faren ved at lade kinesere opkøbe sig ind i strategisk vigtige sektorer. 
Adgang til energi og ressourcer er et spørgsmål om national sikkerhed.
Kina har nu pengene til at købe sig til forbedret sikkerhed. Og er blevet stadig mere villig til at tage tegnebogen frem. Spørgsmålet er, om udlandet midt i finanskrisen har råd til at vende kinesiske penge ryggen.


