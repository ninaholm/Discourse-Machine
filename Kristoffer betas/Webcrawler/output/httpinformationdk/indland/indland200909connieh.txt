Connie Hedegaard: Klimaforhandlinger går trægt
Mindre end tre måneder før klimatopmødet i København råber klimaminister Connie Hedegaard vagt i gevær: Forhandlingerne går for langsomt
'Jeg vil ikke lægge skjul på, at vi befinder os i en svær og alvorlig situation lige nu,' siger Connie Hedegaard.


 Der sker for få fremskridt i forhandlingerne om en global klimaaftale forud for topmødet i København til december. Det slog klimaminister Connie Hedegaard fast på en pressebriefing i går, inden hun og statsminister Lars Løkke Rasmussen indleder den sidste intense mødeaktivitet inden topmødet.
»Jeg vil ikke lægge skjul på, at vi befinder os i en svær og alvorlig situation lige nu. Vi har kun tre måneder igen, før vi står midt i det hele i København,« siger Connie Hedegaard med henvisning til, at der sker for få fremskridt i forhandlingerne og en række lande er tilbageholdende med at forpligte sig.
»Det kan stadig lade sig gøre at få en aftale. Men det kræver, at stats- og regeringscheferne engagerer sig. De formelle forhandlinger går for langsomt. Der er behov for, at de sender et klart signal nedad i systemet om, at det er nu, man skal engagere sig - at vi er i slutspurten«, siger Connie Hedegaard.
Ifølge ministeren er den aftaletekst, der arbejdes med, stadig alenlang. Ikke færre end 200 sider for at være mere præcis. Men nu skal det være slut med at skændes om kommaer, parenteser og fodnoter.
»Der skal speedes up. Vi kan ikke fortsætte med 200 siders tekst. Det skal barberes ned. Det er det signal, stats- og regeringscheferne skal sende,« siger Connie Hedegaard.
Målet er to grader
Den chance får de tirsdag, når FN's generalsekretær, Ban Ki-moon, i forbindelse med den årlige generalforsamling har inviteret stats- og regeringschefer til et stort klimamøde i New York. Netop signalerne fra FN's generalforsamling kan ifølge Connie Hedegaard få stor indflydelse på mulighederne for at lave en tilstrækkelig ambitiøs aftale i København, der bremser CO2-udleningen og den globale opvarmning af kloden.
Hun håber derfor, at FN's generalforsamling vil slå fast, at det er i København, en politisk aftale skal laves. At det er i København, »varen skal leveres«, som Connie Hedegaard formulerer det.
Samtidig vil det ifølge klima- og energiministeren være vigtigt, at FN's generalsekretær, Ban Ki-moon, slår fast, at målet er en aftale, der sikrer en global temperaturstigning på maksimalt to grader.
»Det er aldrig blevet gjort globalt, og så vil overliggeren være sat«, siger Connie Hedegaard. inf


