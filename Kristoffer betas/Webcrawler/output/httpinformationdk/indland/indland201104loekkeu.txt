Løkke skal undersøges i sag om statsløse
Statsministeriets rolle i sagen om de statsløse palæstinensere skal undersøges er partier og minister enige om


 Danskerne får nu svar på, om statsminister Lars Løkke Rasmussen (V) har levet op til sit ansvar i sagen om de statsløse palæstinensere.
På et møde i Udvalget for Forretningsordenen i Folketinget har justitsminister Lars Barfoed (K) sagt ja til at ændre kommissoriet for undersøgelsen af sagen, der førte til integrationsminister Birthe Rønn Hornbechs (V) afgang.
Det oplyser Enhedslistens medlem af Udvalget for Forretningsordenen, Line Barfod.
- Vi er glade for, at justitsministeren imødekommer de krav, vi har rejst. Muligheden for at komme helt til bunds i sagen bliver langt bedre nu, hvor det står eksplicit, at statsministeriets rolle skal undersøges, siger Line Barfod.
Kommissionen, der skal bestå af tre medlemmer med en landsdommer i spidsen, kan ifølge loven ikke på egen hånd drage ministre til ansvar.
Men deres undersøgelse skal afdække, om Statsministeriet var underrettet, og hvad ministeriet gjorde, hvis det viser sig, at man kendte til problemet.
Dermed kommer undersøgelsen til at afklare, om statsminister Lars Løkke Rasmussen har levet op til sit ansvar i sagen.
Samtidig bliver undersøgelsesperioden udvidet til også at inkludere 2011.
Det var i denne sidste periode, at integrationsminister Birthe Rønn Hornbech (V) kendte til problemet, men alligevel undlod at underrette de statsløse palæstinensere, som ikke havde fået det danske statsborgerskab, de havde krav på.
Kommissionen skal desuden komme med anbefalinger til, hvordan man i fremtiden kan forebygge en lignende sag ved eksempelvis at ændre lovgivningen.
Justitsminister Lars Barfoed (K) skal nu skrive et nyt kommissorium, og derefter skal blandt andet universiteterne udpege kommissionens medlemmer. Derfor går der endnu nogle måneder, før arbejdet går i gang.
Partierne er dog enige om, at kommissionen skal være færdig i løbet af tre år for at undersøgelsen ikke trækker ud.

