Statsløsesag lander hos Folketingets formand
DF og V kritiseres for afsløring af, at statsborgerskabsansøger er i PET’s søgelys. Indfødsretsudvalget beder Folketingets formand afgøre spørgsmålet
Folketingets formand, Mogens Lykketoft, skal sammen med resten af præsidiet afgøre, om Dansk Folkeparti og Venstre har overskredet grænsen for, hvad der må røbes om statsborgerskabsansøgere.


 
	Det bliver op til Folketingets formand, Mogens Lykketoft, og resten af præsidiet at trække grænsen for, hvad medlemmerne af indfødsretsudvalget kan røbe af fortrolige oplysninger om statsborgerskabsansøgere.

	Efter at Venstre og Dansk Folkeparti er blevet kritiseret for at afsløre, at Politiets Efterretningstjeneste (PET) fraråder, at én af de 685 ansøgere på forårets lovforslag får statsborgerskab, vil indfødsretudvalget bede formanden afgøre, om de to partier gik over grænsen.

	Formanden for indfødsretsudvalget, Christian Langballe (DF), afviser, at det er tilfældet: »Det er jo klart, at de gerne vil have mørkelagt diskussionen med hensyn til den her ansøger, en statsløs, som PET advarer imod. Jeg ved godt, at det er et fortroligt dokument. Men jeg vil samtidig kæmpe for, at vi kan sige det i folketingssalen, for der har altid været vide rammer, da det netop er statsborgerskab, vi tildeler. Handel og vandel skal kunne drøftes.«

	Dansk Folkeparti vakte tidligere på ugen opsigt, da partiet indrykkede en annonce i flere dagblade med navnene på de kommende nye danskere og overskriften: »Én på listen er til fare for Danmarks sikkerhed«.Selv om også Venstre har kritiseret annoncen for at tage alle de 685 ansøgere »som gidsler«, er det kommet frem, at partiets egen indfødsretsordfører, Jan E. Jørgensen, var den første til at mistænkeliggøre dem.

	Da Folketinget den 25. april førstebehandlede lovforslaget skrev Jan E. Jørgensen klokken 08.50 på Twitter: »I dag giver folketinget dansk statsborgerskab til en statsløs, som PET advarer imod. Regeringen kan ikke se problemet«.

	Modsat andre ansøgere er vedkommende omfattet af FN-konventionen om statsløshed og kan derfor ikke udelukkes fra at få statsborgerskab med den begrundelse, at ansøgeren er i PET’s søgelys. Først hvis statsløse bliver dømt for forbrydelser mod statens sikkerhed, kan Folketinget uden at begå konventionsbrud nægte dem at blive danskere.

	Jan E. Jørgensen forsvarer sig med, at han »sætter fingeren på et principielt problem«. Men Enhedslistens indfødsretsordfører, Johan-ne Schmidt-Nielsen, mener, at kollegaen har videregivet oplysninger af »særlig fortroligkarakter«.

	Undtagelserne

	»Indfødsretsudvalget er et ganske særligt udvalg, fordi folketingsmedlemmer her sagsbehandler. Det betyder ikke bare, at vi får fortrolige oplysninger om de behandlede personer som lægejournaler, straffeattester eller oplysninger om, hvorvidt de har været på overførselsindkomster. Vi får også særligt fortrolige oplysninger og altså oplysninger omde sa-ger, hvor PET er involveret. Så derfor handler det ikke bare om hensynet til ansøgernes private forhold, men også PET’s efterforskning,« siger Johanne Schmidt-Nielsen.

	Mogens Lykketoft understregede i marts 2012 i et notat om fortrolighed og tavshedspligt, at fortrolige oplysninger drøftet i indfødsretsudvalget »som udgangspunkt« kan »tages op til drøftelse i folketingssalen, uden at dette vil indebære en strafbar tilsidesættelse af reglerne om tavshedspligt«.

	Men der er undtagelser til denne regel om udvalgsmedlemmernes sær-lige ret til at viderebringe fortrolige oplysninger, fastslog Folketingets formand: »Strafansvar vil imidlertid ikke kunne udelukkes i tilfælde, hvor de oplysninger, der måtte blive videregivet i forbindelse med behandlingen af et indfødsrets-lovforslag, har en særlig fortrolighedskarakter, eller hvor der foreligger særlige fortrolighedshensyn, herunder f.eks. hensynet til statens sikkerhed.«

	I notatet hedder det samtidig, at den endelige afgørelse af, om et folketingsmedlem i et konkret tilfælde har overtrådt straffelovens § 152 om videregivelse af fortrolige oplysninger, i sidste ende henhører under domstolene.

