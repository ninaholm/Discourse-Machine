Justistsministeren udvander offentlighedslov
Sammenlignet med Offentlighedskommissionens anbefalinger har justitsminister Lars Barfoed udvandet borgernes rettigheder i  regeringens forslag til ny offentlighedslov


 Som medlem af Offentlighedskommissionen lagde mediejuristen Oluf Jørgensen fra Danmarks Journalisthøjskole arm med ministeriernes embedsmænd i syv år. Så blev de så godt som enige om et forslag til en ny offentlighedslov.
Alligevel har justitsminister Lars Barfoed (K) i regeringens netop fremlagte forslag til en ny offentlighedslov udvandet en række bestemmelser om borgernes rettigheder, som kommissionen ellers var blevet enige om.
Barfoeds ændringer trækker alle i samme retning, nemlig en udvanding og svækkelse af borgernes rettigheder, mener Oluf Jørgensen. Han har skrevet sine kritikpunkter i et notat til Retsudvalget, som i dag skal til teknisk gennemgang af L 90 i Justitsministeriet.
»Barfoeds forslag rummer en række specifikke bestemmelser, der klart svækker offentlighedskommissionens udkast til lov,« vurderer Oluf Jørgensen.
L 90 rummer som en nyskabelse en pligt for alle myndigheder til at journalisere de dokumenter, der indgår i en sag. Men når det drejer sig om en myndigheds egne interne dokumenter, foreslår Barfoed, at pligten kun gælder, hvis dokumenterne foreligger »i endelig form«.
I den såkaldte hospitalssag var én bestemt rapport, som Rigsrevisionen ikke havde modtaget, sagens nøgledokument. Rapporten manglede en forside og forelå derfor ikke »i endelig form«, og det var begrundelsen for ikke at sende oplysningerne til Rigsrevisionen.
»Det er helt galt. Det lægger jo op til, at myndighederne får frit spil i forhold til, hvad de vil journalisere af interne dokumenter. Det er en meget væsentlig udvanding i forhold til Offentlighedskommissionen,« vurderer Jørgensen.
Et andet eksempel, som ifølge Jørgensen udgør »en klar svækkelse«, er en bemyndigelse, som justitsministeren giver sig selv: Private aktører, som har fået udliciteret offentlige afgørelser, kan undtages fra aktindsigt. Et tredje eksempel drejer sig om udtræk fra offentlige databaser. Offentlighedskommissionen foreslog som en nyskabelse, at der skulle være ret til udtræk, hvis det kan klares »ved enkle kommandoer«. Offentlighedens ret til udtræk har Barfoed svækket ved formuleringen »ved få og enkle kommandoer«. »En væsentlig svækkelse« ifølge Jørgensen.
Lex Finansministerium
Et fjerde eksempel handler om databeskrivelser. L 90 pålægger myndighederne at udarbejde beskrivelser af, hvilke oplysninger, grundlag, platforme mv. myndighedernes egne databaser er opbygget af. Her svækker Barfoed ved at tillade, at en myndighed kan undgå at udarbejde databeskrivelser, hvis det kræver for mange ressourcer. Men databeskrivelserne er nødvendige, hvis borgerne skal kunne benytte lovforslagets mulighed for at få dataudtræk, forklarer Jørgensen.
»Det er diskuteret meget grundigt i kommissionen. Finansministeriet, der om nogen har mange databaser, som bruges til lovmodeller og analyser, ville have den undtagelse. Vi blev enige om, at undtagelsen ikke skulle være der,« oplyser Jørgensen.
»Det er vigtigt for borgerne, at de kan kontrollere præmisser og grundlaget for de beregninger, som indgår i ministeriernes lovmodeller. Databeskrivelser må være et elementært krav,« understreger han.

FAKTA

