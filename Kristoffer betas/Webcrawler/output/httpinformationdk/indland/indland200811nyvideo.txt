Ny video: Obama skal tage afstand fra Pia K.
Venstre og Socialdemokraterne tager afstand fra budskabet i en ny video, der opfordrer til international kritik af regeringens samarbejde med DF. Pia Kjærsgaard afviser dialog med 'både udenlandske og indenlandske ekstremister'


 I et forsøg på at få den nyvalgte præsident Obama og resten af det internationale samfund til at kritisere regeringens tætte samarbejde med Dansk Folkeparti har samfundsdebatørerne, Rune Engelbreth Larsen og Jacob Holdt lavet en anti-Dansk Folkeparti-video. Med brug af islamkritiske citater fra en række DF'ere søger filmens skabere at vække omverdenen og skabe foragt for regeringens støtteparti:
"Det er meget sjældent, at et parti, der giver udtryk for en helt ekstrem grad af dæmonisering af minoriteter, har den udslagsgivende indflydelse som i Danmark. Vi er nødt til at gøre omverdenen og de internationale medier opmærksomme på, at det, der sker her, er undtagelsen," siger forfatter og foredragsholder Rune Engelbreth Larsen. 
Han frygter ikke at skade Danmarks renommé: 
"Det er skadet voldsomt af DF's indflydelse. Vi problematiserer bare partiets magt, så både hjemlig stigmatisering af minoriteter og internationale kriser kan undgås i fremtiden," siger han. 
Dansk Folkeparti har intet til overs for videoens budskab: 
"Vi vil hverken i dialog med udenlandske eller indenlandske ekstremister," siger partiformand Pia Kjærsgaard. 
Godt samarbejde med DF
Venstres politiske ordfører, Inger Støjberg, gider ikke bruge tid på at se den kritiske video:
"Det har jeg slet ikke trang til. Vi har et godt samarbejde med Dansk Folkeparti hver eneste dag," siger hun.
Inger Støjberg håber ikke, at Engelbreth og Holdt får gennemslagskraft i udlandet: 
"Fordi de heller ikke har det herhjemme," siger hun og afviser at mindske DF's indflydelse: 
"De har fået mange stemmer til valget, så de skal naturligvis indgå i et demokratisk samarbejde. Det er dumt at bruge hetz mod et demokratisk valgt parti," lyder det fra ordføreren. 
Samme melding kommer fra Socialdemokraternes integrationsordfører, Henrik Dam Kristensen: 
"Der er ikke noget fordækt ved DF. De er valgt på demokratisk grundlag. Selv om jeg er hamrende uenig med dem og ikke synes, de er specielt sympatiske, så anerkender jeg, at de har ret til at være her." 
Socialdemokraterne vil på ingen måde bidrage til en hetz mod Danmark. 
"Det ville være uhørt. Vi vil bekæmpe Dansk Folkeparti politisk," siger Dam Kristensen. 
Videoen bringer endvidere kritiske uddrag om Danmarks udlændingepolitik fra Washington Post og International Herald Tribune.
Ca. 3.000 personer har set videoen, der blev lagt på internetsiden YouTube. YouTube har dog valgt at fjerne videoen og oplyser, at videoen er i strid med hjemmesidens regler, idet man ikke må lægge hadefulde indlæg ud på siden. 
DF er ikke helte
Dokumentations- og rådgivningscenteret om racediskrimination (DRC) er ikke i tvivl om, at citaterne fra DF'erne, som optræder i videoen går langt over stregen, for hvad man kan acceptere at lægge ud.
"Det kan godt være, at DF er helte herhjemme, men i udlandet har de gudskelov andre måder at sige tingene på," siger centerleder Niels Erik Hansen
Både Engelbreth og Holdt er chokerede over, at YouTube har fjernet videoen. 
"Der er ingen brud på copy-right, og vi tager dybt af-stand fra DF's udtalelser. Det er kritisabelt, at vi ikke er orienteret fra Youtube om årsagen," siger Rune Engelbreth.
Se videoen her:

