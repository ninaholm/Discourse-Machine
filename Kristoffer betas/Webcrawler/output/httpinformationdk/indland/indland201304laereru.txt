Læreruro breder sig til Radikale Venstre
En underskriftindsamling blandt regeringspartiernes byrødder opfordrer KL til at vende tilbage til forhandlingsbordet og regeringen til ikke at tage parti i lærerkonflikten


 Først gik utilfredse Socialdemokrater og SF’ere rundt om i byrådene igang med at indsamle underskrifter i protest mod Kommunernes Landsforening (KL) og regeringens linje i lærerkonflikten. Nu følger radikale lokalpolitikere trop.
»Jeg synes, at det forløb, vi har lige nu, er ødelæggende for skolen. Skolens medarbejdere bliver mistænkeliggjort og kørt ud på et sidespor. Vi skal jo have en god skole til at fungere fremadrettet, og så har vi brug for en fælles løsning. Derfor er det problematisk, at KL er meget ultimativ i sin retorik og ikke vil gå ind i nogle forhandlinger. Og det er problematisk, hvis det ender med et ensidigt regeringsrindgreb. Så får vi en utroligt umotiveret og uengageret gruppe lærere, som ellers med deres motivation og engagement skulle gøre en forskel,« siger Radikale Venstres medlem af byrådet i Høje-Tåstrup Kommune, Michael Blem Clausen.
Michael Blem Clausen stod bag et mislykket forsøg i byrådet på at få KL til at trække sit lockoutvarsel mod lærerne tilbage. Og efter at viceborgmester i Lyngby-Tårbæk Simon Pihl Sørensen (S) og byrådsmedlem i Albertslund Birgit Hauer (SF) har iværksat en underskriftindsamling blandt S og SF’s byrådspolitikere, går Michael Blem Clausen nu igang med en lignende indsamling blandt de radikale lokalpolitikere. Underskriftsindsamlingen opfordrer til en forhandlingsløsning og advarer mod et regeringsindgreb i konflikten på KL’s side.
Radikales medlem af byrådet i Gentofte, Marie-Louise Andreassen, bakker op om underskriftindsamlingen:
»Jeg anerkender den danske model, og at arbejdsgiverne kan lockoute og arbejdstagerne kan strejke. Men her er tingene – folkeskolereformen og lærernes arbejdstid – blevet blandet så meget sammen, at jeg ikke kan støtte KL’s lockout. Tingene er så komplekse, at de ikke kan gøres op i et regneark, og det mangler vi en ordentlig diskussion af i Radikale Venstre. I stedet lugter det af et indgreb, så KL kan få sit arbejdstidsforslag igennem – så regeringen kan få sin folkeskolereform«.
Også Tage Nielsen, Radikales viceborgmester i Skanderborg, melder sig som underskriver:
»Det er en grotesk situation, og jeg kan ikke genkende KL i den her proces. KL har ganske enkelt ikke gjort det godt nok ved helt fra starten at sige: ’Det er alt eller intet’«.
Omvendt mener byrådsmedlem for de radikale i Herning Johs. Poulsen, der tidligere har kritiseret KL’s lockout af lærerne, at løbet er kørt.
»Hvis jeg får en sådan henvendelse, tror jeg ikke, at jeg vil skrive under. Det vil nemlig ingen virkning have på lockouten og bliver derfor et slag i luften. Men jeg mener, at lockouten er et forkert valg. Så regeringen kan lige så godt lave et hurtigt indgreb og komme i gang med at klinke skårene,« siger Johs. Poulsen.
Både Simon Pihl Sørensen (S) og Birgit Hauer (SF) understreger, at det ikke var et bevidst fravalg, at de i første omgang ikke tog Radikale med i underskriftsindsamlingen.
»Det er også en måde at sige til Socialdemokraterne og SF, at hvis det ender med et indgreb, som ligger entydigt på KL’s side, er det noget, de to partiers medlemmer vil have vanskeligt ved at sluge. Det giver nemlig en fornemmelse af, at parløbet mellem KL og regeringen har været tættere end nødvendigt og stiller spørgsmålstegn ved, om forhandlingsmodellen reelt har fået lov at fungere,« siger Simon Pihl Sørensen.
»Jeg vil da rigtig håbe, at der er nogle radikale, som tænker på deres rolle i det her,« siger Birgit Hauer.
Underskriftindsamlingen kommer, efter at statsminister Helle Thorning-Schmidt (S) i går på sit ugentlige pressemøde foreløbig afviste at gribe ind i konflikten:
»Jeg er fuldstændig klar over, at det påvirker rigtig mange børn og familier, men det ændrer ikke ved, at det er den danske model, at man har mulighed for at sætte lockout og strejke i værk«.
 

