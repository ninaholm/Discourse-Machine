V og K splittet om biobenzin
Venstre og De Konservative er uenige om mål for biobrændstof. Konservativ klimaminister er bekymret for fødevareforsyningen, mens Venstre vil fastholde målene


 Biobrændstof splitter regeringspartierne Venstre og De Konservative. Den konservative klimaminister, Connie Hedegaard, sår onsdag tvivl om de danske mål for brug af biobrændstof, fordi målene efter hendes opfattelse kan føre til, at man bruger fødevareafgrøder til produktion af brændstof. Og set i lyset af den voksende globale fødevarekrise er det et problem.
- Biobrændstof er kun en af årsagerne til fødevarekrisen, men en væsentlig en. Vi skal ikke putte mad i benzintanken, siger hun til Politiken.
Kernen i uenigheden mellem V og K går på, om politikerne tror på, at der kan produceres nok bæredygtig biobrændstof, som ikke baserer sig på fødevarer. Synspunktet om, at man ikke skal putte mad i benzintanken, er Venstres klima- og energipolitiske ordfører Lars Chr. Lilleholt ikke uenig i. Men han tror - modsat ministeren og i øvrigt også oppositionen, som har skiftet holdning i spørgsmålet - fortsat på, at målet om, at biobrændstof skal udgøre 5,75 procent af al brændstof til køretøjer i 2010, kan nås ved at bruge restprodukter og affald i stedet for fødevarer. Og det mål er fortsat Venstres politik.
- Vi er ganske langt fremme med miljø- og energirigtig biobrændstof. For eksempel kan anlægget på Daka ved Horsens omdanne fedt fra døde dyr til tre procent af dieselforbruget i Danmark. Det anlæg kan alene levere halvdelen af den biodiesel, der er brug for i 2010. Vi tror på, at der i 2010 kan være bæredygtig biobrændstof nok, siger han og understreger, at målene på EU-niveau efter hans opfattelse skal nås på basis af restprodukter.
- Det skal være restprodukter. Men det er vi også sikre på, at vi kan. Der forskes på livet løs, og det er for tidligt allerede nu at sige, at man ikke kan nå målene bæredygtigt, siger Lilleholt, som finder det vigtigt at fastholde målene af hensyn til at reducere CO2-udslippet.
På EU-plan er målet, at 10 procent af alt brændstof til køretøjer i 2020 er biobenzin. Det danske 2010-mål er et delmål på vejen.
Det var en målsætning, som regeringen accepterede efter pres fra både oppositionen, miljøorganisationerne og landbruget. Connie Hedegaard advarer om, at hun ikke vil fastholde det danske mål, medmindre EU opstiller strenge krav til, at mere biobenzin skal laves af landbrugsaffald - i stedet for majs eller andre afgrøder, der kunne spises i stedet for.
Netop i disse uger forhandler EU-landene om en fælles definition af, hvornår biobrændstof er bæredygtigt nok. Kommissionen har foreslået, at biobenzin skal reducere CO2-udledningen med 35 procent i forhold til almindelig benzin, før det er umagen værd. Men Connie Hedegaard mener, at målet skal op i nærheden af 44 procent, før hun for alvor vil satse på det biologiske brændstof. Andre EU-lande er begyndt at tale om noget lignende, skriver Politiken.
Både Socialdemokraterne og SF, der har presset på for øget brug af biobrændstof, har skiftet holdning og maner nu også til forsigtighed.
