Connie Hedegaard: Mange interesser i billig forurening
EU-kommissionen forsøger at holde liv i Europas marked for CO2. Kritikere hævder, at systemet har spillet fallit


 Prisen på at udlede CO2 i EU er i øjeblikket så billig, at det risikerer at underminere landenes samlede indsats for et mere grønt Europa. Derfor måtte EU-kommissionen onsdag vedtage, at kommende kvoter for CO2-udledning nu holdes tilbage.
»På grund af krisen – og det faktum, at landene kan overføre ubrugte kvoter, kunne vi se, at prisen på CO2 ville forblive lav. Derfor måtte vi handle hurtigt og inden, at de nye kvoter kommer i spil fra januar 2013,« siger EU’s klimakommissær, Connie Hedegaard.
Dermed har EU-kommissionen i første omgang afværget, at prisen for at udlede et ton CO2 falder yderligere. Lige nu er den på 45-50 kroner, men skal den have en reel effekt i forhold til klimaet, så skal prisen være mindst 4-5 gange så høj. Ellers er der ikke nogen økonomisk tilskyndelse til at omlægge til mere klimavenlig produktion. Alligevel er Connie Hedegaard foreløbigt tilfreds.
»Ethvert skridt kræver meget arbejde og hård kamp, og nu har vi taget et lille skridt, der peger i den rigtige retning. Nu er det muligt for de enkelte lande og Europa-Parlamentet at tage en beslutning før sommerferien. Det betyder, at vi kan få den politiske enighed, som markedet har behov for,« siger Connie Hedegaard.
Kritikere hævder imidlertid, at problemet med det europæiske CO2-kvotesystem slet ikke er løst. At en egentlig løsning enten vil kræve, at der permanent skæres kvoter ud, eller at EU landene beslutter at hæve det samlede reduktionsmål.
Matadorpenge
	EU skal ifølge Kyotoprotokolen reducere udslippet af CO2 med 20 procent i 2020. Hæves reduktionsmålet til eksempelvis 25 eller 30 procent, som mange grønne organisationer ønsker, vil prisen på et ton CO2 stige markant.
»Der er behov for beslutsom handling, ellers falder systemet sammen,« siger politisk klimamedarbejder i Greenpeace, Joris den Blanken, der mener, at som systemet fungerer i dag »kunne virksomhederne ligeså godt handle med matadorpenge.«
Fra Verdensnaturfonden lyder kritikken videre, at det europæiske CO2-marked aldrig kommer til at fungere, hvis ikke det grundlæggende laves om.
»Vi ved alle, at kvote-systemet befinder sig i en krise, og at det kræver gennemgribende ændringer,« siger klimapolitisk medarbejder i Verdensnaturfonden, Sam Van den plas.
Mange interesser i spil
	Den kritik er EU’s klimakommisssær, Connie Hedegaard, for så vidt enig i. Hun ønsker dog at holde fast i, at det er nødvendigt at tage et skridt ad gangen.
»Havde vi ikke gjort noget, så ville flere kvoter have flydt ud på markedet. Nu har vi sikret, at den planlagte tildeling af kvoter i 2013-2015 holdes tilbage,« siger Connie Hedegaard, der erkender, at problemet som sådan ikke er løst.
»Vi tilbageholder kvoterne, men skal de tages helt ud af markedet, så kræver det enstemmighed i Europa-Parlamentet. Og det giver sig selv, at det er meget mere bøvlet,« siger Connie Hedegaard, der peger på, at ikke alle i EU deler samme høje ambitionsniveau.
»Der er rigtig mange, der mener, at det er dejligt, hvis prisen for at forurene er lav. Og det må de jo have lov at mene. Men det er ikke i det europæiske fællesskabs – og da slet ikke i klimaets interesse,« siger Connie Hedegaard.

