’Jeg fandt ud af, at jeg kunne tage magten over min sundhed’
En app kan overvåge alt fra depression til, hvordan syge muskler reagerer bedst på medicin. En ny sundhedsrevolution er på vej, hvor de hvide kitlers magt i stigende grad udfordres af patienterne, spår bl.a. forskeren Sara Riggare, der har udviklet en app, som giver hende bedre kontrol over sin Parkinsons sygdom
Svenske Sara Riggare havde allerede som 13-årig symptomer, der tydede på, at hendes muskler ikke fungerede som andres. Men først som 32-årig fik hun konstateret Parkinsons sygdom. Hun er forsker og har bl.a. udviklet en app, der kan gøre det lettere for hende at sikre, at hun tager sin medicin på det for kroppen mest optimale tidspunkt.

Sara Riggare begynder hver dag med at prikke intenst på sin iPad med pegefingeren. Hvis hun kan klare 150 prik i løbet af 30 sekunder, ved hun, at hendes muskler ikke er for påvirkede af Parkinsons-sygdommen, og på den måde kan hun afpasse sin medicin efter, hvordan hendes krop rent faktisk har det.Morgenritualet begyndte efter, at Sara Riggare, der er miljøingeniør og forsker ved det svenske Karolinska Institutet, havde fået en idé om, at hun ville måle sin sygdom, lige som diabetikere måler deres blodsukker. Men hun vidste ikke hvordan. Så fik hun ideen til at downloade spilapplikationen Fastfinger, hvor børn kan konkurrere mod hinanden om at være hurtigst til at prikke på en skærm.Sara Riggare er en del af en voksende bevægelse af kronisk syge patienter, som ønsker at få bedre kontrol med deres sygdom via indsamling af data om deres krop ved hjælp af en smartphone og dertil udviklede apps.Hendes forsøg derhjemme har ført til, at Sara Riggare som forsker har udviklet applikationen Tapapp, der i øjeblikket testes af andre parkinson-patienter. Hun og andre eksperter mener, at denne bevægelse af selvmålere er i gang med at udfordre det etablerede sundhedssystem i kraft af den viden, de indsamler ved hjælp af smartphone-apps. En viden, der gør dem bedre i stand til at kontrollere deres egen sygdom, og som er i gang med at ændre magtforholdet mellem læge og patienter – til patienternes fordel.»Det første, mange oplever, når de bliver syge, er en form for umyndiggørelse. At man som kronisk syg kan indsamle sin egne data og derigennem behandle sig selv, vil skubbe til magtbalancen mellem læger og patienter. Lige nu sidder lægerne og sundhedsmyndighederne på informationsmagten, og det giver dem et forspring i forhold til patienten. Man kan ikke træffe beslutninger, hvis man ikke har et vidensgrundlag, og vi har som patienter ikke haft mulighed for at besidde den viden, fordi vi har givet den bort til lægerne,« siger Sara Riggare.’Det kommer til at rykke’Patientforeninger og internettet har længe skubbet udviklingen hen imod et ændret forhold mellem læger og patienter. Patienter kan finde flere og flere informationer om deres sygdom og dele dem med andre, mens patientforeningerne er med til at presse på for nye behandlingsmetoder og ressourcer til netop deres forenings sygdomsområde.Smartphonen, som de fleste mennesker i dag har på sig døgnet rundt, og ny sundhedsteknologi vil accelerere denne udvikling hen imod et langt mere individualiseret patientbegreb. Og bør, mener Sara Riggare, føre til, at der flyttes ressourcer fra det etablerede sundhedssystem over til at udvikle og støtte kroniske patienters muligheder for at blive meget mere involverede i behandlingen af deres sygdom.Allerede nu udvikles der apps, som kan forudsige depressioner, som f.eks. den amerikanske ’Big Black Dog’, der opsamler data som f.eks. lydniveauet i selvovervågerens stemme og lysets styrke i omgivelserne. Også sociale relationer registreres gennem, hvor tit selvovervågeren taler i telefon eller sms’er, hvilket kan forudsige depression og sikre, at man får bestilt en tid hos psykiateren i tide. Herhjemme arbejder Region Hovedstadens Psykiatri og IT-universitetet bl.a. med en app til patienter med bipolar lidelse – tidligere maniodepressive – og fem andre app-projekter er ifølge en artikel i Ugeskrift for Læger under udvikling inden for psykiatrien. Danmark har desuden fået sin første professor i e-health, overlæge Pia Munkholm, der bl.a. udvikler en række apps til hurtig diagnostik og behandling af patienter med kroniske tarmsygdomme.Monitorering og regulering af sygdom ved hjælp af en app på mobilen eller iPad’en vil ifølge Pia Munkholm vokse de kommende år: »Apps, som giver patienterne indblik i deres sygdom på en måde, så de forstår den og selv kan tage handling, kommer for alvor til at rykke de kommende år,« som hun udtrykte det i forbindelse med sin udnævnelse.Fremtidens patient går under navnet Patient 2.0 for at illustrere teknologiens sammensmeltning med mennesket og de nye former for selvforvaltning og samarbejde, der vil skabe grobund for nye sundhedsydelser, forklarer Peter Danholt, der er lektor ved Institut for Æstetik og Kommunikation, Aarhus Universitet:»Uden at der skal gå for meget teknologibegejstring i den, så mener jeg, at vi vil komme til at se en masse nye teknologier i udviklingen af sundhedsvæsnet. Der kan være en del hype omkring nye teknologier, som ofte gør, at visioner sjældent realiseres. Nu har vi en stor gruppe af selvmålere, der f.eks. organiserer sig i bevægelser som ’Quantified Self’, og som på det individuelle plan udvikler teknologier, der kan forbedre deres livssituation gennem målinger af deres krop. Dermed realiseres teknologien i samspil med det enkelte menneske. Det betyder også, at vi er på vej væk fra den klassiske patriarkalske medicin, hvor patienter underkaster sig lægens undersøgelse, og hvor lægen har svarene, og patienten er passiv modtager af en behandling, som så kan være mere eller mindre fremmedgørende.«Healthcare-SelfcareSara Riggare har på mange måder været heldig. De første symptomer på, at hendes muskler ikke fungerede som andres, fik hun som 13-årig, da hun til en familiefest ikke kunne stampe rytmen til en dans. Men det var først i 2003, at hun som 32-årig fik konstateret Parkinsons sygdom. Hidtil havde lægerne ment, at lidelsen var psykosomatisk. Den sene diagnostisering betød bl.a., at hun ikke havde været vant til at indordne sig under den sygdom, som hun altså først fik konstateret 19 år efter de første symptomer.Desuden er Sara Riggare uddannet ingeniør og interesserer sig for, hvordan ting fungerer, hvad der er årsag, og hvad der er virkninger. Endelig har hun en neurolog, der ikke stoppede hende i hendes eksperimenter med at bruge egne data til at kontrollere muskelsmerterne.F.eks. var en af de vigtigste piller, Sara Riggare tog, en depottablet, som skulle udløses i kroppen i løbet af dagen. Hun følte ikke, at medicinen virkede rigtigt og fik lov til at tage den i tre doser i stedet for, selv om hendes læge ikke mente, at det var nødvendigt. Riggares eget forslag til medicinering virkede og er et eksempel på det nye hierarki mellem patienter og læger.»Sundhedsmyndighederne tror, at de uddanner en i at håndtere ens sygdom, men de informerer blot. De undersøger ikke, om den information, de giver, bliver til kundskab. Man kan kun lære som individ, hvis man er indstillet på det, og det er simpelthen meget motiverende at indsamle sine egne data, kontrollere og analyserede dem. Det er en form forempowerment. Jeg fandt ud af, at jeg kunne tage magten over min sundhed og dermed også holde sygdommen nede. Jeg fik det bedre, og det er selvforstærkende. At få det bedre som kronisk patient har meget med indstilling at gøre,« siger Riggare.Hun tager seks forskellige slags medicin, seks gange dagligt i seks forskellige kombinationer med seks intervaller. Hun har en app, der minder hende om, hvornår hun skal tage pillerne. Den registrerer også, hvornår hun tager medicinen, hvilket føres ind i en database, som hendes fingerpriktest-app også er koblet til.»Jeg opdagede, at når jeg kiggede på mine data over nogle dage, kunne jeg se et mønster, som gentog sig. Jeg kunne se, hvornår mine bevægelser blev langsommere, og så kunne jeg tilpasse min medicin til de tidspunkter på dagen. Min læge mener ikke, at jeg skal tage mere medicin, og nu har jeg via appen fundet ud af, hvilke tidspunkter på dagen jeg får den bedste effekt af medicinen,« siger Sara Riggare, der mener, at metoden og tankegangen bag hendes app kan videreudvikles til brug for andre kroniske patienter.Blandt hendes mange slides, som hun bruger, når hun laver oplæg, er et billede med 8.766 små blå cirkler, der udgør antallet af timer på et år. En enkelt af cirklerne er gul. Den repræsenterer den time, som Sara Riggare ser sin neurolog i alt på et år. Resten af tiden, de blå cirkler, er hun overladt til sig selv og sin sygdom.»Den ene time symbolisererhealthcare. Resten erselfcare,« konstaterer Riggare og rejser spørgsmålet om, hvordan sundhedssystemet vil begynde at kanalisere bare en lille del af de ressourcer, der bruges påhealthcaretil at støtteselfcareblandt kroniske patienter.Det skal være for alleFor Jakob Eg Larsen, der forsker i Quantified Self ved Danmarks Tekniske Universitet, er Riggares kritik en rigtig god illustration af nødvendigheden og potentialet i kronisk syge selvmålere, når det gælder udviklingen inden for sundhedssektoren. Jakob Eg Larsen er medstifter af Quantified Selfs danske afdeling og har mødt Riggare på flere af organisationens konferencer.»Mange af de mennesker, der er i Quantified Self-miljøet lever med en diagnose eller en kronisk tilstand, og de forsøger gennem data at optimere deres livskvalitet. Det er Riggare et rigtig godt eksempel på, og det ser jeg et kæmpemæssigt potentiale i. Vi kan allerede rigtig meget med teknologien i dag, men vi skal finde måderne, hvorpå vi kan tage de nye teknologier i anvendelse bredt på sundhedsområdet, så det både er til gavn for lægen og patienten samtidig med, at det fører til besparelser for samfundet,« siger Jakob Eg Larsen, der mener, at de danske sundhedsmyndigheder er ganske optagede af det nye felt.»Men jeg oplever også en modstand blandt nogle læger, fordi de frygter, at patienterne på baggrund af alle de nye data vil kontakte dem i tide og utide, hvis f.eks. deres puls er gået lidt op, eller noget andet er gået lidt ned. Jeg mener, at vi skal vende den bekymring til i stedet at se på mulighederne. Ingen kan være interesseret i, at fru Petersen bliver unødigt bekymret og ringer for meget. Det handler om at hjælpe nogle, som kan få gavn af feedback om deres egen adfærd eller krop,« siger Jakob Eg Larsen.Også Sara Riggare oplever sundhedsmyndighedernes forbehold.»I Sverige vil sundhedsmyndighederne ikke rigtig kendes ved de nye muligheder. De er bange for, at det vil betyde mere arbejde og fratage dem ressourcer, hvis patienterne kommer med data, som sundhedspersonalet ikke kender til. Man er nok også bange for at miste kontrollen,« siger hun.Peter Danholt mener, at patienterne er på vej til at få en mere sofistikeret viden om deres egen sygdom, end deres praktiserende læge har. Til gengæld er det ikke tale om, at lægernes sundhedsfaglige viden bliver mindre vigtig, men snarere at relationen mellem læge og patient forandres.»Både læger og patienterne skal indstille sig på, at det bliver en mere famlende og ’følen sig frem’-relation. Det er også en relation, hvor man kan blive mere engageret i hinanden for at finde ud, hvad man kan sammen, og hvad man kan bruge de informationer til, der er indsamlet på mere eller mindre forsvarlig lægefaglig vis af patienterne,« siger han.Peter Danholt mener også, at teknologien ikke nødvendigvis gør behandlingen og det sundhedsfaglige arbejde enklere og mere effektivt, men snarere bidrager til at komplicere det.»Men,« tilføjer han, »vel at mærke en komplicering, som i visse tilfælde kan bidrage til at udvikle behandlingen kvalitativt pga. et tættere samarbejde mellem læge og patient. I andre tilfælde kan det bidrage til frustration, tvivl og sammenbrud i læge-patient-relationen.«Sara Riggare erkender ligeledes risikioen for, at selvovervågning kan føre til ’cyperhypokondri’. For meget information kan virke lammende, så det skal bruges rigtigt.Alligevel mener hun ikke, at menneskers muligheder for ’selfcare’ eller ’digital selvhjælp’ bør begrænses: »Det er min og mine forskerkollegers plan at udvikle et system, som alle kan bruge, og dermed lade patienternes behov styre teknologien. Vi skal ikke bestemme, hvad folk skal måle. Hvis folk vil forbedre deres søvn, så vil vi hjælpe med det, uanset hvilke sygdomme de har. Vi bestemmer ikke, hvad mennesket vil forbedre, i stedet vil vi hjælpe dem med at forbedre de funktioner, de selv ønsker.«
