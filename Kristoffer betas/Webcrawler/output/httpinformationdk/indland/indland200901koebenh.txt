Københavns boliger er for dyre for lærere og sygeplejersker
Trods faldende boligpriser skal skolelærere, politibetjente, sygeplejersker og pædagoger ikke gøre sig forhåbninger om en bolig i København. En ny, uvildig rapport slår fast, at familier med mellemindkomst skal mere end en times kørsel væk fra byen, hvis de skal have råd til en ejerbolig


 Et par med to mellemindkomster og to børn skal flytte mindst én times kørsel væk fra København for at have råd til en ejerbolig - og for en enlig med bare et barn er det helt umuligt at finde en bolig, der er til at betale i Københavnsområdet. 
Det konkluderer en ny rapport fra revisionsfirmaet Deloitte, udført for Københavns Kommune. For trods faldende priser på boligmarkedet har børnefamilier i mellemindkomstgruppen ikke fået bedre vilkår på boligmarkedet. Det er dermed fortsat svært for dem, der arbejder i de job, der udgør kernen i den danske velfærdssektor, at få en lejlighed, de kan betale. Deloittes undersøgelse viser, at et lærerpar uden børn i dag kun har råd til at købe en lejlighed i København på 75 kvadratmeter, hvis de ikke skal tage hensyn til, hvor den ligger. 
Og den svære boligsituation kan mærkes, forklarer Marianne Heide, der er personale- og administrationschef hos FTF, hovedorganisation for 450.000 offentlige og private ansatte, herunder sygeplejersker, pædagoger, lærere, socialrådgivere og politibetjente.
"Vi får virkelig mange henvendelser fra folk, der har svært ved at finde en bolig i København, fordi det er for dyrt. Det er et stort problem, fordi vores medlemmer enten er tvunget til at bruge lang tid hver dag på at pendle frem og tilbage fra byen eller finde sig et job i nærheden af, hvor de bor," siger hun.
Dyrere at låne
Der har ellers i den seneste tid lydt forhåbninger om, at de faldende priser på andels- og ejerboligmarkedet ville gøre det lettere for folk med mellemindkomster at få råd til en bolig. Men undersøgelsen gør de optimistiske fremtidsudsigter til skamme. For med de lavere boligpriser er fulgt højere priser på boliglån og en stigning i priserne på basale fødevarer, viser rapporten. Det betyder, at det fortsat er svært for eksempelvis en sygeplejerske at finde en bolig, de har råd til, forklarer Michael Juul, der er kredsformand i Dansk Sygeplejerskeråd.
"Hvis du gifter dig godt, kan du nok godt få råd til en god bolig, eller hvis du ligesom jeg har været på arbejdsmarkedet i mange år og har friværdi i det hus, du købte for 40 år siden. Men ellers ser det ikke godt ud. Slet ikke hvis du har børn," siger han.
Unge hårdest ramt
Det er særlig de unge førstegangskøbere, der rammes hårdt af de høje boligpriser, forklarer lektor i bypolitik og planlægning ved Københavns Universitet Hans Thor Andersen. 
"Dem, der købte bolig for 10-20 år siden, har bare mærket, at friværdien er steget og faldet lidt. Det er dem uden fast ejendom, der først og fremmest kommer i klemme, og som har svært ved at finde noget, de har råd til," forklarer han.
Deloittes undersøgelse viser, at et par bestående af en sygeplejerske og en politibetjent med to børn vil være fuldstændig forvist fra ejermarkedet. 
Hos Københavns Lærerforening har man tydeligt kunnet mærke den store efterspørgsel fra unge familier, der har haft svært ved at få fat i en bolig, de kan betale, forklarer formand for fagforeningen, Jan Trojaborg.
"Vi har mange unge mellem 25 og 35 år, der skriver sig op til de boliger, vi har i fagforeningen. Det er nogle hjerteskærende ansøgninger, mange af dem skriver, hvor de forklarer, hvor dårlig deres situation er," siger han og påpeger, at han er bange for, at boligmanglen på sigt vil føre til arbejdsmangel.
"Problemet er, at de unge måske vælger at pendle i starten, men på et tidspunkt bliver de trætte af at bruge så lang tid på transport, at de i stedet finder et job i nærheden af det sted, de bor. Jeg har allerede hørt mange inspektører beklage sig over, at de ikke kan fastholde den unge kvalificerede arbejdskraft længere end et par år," siger Jan Trojaborg og tilføjer:
"Vi kan stadig godt få udfyldt de fleste af vores stillinger, men jeg er bange for, at der ikke går lang tid, før vi har et akut problem."
Som DSB's signalanlæg
Samme problem oplever man hos politiet i København, hvor de allerede nu kan mærke konsekvenserne af, at betjentene flytter længere væk fra deres arbejdsplads. Det forklarer formand for Københavns Politiforening Claus Oxfeldt.
"Når de unge betjente er nødt til at flytte uden for byen for at få råd til en bolig, mangler vi dem som nødberedskab, hvis en akut situation skulle opstå. For det tager dem for lang tid at komme fra deres hjem ind til byen," siger han, men understreger, at det største problem er, at mange unge betjente flytter helt væk fra byen.
"Det er utrolig svært for unge betjente at etablere sig uden en eller anden form for hjælp eller tilskud, så jeg har mange kolleger, der vælger at flytte til Fyn, Jylland eller Sverige for at få råd til en bolig, hvor de også kan få spændende arbejde," siger han.
Hans Thor Andersen spår da også, at de store boligproblemer på sigt vil skabe ringere service til byens borgere.
"Det er ikke noget, man vil mærke fra den ene dag til den anden, og det er nok derfor, det kan finde sted. Det er lidt ligesom med DSB's signalanlæg. Det går ikke i stå fra den ene dag til den anden, men pludselig virker det ikke, og så er det utrolig dyrt at reparere," siger han. 


