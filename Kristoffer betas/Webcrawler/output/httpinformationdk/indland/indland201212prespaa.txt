Pres på skattedirektør fra begyndelsen
Departementschef Peter Loft udviste ifølge skattedirektør Erling Andersen en helt usædvanlig interesse for Stephen Kinnocks skattesag. Men Andersen kunne ikke sige, om Loft ønskede afgørelsen ændret eller snarere ville styrke den


Som øverste direktør for Danmarks største skatteregion, SKAT København, var Erling Andersen ikke vant til, at nogen fortalte ham, hvordan skattesager skulle håndteres. Men da sagen om Helle Thorning-Schmidt og hendes mand, Stephen Kinnocks, skatteforhold begyndte at rulle i BT i sommeren 2010, måtte Erling Andersen finde sig i en helt usædvanlig indblanding fra Skatteministeriets top.Det fortalte den københavnske skattedirektør, da han torsdag vidnede i Skattesagskommissionen.Allerede i forbindelse med BT’s første artikel den 23. juli 2010 blev Erling Andersen ringet op af en pressemedarbejder fra Skatteministeriet, som gav ham besked om, at departementschef i Skatteministeriet Peter Loft ville tage sig af alle pressehenvendelser i forbindelse med sagen.»Det undrede mig såre«, forklarede Erling Andersen, som mente, at en af hans egne underdirektører burde have håndteret eventuelle pressespørgsmål, eftersom sagen hørte hjemme i den københavnske skatteregion.Ugen efter blev Erling Andersen kontaktet af produktionsdirektør i Skatteministeriet Steffen Normann Hansen. BT havde nu i flere artikler sat kritisk fokus på Stephen Kinnocks skatteforhold, og produktionsdirektøren sagde ifølge Erling Andersen, »at departementschefen ønsker, vi skal gøre noget i denne her sag«.Konkret mente departementschef Peter Loft angiveligt, at SKAT København skulle starte en såkaldt kontrolsag for at undersøge Stephen Kinnocks skattepligt.En ordre fra chefen»Det er helt usædvanligt, at departementschefen går direkte ind og kræver, at vi skal starte en kontrolsag,« sagde Erling Andersen. Han forklarede, at Stephen Kinnock stadig havde tre dage til at indlevere sin selvangivelse, og at det ikke gav mening at indlede en kontrolsag, før man vidste, hvad Kinnock selv ville oplyse.»Men Steffen Normann er vedholdende og siger, at det vil departementschefen have, og derfor går jeg med til det,« sagde Erling Andersen.Men ikke nok med at Erling Andersen fik besked på at indlede en kontrolsag. Samme dag ved femtiden ringede produktionsdirektør Steffen Normann Hansen igen. Han henviste til, at Helle Thorning-Schmidt havde sagt i pressen, at hun var i kontakt med skattemyndighederne om sagen. En kontakt, som de imidlertid ikke umiddelbart kendte til hos skattemyndighederne selv.»Der siger Steffen Normann Hansen direkte, at ministeren mener ikke, at hun skal have lov til at slippe af sted med det. Vi må skrive til hende, at vi i hvert fald ikke kender noget til en henvendelse,« refererede Erling Andersen.Han var ifølge sin egen forklaring »meget imod«. Det var »dybt usædvanligt« at gøre, og han fandt det »lettere chikaneagtigt«. Men han lod sig alligevel overtale og sendte et brev med den ønskede besked til Helle Thorning-Schmidt.På vegne af spindoktorenErling Andersen fortalte, at han selv tog initiativet til det første af de senere meget omtalte fem møder om sagen med Skatteministeriets departementschef, Peter Loft. Han fandt det »naturligt« at orientere departementschefen om den politisk sprængfarlige sag, og han understregede, at der var tale om en ren orientering, eftersom alene SKAT København måtte behandle sagen.Men som skattedirektøren tidligere har beskrevet i den redegørelse for forløbet, der sidste år fik daværende skatteminister Thor Möger Pedersen til at nedsætte undersøgelseskommissionen, begyndte Peter Loft ved de senere møder at komme med notater og andre papirer, som han mente, sagsbehandlerne skulle tage stilling til. Blandt andet et notat, der pegede på, at Stephen Kinnock formentlig var skattepligtig til Danmark, og som senere har vist sig at være forfattet på BT.Og ligesom en af Erling Andersens underdirektører i den københavnske skatteregion, Lisbeth Rasmussen, tidligere har forklaret for kommissionen, sagde Erling Andersen, at Peter Loft stillede stadig flere spørgsmål til sagsbehandlernes vurderinger, efterhånden som de arbejdede sig frem imod en frifindelse af Stephen Kinnock for dansk skattepligt. Desuden krævede departementschefen ifølge Erling Andersen blandt andet oplysninger om en lejlighed, som Stephen Kinnock ejede i London. En lejlighed, som Troels Lund Poulsens spindoktor Peter Arnfeldt angiveligt havde spurgt til.Angreb eller hjælp?Selv har Peter Loft, der endnu ikke er blevet afhørt af kommissionen, forklaret i pressen, at han på intet tidspunkt forsøgte at påvirke SKAT Københavns afgørelsen af sagen, hvilket ville være i strid med skatteforvaltningsloven. Snarere ønskede han som øverste ansvarlige for afgørelser i skattesager at sikre, at afgørelsen af den højprofilerede sag var uangribelig, hvorfor han stillede spørgsmål for at sørge for, at alle flanker var dækket af.Netop forskellen mellem forsøg på påvirkning af selve afgørelsen af sagen og forsøg på at sikre afgørelsens uangribelighed er helt central for Skattesagskommissionens arbejde.Professor i forvaltningsret og medlem af kommissionen Niels Fenger tog fat i denne skelnen, da han henmod afslutningen af dagens afhøring tog ordet fra udspørger Lars Kjeldsen og spurgte, om der blot var tale om, »at Peter Loft var dybt nede i sagen«, eller om han ligefremforsøgte at »flytte indholdet af sagen«.»Hvis du spørger mig direkte,« sagde Erling Andersen, »om der var noget entydigt i det, han sagde, som skulle bevæge afgørelsen i en bestemt retning, så kan jeg ikke sige det præcis.«Skattedirektøren understregede, at Peter Loft »konstant« stillede spørgsmål til sagen. »Men kunne det være med henblik på at sikre, at den var rigtig,« spurgte Niels Fenger. »Ja,« svarede Erling Andersen. Det kunne han ikke udelukke.Kommissionen fortsætter afhøringen af Erling Andersen på tirsdag, hvor han blandt andet vil skulle uddybe de oplysninger han ifølge sin tidligere redegørelse fik om Troels Lund Poulsens og Peter Arnfeldts angivelige forsøg på at påvirke skattesagens afgørelse.
