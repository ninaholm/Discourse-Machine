Formand for kommission: Brug ikke pengene, før de er i kassen
De gevinster, man kan hente ved at øge produktiviteten, er så usikre, at politikerne ikke bør bruge pengene før de er i kassen, siger Produktivitetskommissionens formand. Liberal Alliance fastholder, at man kan finde over 50 mia. kr. i 2020


Det er fugle på taget at bruge Produktivitetskommissionens forslag som kortsigtet finansiering af politiske initiativer. Det siger kommissionens formand, Peter Birch Sørensen.»Sagen er, at det er meget svært at sætte tal på effekten af de forskellige tiltag, vi foreslår. Det har vi ikke noget solidt grundlag for at gøre,« forklarer han.»Vi har kun lavet analyser, der dækker en mindre del af de samlede offentlige serviceudgifter. Og det er kun på folkeskoleområdet, at der er så gode data, at man kan tegne et nogenlunde pålideligt billede af effektiviseringspotentialet.«Også efter Produktivitetskommissionens seneste rapport om effektiviseringspotentialet i den offentlige sektor er kommissionen blevet taget til indtægt for, at man ved at gennemføre kommissionens forslag kan skaffe et stort milliardbeløb på op mod 50 mia. kr. i 2020.Men det er at trække konklusionerne alt for hårdt op, mener Peter Birch Sørensen.– Så jeres beregninger er mere en indikation af, at der kan være noget at hente, end det er ’hårde penge’?»Ja. Det kræver aktive tiltag, hvis man skal høste noget af potentialet. Man må også regne med, at det vil tage noget tid, før en række af de ting, vi foreslår i vores rapporter, slår igennem,« forklarer Peter Birch Sørensen.– Hvordan skal politikerne så forholde sig til den gevinst, det vil give at gennemføre jeres anbefalinger? Skal man se det som noget, der vil skubbe i den rigtige retning, eller kan man godt bruge det som finansiering?»Vi ser det først og fremmest som noget, der vil trække i den rigtige retning. Det naturlige vil være at anlægge et forsigtighedsprincip: At sige, at nu gennemfører vi de her ting, og når vi så har konstateret, at der faktisk er en effektiviseringsgevinst, så kan man bruge de frigjorte ressourcer andre steder,« siger han og fortsætter:»Hvis man søsætter en række initiativer, som dem vi har foreslået, vil det være legitimt nok at budgettere med visse effektiviseringsgevinster i de kommende år. Man skal bare gå forsigtigt frem i forhold til, hvor meget man budgetterer med, så man ikke slår et hul i de offentlige finanser.«Peter Birch Sørensen mener, at målsætningen fra regeringens 2020-plan med at høste godt 12 milliarder kroner i effektiviseringsgevinst »burde være overkommelig at opfylde med den tidshorisont, der er«. »Den konkrete målsætning med at finde 12 milliarder frem mod 2020, betragter jeg som en forsigtig fremgangsmåde,« siger han.»Efterhånden som vi får flere erfaringer, kan vi med lidt større sikkerhed budgettere med effektiviseringsgevinster ved nye tiltag.«Spaltet tungeI Liberal Alliance har man lyttet grundigt til Produktivitetskommissionen, og i det skatteudspil, som partiet præsenterede i starten af august hentes hele finansieringen på 53 mia. kr. frem mod 2020 ved produktivitetsgevinster.Og det sker med direkte henvisning til Peter Birch Sørensens kommissionsarbejde.»Liberal Alliance foreslår i tråd med Produktivitetskommissionen, at produktiviteten forbedres med 10 procent frem mod 2020,« skriver partiet i skatteudspillet.Konkret foreslår Liberal Alliance i skatteudspillet, at den statslige, regionale og kommunale sektor frem mod 2020 bliver afkrævet en produktivitetsforbedring på 1,5 pct. årligt.»Dette medfører, at der bliver frigjort cirka 53 mia. kr., som kan finansiere tiltagene i dette udspil,« konkluderer partiet i skatteudspillet. Selv om Produktivitetskommissionens formand siger, at produktivitetsgevinsterne er usikre, at man bør anlægge et forsigtighedsprincip og at en effektivisering i omegnen af 12 milliarder i 2020 er mest realistisk, så fastholder Liberal Alliances finansordfører, Ole Birk Olesen, at pengene er der.Partiet vil nemlig gennemtvinge produktivitetsstigningen ved at skære i budgetterne.»Det er et helt afgørende værktøj for at få kommuner og andre offentlige institutioner til at producere mere effektivt, at man skærer i pengene,« siger Ole Birk Olesen.Derfor mener han ikke, at spørgsmålet er, hvorvidt pengene er der. Udfordringen er at sikre, at det giver udslag i produktivitetsstigninger, når man skærer i budgetterne og ikke bare en besparelse, mener Ole Birk Olesen.»Udfordringen er at sikre, at det ikke bliver til serviceforringelser, men serviceeffektiviseringer,« siger han.Samtidig retter han et angreb tilbage mod Produktivitetskommissionen. For det første stiller han sig »meget uforstående over for«, hvorfor Produktivitetskommissionen ikke også bruger budgetnedskæringer som en måde at tvinge produktivitetsstigninger frem i den offentlige sektor.Og så anklager han Produktivitetskommissionen for at løbe fra en udtalelse i juni, hvor Peter Birch Sørensen i en pressemeddelelse sagde, at man godt kan hente en gevinst på ti procent ved effektiviseringer i den offentlige sektor.»De udtaler sig med spaltet tunge. I juni sagde de, at baseret på deres gennemgang af skoleområdet og ældreområdet, kan der i den offentlige sektor som helhed findes en effektiviseringsgevinst på mindst ti procent,« siger Ole Birk Olesen.Til det siger Produktivitetskommissionens formand, Peter Birch Sørensen.»På de tre udgiftsområder, hvor der er gennemført beregninger af effektiviseringspotentialet, ser der ganske rigtigt ud til at være et effektiviseringspotentiale i størrelsesordenen 10 pct. Men i praksis kan det være svært at indhøste det potentiale. Det vil kræve en lang række reformtiltag, herunder nogle, der formentlig vil være ganske kontroversielle. Og virkningerne af mange af disse tiltag er som sagt usikre. Så man skal være forsigtig med at begynde at dele ud af nogle forventede effektiviseringsgevinster, før man har konstateret, at de faktisk er der,« siger Peter Birch Sørensen.
