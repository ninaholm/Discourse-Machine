Pind afviser udhuling af penge til fattige
Udviklingsminster Søren Pind afviser, at det er en udhuling af ulandsbistanden, når den bliver brugt på andre formål end fattige i udlandet


 Dansk udviklingsbistand bliver brugt til det, den skal.
Sådan lyder svaret fra udviklingsminister Søren Pind (V) på den kritik, der har været af den danske udviklingsbistand.
Kritikken går på, at bistanden bliver brugt til andet, end det den er beregnet til blandt andet indsatsen i Afghanistan.
Søren Pind understreger, at Danmark overholder de internationale regler, og at det ikke er muligt at tage moralske hensyn:
- Hvis moralisterne først er ude af skabet, så er fanden løs. Der er ikke andre regler end dem, der er. Når det påståes, at indsatsen i Afghanistan ikke hører ind under udviklingsbistand, ved jeg ikke, om det er pigeskolerne, som folk vil af med?
I regeringsgrundlaget for den nuværende regering står der, at det er regeringens mål, at udviklingsbistanden ikke kommer under 0,8 procent af bruttonationalindkomsten (BNI).
Med aftalen mellem regeringen og Dansk Folkeparti om Genopretningspakken ser det dog ud til, at bistanden i 2013 ryger under den grænse.
Søren Pind giver Dansk Folkeparti og oppositionen skylden for, at det sker. 
- Oppositionen overlod os til at forhandle med et parti, hvis mål er, at bistanden på en god dag skal ned på 0,7 procent. Og der kan man jo spørge sig selv, om det var ret klogt, siger Søren Pind. 
Men er det ikke lidt nemt at skyde skylden på et støtteparti. Er det ikke regeringens ansvar?
- Jeg fornægter skam ikke, at det er regeringens ansvar. Men vi har noget, der hedder demokrati her i landet, og det betyder, at man skal have flertal i Folketinget for det, man gør, og det var altså prisen for at få det flertal.

