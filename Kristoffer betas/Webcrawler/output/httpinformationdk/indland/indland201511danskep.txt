Danske partier står bag ny europæisk grøn alliance
To graders-målet er ikke godt nok, lyder kritikken fra en lang række politiske partier i Europa, der indgår i en ny europæisk alliance for at sætte skub i den grønne omstilling


 »Det er egentlig en erkendelse af, at vi ikke når det med den nuværende indsats. Vi er ikke på sporet af en grøn omstilling, der går hurtigt nok,« siger Uffe Elbæk, formand for Alternativet, der sammen med Det Radikale Venstre, Enhedslisten og SF i dag lancerer en ny europæisk alliance for et grønt Europa:
»Derfor er vi i de progressive partier gået sammen om at sende et fælles og klart budskab ud i Europa om, at omstillingen skal gå meget hurtigere og være meget mere ambitiøs,« siger Uffe Elbæk.
Alliancen, der foreløbigt består af de fire danske rød-grønne partier og flere af deres europæiske søsterpartier fra blandt andet Norge, Sverige, Storbritannien og Østrig, repræsenterer tilsammen mere end fire mio. europæiske vælgere. Et tal, der formentlig vil vokse, i takt med at alliancen udbredes til at inkludere flere politiske partier. Det er i hvert fald tanken. At skabe et momentum op til klimatopmødet COP21, der begynder om godt en uge i Paris, men også at sikre at ligegyldigt hvad, der kommer ud fra Paris, så eksisterer der i Europa et netværk af politiske partier, der fortsætter kampen.
»Det her initiativ er også udtryk for en forsigtig bekymring for, hvordan klimatopmødet i Paris ender. Det er utrolig vigtigt, at vi ikke mister motivationen, hvis resultatet ikke bliver, som vi havde håbet,« siger Uffe Elbæk.
Derfor handler det om at erobre dagsordenen for at lægge maksimalt pres på det politiske system både før og efter Paris. Det siger miljø- og klimaordfører hos Enhedslisten, Maria Gjerding:
»Vi forsøger at samle alle partier i Europa, der vil gennemføre en seriøs grøn omstilling. Man kan sige, at det, der foregår lige nu, er kampen om presset. Politikerne presses fra mange sider – ikke mindst fra industrien – og det her er et forsøg på at presse bredt og på tværs af både politiske skel og landegrænser,« siger Maria Gjerding om den nye alliance, der offentliggøres i dag med et medfølgende manifest, der blandt andet peger på, at den maksimale globale opvarmning ikke bør overstige 1,5 grader – altså mindre end de to grader, som verdens ledere blev enige om at arbejde for under klimatopmødet i København i 2009.
1,5 graders målsætning
Eller som formand for SF, Pia Olsen Dyhr, siger, er fokus at få andre end the usual suspects med i alliancen:
»De partier, som vi i forvejen samarbejder med hos eksempelvis SF, har vi allerede en fælles klimaaftale med. Det her handler om at inkludere andre partier end de i forvejen rene grønne partier. Hvis vi skal nå noget i Paris – og hvis den grønne omstilling efterfølgende skal op i den hastighed, som er nødvendig, skal vi have mange flere med, og vi skal hæve vores ambitioner. To graders-målet er ikke nok, det ved vi,« siger hun.
Pia Olsen Dyhr peger ligesom flere andre i alliancen på, at den indsats, som verdens ledere i øjeblikket lægger op til, langtfra er tilstrækkelig.
En kritik, der bakkes op af tal fra FN’s klimapanel, der i løbet af 2015 har indsamlet alle bud fra verdens lande, der frivilligt har meddelt, hvor store CO2-reduktioner de forventer at kunne efterleve.
Problemet er blot, at gøres der ikke mere end den frivillige indsats, bliver de globale temperaturstigninger på mellem 2,7 og 3,5 grader celsius – langt over de to grader, som FN’s klimapanel har sat som et absolut maksimum for, hvad kloden kan holde til, hvis menneskets livsbetingelser skal være intakte for de kommende generationer.
Derfor ønsker den ny alliance at vende tilbage på sikker grund. Og derfor skal målet for den maksimale globale opvarmning ikke være to grader celsius, men højst 1,5 grader celsius.
»Vi tager udgangspunkt i, hvad alle seriøse forskere siger, nemlig at to graders-målet er et absolut maksimum. Alle med indsigt siger, at vi bør holde os til 1,5 grader som mål,« siger Uffe Elbæk.
Klima som folkesag
Uffe Elbæk advarer imod at overfortolke alliancens som en »ny politisk aktivisme«, men finder det lovende, at forskellige partier finder fælles fodslag i en så vigtig sag. Det vigtige er dog, at de politiske partier formår at gøre det til en folkesag. Det er det, der bliver afgørende for udfaldet, men han.
Hos Socialdemokraterne – der tidligere har kørt parløb på klimaområdet med både SF og Radikale, har man dog i første omgang valgt ikke at være med i den nye alliance.
Det skyldes, at partiet ikke ønsker at fjerne fokus fra to gradersmålet, siger klimaordfører, Jens Joel.
S: Hold nu fokus
»Det er to graders-målet, der er på bordet. Og vi bruger alle kræfter på at holde fokus på det mål, så folk ikke løber fra det. Det er dét mål, vi har lovet hinanden at arbejde efter. Og hvis nu nogle lande begynder at ændre målet til et mere ambitiøst, kan andre lande gøre det modsatte. Jeg synes, vi skal holde fast i det, vi er blevet enige om,« lyder det fra Socialdemokraternes klimaordfører Jens Joel som svar på, hvorfor S ikke er med i alliancen.
Jens Joel understreger, at det som sådan ikke skyldes, at S ikke også ønsker en mere ambitiøs dagsorden – men at det er vigtigt at holde fast i de mål, der allerede er enighed om, inden nye kommer på bordet. Den vurdering er Morten Østergaard, formand for Radikale, ikke enig i.
»Jeg synes, der skal være plads til at række ud efter stjernerne og sige, hvad der ideelt burde være målet. Det er ikke to grader, men – hvis vi skal være nogenlunde sikre på, at verden også er beboelig for de kommende generationer – derimod 1,5 grader. Derfor bør det være det mål, vi stræber efter,« siger Morten Østergaard.
Læs også: Europas grønne bevægelse skal stå sammen ved COP21

