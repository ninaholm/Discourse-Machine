Meninger er gratis – og næsten umulige at måle
Gang på gang rammer meningsmålinger forkert – senest ved parlamentsvalget i Storbritannien. Det er der mindst tre gode grunde til, at de vil blive ved med. Men der findes en metode, som giver bedre pejlinger: Køb aktier i et forventet valgresultat
Op til afstemningen om Maastricht-traktaten den 2. juni 1992 viste de fleste meningsmålinger et ja til traktaten, men lederne fra de tre store ja-partier måtte på valgaftenen alligevel se nederlaget i øjnene.


 Så ramte de forkert igen. Igen, igen. Det bliver en sand gyser, lød det. Den er lige på vippen, og der er udsigt til et hung parliament og en impotent mindretalsregering. Lød det. Hvorefter den konservative David Cameron ryddede bulen, tværede alle (på nær skotterne) og besatte et komfortabelt flertal af taburetterne i det engelske underhus.
»Ups,« sagde man fra det engelske råd for meningsmålinger og krævede en grundig, uafhængig undersøgelse af institutternes metoder.
Undersøgelsen vil utvivlsomt dvæle ved, hvor svært det er at forudsige resultater i netop det britiske valgsystem (hvor kredsvinderen tager det hele, og øvrige stemmer er tabt). Men det vil ikke være hele historien. Det gik nemlig også galt helt uagtet valgsystemet. De rene procentsatser – altså stemmefordelingen på landsplan for henholdsvis de konservative og Labour – var forkerte. Der var forudsigelser på 33-34 procent til begge partier. Valgresultat sagde noget andet, nemlig henholdsvis 37 pct. og 30,5 pct.
Altså – helt forkert.
En så katastrofal træfsikkerhed er på ingen måde et engelsk fænomen. Fejlskuddene er utvivlsomt en daglig foreteelse, også i Danmark. Man opdager det bare sjældent. For hvordan realitetstester man resultaterne? Det er svært at tjekke korrektheden, når undersøgelser viser, at halvdelen synes, at statsministeren er troværdig, to tredjedele går ind for økologisk mad, eller tre fjerdedele mener, at vi skal investere mere i børns uddannelse. Det er meget muligt. Eller også er det ikke.
Men politiske barometermålinger bliver realitetstjekket ved lejlighed. Når der er valg. Netop derfor er det ofte i kølvandet på valg, at man oplever mennesker, der med røde ører erkender, at noget gik galt, hvorfor proceduren nu ændres.
Måske er nogle af Informations læsere gamle nok til at huske strittende prognoser forud for danskernes nej til Maastricht-traktaten i 1992. Eller valget i 1998, hvor DR og TV 2 langt ud på valgaftenen var stærkt uenige om, hvorvidt Nyrup eller Uffe skulle have nøglen til Statsministeriet. Eller måske kommunalvalget i 2013, hvor Epinion og DR på baggrund af en exit poll (altså måling af mennesker, der havde stemt) forudsagde, at Socialdemokraterne nok ville få 7,5 procentpoint færre stemmer, end de fik.
Tre fejlkilder
Der er tre hovedkilder til, at meningsmålinger – og andre lignende markedsanalyser – kan ramme helt skævt. Den ene er fejl og mangler i metoden. Den anden er matematikken. Og den tredje menneskets natur.
Med hensyn til fejl og mangler er en klassiker magasinet The Literary Digest, der i 1936 forudsagde republikansk (Alfred Landon) jordskredssejr over demokraten Franklin D. Roosevelt. Det skete ikke – Roosevelt vandt 46 af 48 stater med i alt 60,8 pct. af stemmerne. Stikprøvestørrelsen var med 2,4 millioner svar astronomisk. Problemet var, at man havde spurgt egne læsere, bilejere og telefonabonnenter, hvilket udelukkede borgere med de laveste indkomster. Skæv stikprøve.
Institutterne er blevet en hel del klogere siden. De har sindrige matematiske modeller til at sikre, at der bliver korrigeret for skævheder. Og der er alle mulige grunde (herunder forretningsmæssige) til at tro, at de seriøse af dem gør alt, hvad de kan, for at ramme så præcist som muligt.
Men de to andre forhold – matematikken og menneskets natur – er sværere at gøre noget ved.
Det bliver omkring 29-37 pct.
Matematikken først. En meningsmåling er i virkeligheden en sandsynlighed. En sandsynlighed, vi får præsenteret hårdt vinklet.
En oplysning om, at et parti står til 33 pct., burde i virkeligheden (hvis instituttet har fulgt alle forskrifter) formuleres som noget i retning af: På baggrund af svar fra 1.000 repræsentativt udvalgte vælgere kan vi med 95 pct. sandsynlighed sige, at parti X får mellem 30 pct. og 36 pct. af stemmerne – et interval, hvis middelværdi er 33 pct.
Indrømmet, en svært usexet sætning. Og umuligt for medier at formidle hver gang. Men det er sandt. Der er et såkaldt sikkerhedsinterval omkring de 33 – fra 30 til 36. Og det, målingen egentlig viser, er, at tilslutningen med 95 pct. sandsynlighed ligger inden for dette interval. De 95 pct. sandsynlighed kaldes også sikkerhedsniveauet. Det betyder i virkeligheden noget i retning af, ’jeg kan garantere dig, at jeg tager fejl 1 ud af 20 gange’. Om en sådan fejlprocent er stor eller lille, er jo nok en smagssag.
Sikkerhedsniveauet er ikke specielt lavt hos institutterne. Store dele af den øvrige samfundsvidenskabelige forskning benytter samme niveau. Men de kunne sagtens sætte det op – f.eks. til 99 pct. Så tager de kun fejl 1 ud af 100 gange. Men det kan næppe anbefales, for så får man et andet problem: Jo større sikkerhed, man vil have i sin måling, desto større sikkerhedsinterval er nødvendigt. I stedet for et interval fra 30 til 36 med 95 pct. sikkerhed får man intervallet 29-37 med 99 pct. sikkerhed.
Mellem 29 og 37 pct. Suk!
Ret sikkert, men også aldeles usælgeligt for politikere, vælgere og folk, der lever af at sælge nyheder.
Så det forekommer ikke at være en farbar vej.
Institutterne kunne i stedet gøre noget andet: De kunne sætte stikprøvestørrelsen op. I stedet for 1.000 kunne de spørge 2, 3 eller 4.000 repræsentativt udvalgte vælgere. Jo flere, der bliver spurgt, desto snævrere et sikkerhedsinterval omkring de 33 pct. vil vi få. Og dermed: Mere præcis forudsigelse.
Problemet er bare, at matematikken ikke ligefrem er hjælpsom her. Skal båndet halveres, skal stikprøven firedobles – altså 4.000. En yderligere halvering kræver ny firedobling – 16.000 svar. Markant større præcision koster kassen, i både tid og penge.
Den vej virker heller ikke farbar.
Så institutterne vil givet blive liggende på de 95 pct. og cirka 1.000 svar. Hvilket jo vil være helt fint, hvis forudsigelsen er, at kandidat A står til at få syv ud af ti stemmer, mens der kun resterer tre til B. I den situation er usikkerheden ligegyldig. Anderledes, når f.eks. en befolkning – som ved Maastricht-afstemningen i 1992 – er splittet næsten lige over i to dele. Her giver målingerne absolut ingen mening.
Mange valg og afstemninger er tætte – og i et tæt opløb gør usikkerheden hele forskellen. Målingerne vil ramme nogenlunde rigtigt. Lige indtil de ikke gør. Og nogen må love bod og bedring. Igen, igen.
Menneskets natur
Men matematikken er ikke den eneste begrænsning. Oven i det skal lægges udfordringer med menneskets natur.
Igennem mange år har danske meningsmålinger været præget af en ret systematisk fejl. Det siger den danske ’Mr. Meningsmåling’, professor Søren Risbjerg Thomsen:
»Dansk Folkeparti har gennem årene konsekvent ligget for lavt i meningsmålingerne. Måske fordi nogle ikke synes, det var rart at indrømme, at de stemte DF.«
Fænomenet kender man også i Storbritannien:
»I sin tid ramte målingerne Thatchers tilslutning dårligt. Måske var det pinligt for nogle i et arbejderkvarter at sige, at de stemte på hende. Jeg ved ikke, om det aktuelle fejlskud i Storbritannien handler om det samme. Men det er da en mulighed,« siger Søren Risbjerg Thomsen.
Er fejlen systematisk, kan institutterne lære at tage højde for den. Men hvad med ikke-systematiske fejl? Måske svarer vi sandt, når vi bliver spurgt. Måske kan vi huske, hvad vi mener. Måske ved vi ikke, hvad vi mener, men synes det er pinligt og svarer derfor et-eller-andet. Måske ved vi det godt, men vil ikke stå ved det. Måske ombestemmer vi os, lige efter vi har svaret, eller vi siger det, vi tror intervieweren gerne vil høre. Eller svarer strategisk eller obstruktivt. Denne artikels forfattere finder f.eks. begge en urimelig barnlig glæde i at svare tåbeligt, når spørgsmålet stinker (a la »hvad synes du om, at politikere har rod i deres bilag?« Glimrende – mere af det, tak!).
Krystalkuglemarked
Der har i årevis eksisteret et alternativ til meningsmålinger. Et prediction market. Et marked for forudsigelser. Eller, om man vil, et krystalkuglemarked.
På et sådant marked handler man med forudsigelser af diverse udfald.
Det fungerer på følgende måde: En aktie udbydes på valgresultatet ’Rød blok vinder det kommende valg’. Sker det, giver aktien en indkomst på 100 kr. Hvis prisen på markedet på et tidspunkt forud for valget er 48 kr., kan det oversættes til, at der i markedet er en tro på, at rød blok har 48 pct. chance for at vinde.
Så sker der noget. F.eks. en tv-duel, hvor de røde virker vittige og veloplagte, mens de blå fremstår fortumlede og forvrøvlede. Markedets deltagere tror nu mere på de røde. Det vil give nogle lyst til at købe aktien. Prisen går op – markedet viser, at sandsynligheden for rød sejr er steget.
Nogle vil måske finde det besynderligt, hvis et sådant marked er en bedre krystalkugle end meningsmålinger, hvor man trods alt spørger folk, hvad de vil stemme. Argumentet er, at informationen ligger spredt blandt alle markedets deltagere – og enhver, der handler, vil have en drift i retning af at vinde penge og undgå tab. Derfor er der også et stærkt incitament til hele tiden at søge efter bedre information. De, der er bedst til dette, går ind i markedet med mange penge og vil vinde. De, der er dårligst, kan gå fallit og forlader dermed markedet. Det er denne konstante forbedring af den aggregerede information, der gør denne krystalkugle mere præcis end meningsmålinger .
Ligesom meningsmålingerne er den ikke perfekt. Men den er bedre. Det viser et studie af fem præsidentvalg i USA – fra 1988 til 2004. Knap 1.000 meningsmålinger er blevet holdt op mod et forudsigelsesmarked (Iowa Electronic Markets). Hver måling er blevet sammenlignet med den samtidige markedskurs – og udfaldet af valget. Resultat: Markedet var mere korrekt end målingerne i tre ud af fire tilfælde. Og mere end 100 dage før et valg var markedet bedst hver gang.
Onlinefirmaet Betfair har allerede i dag et marked, hvor man kan spille på det danske valg. Måske nogen skulle opfordre Danske Spil til at konstruere et.
Et ganske gratis tip til danske meningsmålingsinstitutter kunne være: Skil jer af med jeres interviewere og brug i stedet den sparede løn til gavekort til, at vælgere kan spille i firmaer, der udbyder krystalkuglemarkeder.
Næppe et synderlig profitabelt tip, men det vil utvivlsomt skabe større træfsikkerhed. Så stor træfsikkerhed, at spilfirmaer som Paddy Power (dem med Bendtners underbukser) tror så meget på markedets forudsigelseskraft, at de (som en gimmick, forstås) kan finde på at udbetale gevinster på forhånd: Flere uger før stemmerne blev talt op ved det amerikanske præsidentvalg i 2008, udbetalte Paddy Power en million euro til dem, der spillede på Obama.
Hvilket i øvrigt er et andet tip til meningsmålingsinstitutter med stor selvtillid: Sæt penge på højkant. Vær villig til at sætte penge på og derved stå til regnskab for deres målinger. Det vil i sagens natur øge troværdigheden.

