'Indfør borgerløn'
Erstat mistroen og overførslerne til de arbejdsløse med borgerløn. Så kommer den kreativitet og innovation, Danmark sukker efter, af sig selv.


 - Hvad går dit forslag til 100dage ud på?
»De seneste 10 år har været præget af mistro til de arbejdsløse. Man frygter, at de løber om hjørner med systemet. Derfor må de kun modtage overførsler, hvis de ikke foretager sig noget som helst.«
»Det betyder, at mange gode ideer til virksomheder og projekter går til spilde, for mange tør ikke tage springet og vælger understøttelsen.«
»Hvis vi indførte borgerløn, ville det blive langt nemmere at opstarte virksomheder, og samfundet ville spare milliarder i administration. Vi ville alle blive rigere, for en del af de 800.000 arbejdsløse ville foretage sig noget aktivt.«
– Hvorfra udsprang din idé?
»Det er noget, jeg har tænkt på i mange år, men jeg har ikke haft noget sted at fremlægge det for andre. Jeg tror, at de fleste danskere gerne vil tjene deres penge selv og bidrage til samfundet.«
»Det at have et job giver identitet og socialt samvær. Det er alle interesserede i. Men i dag bruger man bare en masse skattekroner på at gøre livet surt for dem, som går hjemme, i stedet for at engagere dem.«
– Hvad håbede du at få ud af at deltage i 100 dage?
»For 12 år siden kom jeg til skade med ryggen. Jeg mistede mit job som lastvognsmekaniker og har derfor følt på egen krop, hvor stor en indflydelse politik kan have på ens liv. «
»Siden er jeg blevet trukket rundt i systemet og har ledt efter et sted, hvor jeg kunne komme frem med mine holdninger.«
»Jeg ville gerne dele mine meninger og oplevelser med andre, og derfor kom 100dage på godt tidspunkt, hvor jeg synes, at den politiske debat var kørt helt af sporet.«
Thorbjørn Fritzbøger, 44, Roerslev, er tidligere lastvogns- mekanikker.

