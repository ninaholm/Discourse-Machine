Borgerlig undren over V-nøl om kontanthjælpsloft
Det undrer og bekymrer de øvrige borgerlige partier, at Venstre endnu ikke har konkretiseret partiets ønske om et ’moderne kontanthjælpsloft’


 Det er snart mere end 14 måneder siden, at Venstres formand Lars Løkke Rasmussen på partiets landsmøde i oktober 2013 første gang lancerede ønsket om at skabe et »moderne kontanthjælpsloft«.
Men selv om Venstre flere gange har forsikret om, at de inden et folketingsvalg vil fremlægge et konkret forslag, har partiet været tavst. Og den tavshed fra oppositionens største parti undrer de øvrige borgerlige partier.
»Det er vigtigt, man ved, hvad partierne går til valg på, så jeg regner da med, at Venstre lægger det frem. Vi har stadig til gode at se, hvad det er. Vi er åbne for en forhandling, men det kræver, at Venstre bliver mere konkrete, og det savner vi. Der er mange, som har en forventning om, at Venstre udspecificerer, hvad de mener,« siger Mai Mercado, politisk ordfører for Konservative.
Også Liberal Alliances Joachim B. Olsen undrer sig og er bekymret for, om Venstre har droppet at fremlægge en plan for det ’moderne kontanthjælpsloft’.
»Jeg er rigtig glad for, at Venstre er fokuseret på, at det skal kunne betale sig at arbejde. Der er nogle voldsomme incitatmentsproblemer i det danske overførselssystem. Men jeg frygter, at Venstre har kigget på systemet, og så er det gået op for dem, at det danske overførselssystem er kørt så langt ud, at man er nødt til at gå drastisk til værks, hvis man vil lave reformer, der flytter noget. Og de reformer er Venstre måske ikke parat til at lave. Det håber jeg ikke, men jeg frygter det, og derfor undrer jeg mig over, at partiet ikke har lagt noget mere konkret frem endnu,« siger Joachim B. Olsen, arbejdsmarkedsordfører.
Den nuværende regering fjernede, som noget af det første den gjorde i 2011, den daværende VK-regerings kontanthjælpsloft, men i 2013 gjorde Lars Løkke Rasmussen et ’moderne kontanthjælpsloft’ til en central del af partiets såkaldte ’jobreform’. En reform, hvor overskuddet skal bruges til at sænke skatten for de laveste indkomster, så forskellen mellem at have et job og være på overførselsindkomst bliver større.
»Et nyt, moderne kontanthjælpsloft skal fastsætte et loft over, hvor meget man kan modtage i offentlige ydelser. Ud over kontanthjælpen kan der eksempelvis være tale om boligsikring, særlig støtte, børnecheck, børnetilskud og en række enkeltydelser,« forklarede Løkke i 2013.
Da Venstre i september i år fremlagde partiets forslag til en finanslov for næste år, bekræftede Lars Løkke Rasmussen, at der fortsat bliver arbejdet med et ’moderne kontanthjælpsloft’ i Venstre:
»Udgangspunktet for kontanthjælpsloftet er det gamle system. Vi vil vende tilbage med et helt konkret forslag,« sagde han ved den lejlighed ifølge Ritzau.
Undgår at låse sig fast
Hos Dansk Folkeparti tror arbejdsmarkedsordfører Bent Bøgsted, at det er af hensyn til de øvrige borgerlige partier, at Venstre venter med at lancere det konkrete forslag bag et ’moderne kontanthjælpsloft’.
»Jeg kender ikke til, hvad Venstre vil med et moderne kontanthjælpsloft. Jeg tror egentlig, at Venstre vil lade det stå meget åbent for ikke at låse sig for meget fast. Det vil være uklogt, så Dansk Folkeparti og Konservative ikke kan få indflydelse på, hvordan det skal laves. Men hvis Venstre ikke når det inden et folketingsvalg, så må vi jo hjælpe dem med det,« siger Bent Bøgsted.
Ifølge Mai Mercado er der brug for, at Venstre og de øvrige borgerlige partier bliver enige om et nyt kontanthjælpsloft. Men det kræver, at partierne er åbne om deres forslag, mener hun.
»Det er vanvittigt, at regeringen har lavet en finanslov, hvor det er mere attraktivt at være på kontanthjælp end SU. Vi har lagt vores forslag frem, så nu er der en forventning om, at Venstre også gør det. Jeg skal ikke gøre mig til dommer over, om det har taget kort eller lang tid. Jeg kan blot konstatere, at der bliver talt om et ’moderne kontanthjælpsloft’, og jeg har ingen anelse om, hvad det går ud på,« siger Mai Mercado.
V: Vi har sat en retning
Hvis Mai Mercado og de øvrige politikere fra de borgerlige partier gerne vil vide mere om Venstres ’moderne kontanthjælpsloft’, bør de ifølge partiets arbejdsmarkedsordfører Hans Andersen læse Venstres udspil til finansloven for 2015.
»Vi lægger et forslag frem, når vi er klar. Jeg synes sådan set, at vi er rimelig konkrete i vores finanslovsudspil, og det kan de andre borgerlige ordførere jo læse. Der står, at et moderne kontanthjælpsloft er et loft over, hvor meget man må modtage i offentlige ydelser, hvis man eksempelvis regner boligsikring og andre ydelser med. Det, synes jeg, er rimelig konkret,« siger Hans Andersen.
Ifølge Hans Andersen bør Liberal Alliances Joachim B. Olsen ikke frygte, at Venstre har droppet planerne om et ’moderne kontanthjælpsloft’, selv om der er gået omkring 14 måneder, siden Lars Løkke Rasmussen første gang lancerede tanken.
»Det tager tid. Men vi har allerede sat en retning. Jeg er sikker på, at både danskerne og andre borgerlige ordførere er trygge ved den politik, Venstre fører. Vi sætter ikke en retning, som vi går helt modsat af efter et valg. Vi skal nok finde løsninger sammen med de øvrige borgerlige partier efter et valg,« siger Hans Andersen.
Joachim B. Olsen tror dog ikke, at danskerne og de øvrige borgerlige partier kommer til at vente længe på Venstres udspil til et ’moderne kontanthjælpsloft’.
»De udspil, vi i Liberal Alliance påtænker at komme med inden et valg, har vi i hvert fald færdig, inden vi går på juleferie for at sikre os, at vi når det inden et valg. Mon ikke også Venstre har det,« siger Joachim B. Olsen.

