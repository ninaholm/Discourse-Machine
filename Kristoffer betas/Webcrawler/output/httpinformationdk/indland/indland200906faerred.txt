Færre danskere får en uddannelse
Antallet af danskere, der forventes at få en uddannelse, er faldende, og der er lang vej til regeringens 2015-målsætning. Dansk Erhverv frygter, at flere virksomheder vil flytte ud
I Dansk Erhverv er man bekymret for, at Danmark kommer til at mangle højtuddannet arbejdskraft.


 Knap 84 procent af en ungdomsårgang forventes at gennemføre minimum en ungdomsuddannelse. Det viser nye tal fra regeringens konkurrenceevne-redegørelse for 2007, som udkom i går. I 2006-redegørelsen var tallet 85, og faktisk er tallet stort set faldet støt gennem de seneste syv år. Dermed er der langt til regeringens målsætning om, at 95 procent af en ungdomsårgang skal have en ungdomsuddannelse i 2015.
På de videregående uddannelser ser tallene ikke meget bedre ud. Andelen af en ungdomsårgang, der forventes at opnå en videregående uddannelse, er faldet fra knap 46 pct. i 2006 til knap 45 pct. i 2007. Regeringens 2015-mål er her 50 procent. Den negative udvikling bekymrer forskningspolitisk chef i Dansk Erhverv, Jannik Schack Linnemann:
»Når virksomheder vælger, hvor i verden de vil placere sig, så er adgangen til højtuddannet arbejdskraft den væsentligste faktor. Og hvis ikke vi kan levere varen,  så vil endnu flere af de videnstunge virksomheder flytte ud. Så det er en ond spiral,« siger han.
Meget lille løft
Især bekymrer det Dansk Erhverv, at andelen af unge, der får en videregående uddannelse, kun er 13 procent højere end hos generationen over.
»Hvis man sammenligner med andre lande, så er det såkaldte -generationsløft- meget lille i Danmark. I Sydkorea er generationsløftet på 40 procent og i Japan er det 30. Det skyldes selvfølgelig også, at vores ældre er mere veluddannede, men det viser alligevel, at vi ikke kan holde momentum,« siger Jannik Schack Linnemann. Undervisningsminister Bertel Haarder mener, at det generelle fald skal forklares med, at der i 2007 var mangel på arbejdskraft - og at færre derfor fandt det nødvendigt at tage en uddannelse. Desuden mener han, at effekten af flere af regeringens initiativer endnu ikke er slået igennem i de offentliggjorte tal:
»Vi kan desværre ikke aflæse resultaterne af bl.a. mentorordninger, uddannelsesgaranti og målrettet vejledning endnu, fordi initiativerne først er påbegyndt efter 2007. Vi har dog indikationer på, at initiativerne begynder at virke,« skriver Bertel Haarder i en pressemeddelelse.


