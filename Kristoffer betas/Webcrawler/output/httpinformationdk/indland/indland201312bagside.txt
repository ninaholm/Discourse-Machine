Bagsiden: Stormskade i forsvaret
Bodil har skabt kaos. Også i forsvaret, hvor selveste Forsvarskommandoens juletelt er blæst omkuld. De må nu bryde mangeårig tradition


 
	Mens stormen Bodil i løbet af fredagen medførte stormflod i de indre danske farvande, udløste det kraftige blæsevejr allerede natten til i går heftig aktivitet hos Forsvarskommandoen. Omkring kl. 23 torsdag aften kollapsede det lejede telt til den årlige julefrokost i forsvarets øverste myndighed:

	»Vi havde slået et stort telt op ude i Kuglegården (gårdspladsen ved FKO’s bygninger på Holmen i København, red.), men det er blevet taget af Bodil. Så der blev ingen julefrokost derude. Det er blæst fuldstændig omkuld,« bekræfter Anders V. Fridberg, pressevagt i Forsvarskommandoen fredag eftermiddag.

	Selv opdagede Anders V. Fridberg det væltede telt fredag morgen. Men allerede torsdag aften var Forsvarskommandoens festudvalg i gang med at udtænke alternative scenarier, da det væltede telt kom til deres kendskab.

	»Der har foregået noget planlægning med at få arrangeret alternativer i løbet af aftenen og natten,« fortæller Anders V. Fridberg:

	»Da jeg gik hjem i går, tænkte jeg ellers, at det nok skulle blive stående, for det var sikret godt.«

– Så I havde fulgt stormrådene og surret det grundigt fast?

	»Ja, det havde vi faktisk.«

– Har julefrokosten været i fare på noget tidspunkt?

	»Det har den jo nok. Men jeg tror, at nogle mennesker har tænkt, at den simpelthen ikke skulle aflyses på grund af en storm. Og er der noget, vi kan i forsvaret, så er det jo at tilpasse os en situation. Og det har man så også gjort her.«

	Telt er tradition

	I stedet har Forsvarskommandoen måttet bryde med en mangeårig tradition og i stedet afholde årets julefrokost inden døre. De gamle bygninger fra 1700-tallet, som Forsvarskommandoen har hjemme i, rummer ikke et festlokale med plads til de godt 200 medarbejdere, der havde tilmeldt sig årets julefest.

– Så det er også et telt af en anselig størrelse?

	»Det er – eller rettere det var – et telt af en anselig størrelse,« fortæller Anders V. Fridberg.

– Det lyder umiddelbart ikke rart at sidde i et telt i december måned. Er det et særligt telt?

	»Nej, og det er heller ikke gravet ned eller sådan noget, selv om det måske var en fejl i år. Det står på jorden, og så er der selvfølgelig lagt gulvplader ud og varmekanoner til at varme det op.«

– Hvad har I så gjort nu?

	»Vi har flyttet den ind i nogle kontorlokaler,«

– Så I bliver ikke snydt for julefrokosten?

	»Nej, det er dejligt. Jeg bliver så snydt alligevel, fordi jeg sidder her og passer telefonen. Men sådan er det jo.«

– Så de andre er allerede taget til julefrokost?

	»Ja, det er de.«

	 

