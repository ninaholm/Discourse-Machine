Ni danskere streget fra Myanmars sorte liste
Myanmars regering offentliggjorde i går, at 2.082 personer nu er streget fra den sorte liste og må vende tilbage til landet. Ultimativ gennemsigtighed ifølge Myanmar, men pudsigt nok er uønskede mennesker på den sorte liste fortsat hemmeligholdt


 Den militærjunta, der fortsat styrer Myanmar med hård hånd, er blevet mere reformvenlig, og der er sket mange forandringer. Pressen er blevet friere, da censuren er lempet, politiske fanger er blevet løsladt, og det seneste skud på frihedsstammen er: at 2.082 mennesker, som tidligere har været på Myanmars sorte liste over uønskede personer, kan igen rejse ind i landet nu. Det blev offentliggjort på præsidentens hjemmeside i går.
Listen er lang og indeholder fire kolonner, de fleste steder er kun to ting om personerne udfyldt. Et navn og en nationalitet er, hvad man får at vide, om de mennesker, der nu er velkomne.
Ud for den tidligere kvindelige amerikanske udenrigsminister Madeleine Albright fylder det dog tre kolonner. Hendes pasnummer er nemlig også blevet offentliggjort.
Andre steder på listen er det sværere at identificere, hvem det drejer sig om. Nummer 859 på listen er kun beskrevet som ’Mr. Nick’, nummer 899 som ’Li Li’ og 1137 ’Therese’ – men de er alle velkomne i Myanmar igen.
Blandt de danske navne på listen er filminstruktør Anders Høgsbro Østergaard, som har lavet dokumentarfilmen Burma VJ, om forholdene i Myanmar, hovedsageligt bestående af aktivisters illegale optagelser. Anders kom på militærjuntaens sorte liste efter at have lavet filmen, der havde premiere i 2008. Han tror især, at det var opmærksomheden og Oscar-nomineringerne, som irriterede militærjuntaen, men han er på det seneste begyndt at tænke på at tage tilbage til landet.
Måtte blive taget til nåde
»Jeg havde forestillet mig, at jeg på et eller andet tidspunkt ville blive taget til nåde, sådan som tingene er dernede i øjeblikket,« siger Anders Høgsbro Østergaard, der ikke har forsøgt at komme ind i landet, siden han lavede sin film.
Anders Høgsbro Østergaard glæder sig over udviklingen i Myanmar og påpeger flere positive ting:
»Pressecensuren er blevet ophævet, og i det hele taget går det jo rent politisk virkelig stærkt. Democratic Voice of Burma, som jeg arbejdede sammen med i Burma, som dengang var systemets fjende nummer ét, åbner nu kontorer i hovedstaden Yangon og har samarbejdsaftaler med regeringen, og jeg ved ikke hvad. Så der er jo sket voldsomme ting det sidste stykke tid,« siger Anders Høgsbro Østergaard, der nu vil udnytte muligheden for at besøge Myanmar igen.
»Jeg har faktisk planer om at skulle derned her i efteråret, så det kommer meget belejligt. Hvis det hele går i hak, skal jeg undervise nogle unge instruktører til en workshop, « siger Anders Høgsbro Østergaard.
Informations faste skribent i Myanmar, Sara Olsen, fortæller, at flere eksil-burmesere, som nu er streget fra den sorte liste, hopper på det første fly i dag for at vende hjem.
 
Læs selv listerne på: www.president-office.gov.mm

