Københavns Universitet bruger en million kroner på ny reklamekampagne
En ny annoncekampagne koster Københavns Universitet en mio. kr.  SF ønsker retningslinjer for uddannelses-institutionernes brug af offentlige midler på reklamer, men videnskabsministeren afviser af regulere


 »De bedste, hårdeste, sjoveste år i dit liv.« Sådan lyder det i en ny annoncekampagne for Københavns Universitet (KU), som på net og print søger at hente nye studerende. Ifølge universitetet regner man med at udgifterne til reklamerne, som også indeholder film fra fire studerendes liv på KU, beløber sig til en mio. kr.
»Formålet med filmene er at give et realistisk indtryk af en studerendes hverdag og på den måde fjerne lidt af nervøsiteten for en potentiel universitetsstuderende - og måske give nogle, der ikke havde overvejet universitetet, lyst til at prøve,« skriver studiechef på KU, Claus  Nielsen, i et svar til Information.
Filmene og web-annoncerne skal også medvirke til at øge opmærksomheden på KU's vigtigste besøgstilbud, nemlig Åbent Hus i ugerne 9 og 10.
»Alle vores studiestartsundersøgelser viser, at Åbent Hus er det absolut mest anvendte besøgstilbud. Hele 80 procent af respondenterne blandt de nyoptagne i 2009 havde besøgt én eller flere uddannelser på KU, inden de blev optaget,« lyder det fra studiechefen, som betoner, at universitets samlede uddannelsesindtægter udgør 1,7 mia. kr.
En lille halv mia. kr.
Men ifølge SF's uddannelsesordfører, Nanna Westerby, bør universiteterne ikke kaste så mange penge efter reklamer.
»En million kroner lyder af rigtig meget, især i en tid, hvor der spares på universiteterne,« siger hun.
Ifølge SF er der behov for nogle etiske retningslinjer for institutionerne, så de ikke skal bruge ressourcer på et reklamekapløb:
»Det er svært for den enkelte institution at sige fra i kampen om studerende. Derfor bør man samles om nogle fælles regler,« siger Nanna Westerby, som gerne ser, at Undervisningsministeriet og Videnskabsministeriet tager initiativ til at samle parterne for en snak.
Hun henviser desuden til en to år gammel opgørelse, der viser, at uddannelses- institutionerne under Undervisningsministeriet har brugt 400 mio. kr. på reklamer.
»Den udvikling er taget til, efter at gymnasierne er gået over til selveje. Og tager man universiteterne med, bruger man vel i omegnen af en halv mia. kr. på annoncer. De penge kunne bruges meget bedre,« siger SF-ordføreren.
Men videnskabsminister Charlotte Sahl-Madsen (K) mener ikke, at regulering er vejen frem:
»Vi skal tiltrække flere studerende, og derfor skal universiteterne gøre opmærksomme på sig selv og deres tilbud,« siger ministeren.
Charlotte Sahl-Madsen peger endvidere på, at revisionen af universitetsloven, som er undervejs, har til formål at gøre reguleringen af universiteterne mindre.
»Det er et bærende princip, at universiteterne i højere grad skal have lov at styre deres aktiviteter selv,« siger Charlotte Sahl-Madsen.
'Vi må ikke gemme os'
Heller ikke formanden for Rektorforeningen, Jens Oddershede, ser grund til begrænsninger.
»Nej. Hvis man sammenholder de midler, der bruges på annoncer, med universiteternes omsætningstal, er der ikke tale om de store beløb. Samfundet er også interesseret i, at vi får gjort opmærksom på universiteterne, så vi kan leve op til målsætningen om at få flere til at læse videre,« siger han. Ifølge Oddershede har universitetssektoren også en vis selvjustits, når det kommer til brugen af annoncekroner.
»Simpelthen fordi universiteterne ikke har ret mange penge at bruge af.«
- Men er det ikke dumt at bruge penge på reklamer i en tid, hvor der spares på universiteterne?
»Nej, det er en del af vores opgave at motivere de unge til at tage en uddannelse. Det hjælper ikke, at vi gemmer os, bare så vi kan have lidt flere ansatte. Så de to parametre kan ikke sammenlignes,« siger rektorformanden.


