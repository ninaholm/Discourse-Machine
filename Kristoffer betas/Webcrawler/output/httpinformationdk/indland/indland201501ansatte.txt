Ansatte underviser mest på humaniora og samfundsvidenskab
De ansatte på humaniora og samfunds-videnskab underviser i gennemsnit langt mere end deres kolleger på natur og teknik, viser en undersøgelse lavet blandt mere end 12.000 danske universitetsansatte. Ifølge Dansk Magisterforening punkterer det skrønen om, at de ansatte på humaniora underviser for lidt


 Undervisningen fylder en tredjedel af de ansattes arbejdstid på universiteternes humanistiske og samfundsvidenskabelige fag. Mens kun en femtedel af de natur- og sundhedsvidenskabelige forskeres tid bliver brugt i auditorierne. Det viser en ny arbejdstidsundersøgelse fra tænketanken DEA, der er lavet blandt godt 12.000 danske universitetsansatte.
Især humaniora er ellers blevet beskyldt for ikke at prioritere undervisningen højt nok, hvilket betyder, at de studerende har for få timers undervisning, men sådan er det ikke længere, mener dekan på Det Humanistiske Fakultet på Københavns Universitet Ulf Hedetoft.
»Vi har lagt rigtig meget vægt på undervisning og pædagogik de seneste to-tre år, så undervisningen er blevet opgraderet i den enkelte ansattes bevidsthed, ligesom der bliver lagt langt mere vægt på undervisningskvalifikationer, når vi ansætter, end før i tiden. Også beslutningen om, at vi skal have et minimumstimetal på 12 timer om ugen har tvunget nogle uddannelser til at bruge mere tid på undervisningen,« forklarer Ulf Hedetoft.
I Dansk Magisterforening, der repræsenterer de humanistiske og naturvidenskabelige forskere, mener formand Ingrid Stage, at undersøgelsen punkterer myten om verdensfjerne forskere, der ikke gider undervise de studerende.
»Undersøgelsen viser også, at professorer underviser lige så meget som de øvrige ansatte, så vi bliver nødt til at ændre diskursen om, at der er for lidt og for dårlig undervisning på især humaniora og samfundsvidenskab, for det passer ofte ikke,« siger hun.
Politisk chef i tænketanken DEA Jannik Schack mener dog stadig, at der er et potentielt kvalitetsproblem i forhold til undervisning på humaniora og samfundsvidenskab, bl.a. fordi universiteternes egne opgørelser viser, at antallet af studerende per undervisere er langt højere, end det er tilfældet inden for de øvrige videnskaber.
»Man må holde sig for øje, at vores undersøgelse er baseret på selvrapportering, men man kan håbe på, at den høje undervisningsandel er udtryk for, at undervisningen bliver taget endnu mere seriøst, for universiteternes kerneprodukt er at uddanne gode kandidater,« siger Jannik Schack.
Skævt
Kvalitetsudvalget står bag en af de undersøgelser, der konkluderer, at universiteterne ikke prioriterer undervisningen højt nok. Nina Smith, der er medlem af Kvalitetsudvalget og professor i økonomi på Aarhus Universitet, mener ikke, at arbejdstidsundersøgelsen fra DEA viser, at der generelt bliver taget bedre hånd om undervisning og vejledning for de studerende.
»Forskellen dækker over, at samfundsvidenskab og humaniora ikke har nær så mange forskningsbevillinger eller nær så mange forskere per studerende som på naturvidenskab og teknik, så den tid, man arbejder, bliver i langt højere grad brugt på undervisning,« siger Nina Smith.
At undervisningen er kommet mere i fokus på eksemplevis Københavns Universitet (KU) skyldes dog ikke en opprioritering fra regeringens side, men snarere, at KU har valgt at bruge af sin egenkapital til at ansætte flere undervisere, forklarer Ulf Hedetoft.
»Vores uddannelser er underfinansierede. Hvis vi kun brugte taxameteret til uddannelse, var det ikke nok, så vi er kort sagt nødt til at tage af de frie forskningsmidler for at undervise mere,« siger Ulf Hedetoft, som dog ikke mener, at det er gået ud over fakultetets forskning – endnu.
»Det hænger kun sammen, fordi vi har så engagerede undervisere, men det er klart, at at vi ikke fortsat kan udvide undervisningsudbuddet og kontakten mellem studerende og vejlederne, når undervisningen hænger så dårligt sammen økonomisk,« siger han.
Trods tegn på fremskridt i forhold til mere undervisning, mener Jannik Schack fra DEA dog stadig, at det er værd at diskutere taxameterniveauet for samfundsvidenskab og humaniora.
»Kvalitet er mere end et bestemt antal timers undervisning. Omvendt betyder pengene til undervisning noget, så det er stadig relevant at diskutere, om man har den rigtige balance mellem videnskaberne,« siger Jannik Schack.

