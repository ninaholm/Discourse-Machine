Skipper rydder bordet i Enhedslisten
Urafstemning kroner Pernille Skipper som Enhedslistens nye dronning og sender de to mest prominente kritikere af partilinjen ud af listen med de 21 folketingskandidater. Statsministeren kan dog give Johanne Schmidt-Nielsen en tur mere


 Efter at Johanne Schmidt-Nielsen er faldet for Enhedslistens såkaldte rotationsregel er der nu Pernille Skipper og alle de andre.
Den 30-årige retsordfører vinder klart Enhedslistens nye vejledende urafstemning om folketingskandidaterne med 2.274 stemmer foran gruppeformanden, Stine Brix, der får 1.837, mens arbejdsmarkedsordfører Christian Juhl bliver nummer tre med 1.583.
Det er dog Enhedslistens årsmøde i starten juni, som tager endelig stilling til kandidatlisten og placerer kandidaterne i de forskellige storkredse – hvis altså ikke statsminister Helle Thorning-Schmidt (S) forinden udskriver folketingsvalget. I det tilfælde aflyses årsmødet, og Enhedslisten stiller med kandidatlisten fra det seneste møde i 2014. Her blev Johanne Schmidt-Nielsen valgt som spidskandidat og opstillet i København.
Sker det ikke, forventes Pernille Skipper, der har været opstillet på Fyn, nu at overtage Johanne Schmidt-Nielsens plads i København, hvor den politiske ordfører ved folketingsvalget i 2011 alene trak tre mandater med sine 47.002 personlige stemmer. Den nyvalgte Pernille Skipper fik dengang 3.243 personlige stemmer.
Overraskende vinder
Siden er Pernille Skipper dog til manges overraskelse i urafstemningerne i både 2013 og 14 blevet nummer ét foran Johanne Schmid-Nielsen, som Ekstra Bladet har døbt »Danmarks røde darling«.
Resultater som i partiet blev tolket som nogle medlemmers frygt for at »spilde« en stemme på Johanne Schmidt-Nielsen, der alligevel nok skulle få et godt resultat, andres protest mod den politiske ordfører, som personificerer partilinjen – og endelig en almindelig »venstrefløjsjantelov«.
I forvejen har Per Clausen og Frank Aaen ikke kunnet deltage i urafstemningerne på grund af reglen om, at folketingsmedlem ikke kan genopstille, når vedkommende har været valgt i over syv år, og Johanne Schmidt-Nielsens fravær i årets afstemning betyder, at de øverste kandidater rykker en plads længere op på listen. Søren Søndergaard bliver i år nummer fire, Finn Sørensen nummer fem og Pelle Dragsted nummer seks.
Længere nede på listen er der for første gang siden opstillingen af Asmaa Abdol-Hamid i 2007 valg til folketingskandidater med en indvandrerbaggrund. Den 23-årige Victoria Ninosca Risbjerg Velasquez bliver nummer 12, den 26-årige Midia Tayyeb bliver nummer 17 og 35-årige Ibrahim Benli nummer 21.
Det er samtidig første gang, Enhedslistens medlemmer har kunnet stemme elektronisk ved urafstemningen, ligesom det er det er den første afstemning uden en de facto mindretalsbeskyttelse.
Kritikere på sidelinjen
Resultatet er, at to af Enhedslistens mest højlydte kritikere af partilinjen går tilbage og i år lige netop ender uden for de første 21.
Det tidligere medlem af Internationale Socialister (IS) Anna Rytter bliver nummer 24 mod 20 i 2014.
Og den tidligere VS’er Helge Bo Jensen, som sidste år blev nummer 15 i urafstemningen, ender som nummer 22.
I 2014 omgjorde et flertal af årsmødedeltagerne dog urafstemningsresultatet ved at stemme for en kandidatliste uden netop Anna Rytter og Helge Bo Jensen. Da denne nye kandidatliste manglede syv stemmer i at opnå det nødvendige to tredjedeles flertal, måtte Liste Ø ud i endnu en urafstemning, denne gang om to kandidatlister.
Ved denne efterfølgende afstemning fik listen uden de to 65 procent, eller det nødvendige flertal, af stemmerne.

