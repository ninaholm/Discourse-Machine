Statsrevisorformand om Skat: Den værste sag i 24 år



Rigsrevisionen har udtalt skarp kritik, efter at den har undersøgt forholdene omkring den udbytteskat, som Skat har refunderet i store mængder.Og det gør stort indtryk på Peder Larsen (SF), der er formand for Statsrevisorerne.»Det er den værste sag, jeg har kendt i mine 24,5 år som statsrevisor,« siger han på et pressemøde i forbindelse med offentliggørelsen af Rigsrevisionens beretning.Peder Larsen har selv en mulig forklaring på, hvorfor Skat fortsatte med at udbetale tre milliarder kroner i uberettiget refusion, selv om man var blevet gjort opmærksom på, at der kunne være noget galt.»Jeg tror, det hænger sammen med, at man var bange for at skride for hurtigt ind. Så fortsætter man med at udbetale. Jeg tror, man er gået noget i panik,« siger han.Peder Larsen mener desuden, at Skatteministeriet også har en del af ansvaret for, at det kunne komme så vidt.»Skatteministeriets departement har en overordnet tilsynspligt. Det er ikke bare Skat alene, der sidder med ansvaret. Det kan godt være, at de selv har en anden fortolkning, men jeg tror ikke, det holder i byretten,« siger han.Statsrevisorerne, der er udpeget af Folketinget, understreger, at de udtaler sig i enighed om sagen, hvor den danske statskasse tilsyneladende er blevet lænset for næsten ti milliarder kroner, ved at personer uberettiget har fået refunderet skat på aktieudbytter.
