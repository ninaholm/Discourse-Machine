Minister siger nej til statstilskud
Fødevareminister Eva Kjer Hansen erkender, at danske mælkebønder bliver taberne, hvis de andre EU-lande giver støtte til deres landmænd, men statskassen forbliver lukket


»Hvis det bliver statskasserne, der kommer til at konkurrere mod hinanden, så bliver vi taberne. Det vil blive en meget ulige konkurrence.«Sådan lyder det fra fødevareminister Eva Kjer Hansen, inden hun i dag sætter sig til forhandlingsbordet i Bruxelles sammen med sine europæiske kolleger.Her ventes det, at især de sydeuropæiske lande, men også Tyskland og Østrig og visse østeuropæiske medlemmer, vil argumentere for, at Kommissionen skal åbne op for, at de enkelte lande kan fordoble deres statsstøtte til kriseramte mælkebønder.Og der er ikke tale om, at Danmark kan stemme imod. Kommissionen kan nemlig egenrådigt bestemme i spørgsmålet – den hører bare medlemslandene for at vejre stemningen.»Jeg vil tale imod det, men der er ingen tvivl om, at Kommissionen udsættes for et massivt pres fra en række landes side og lige nøjagtig, når det gælder statsstøtte, har Kommissionen enekompetence,« siger Eva Kjer Hansen.Holder øjeIfølge fødevareministeren har Danmark ikke de økonomiske midler, der skal til for at give statsstøtte til landmændene.Er det ikke bare et spørgsmål om politisk vilje?»Det er både et spørgsmål om politisk vilje og om at have økonomien til det. Men vores tilgang i Danmark er, at statsstøtte ikke er måden at drive erhverv på. Indstillingen er, at man klarer sig på markedets vilkår.«Men er det ikke at lade de danske mælkebønder i stikken, hvis andre lande bruger det her middel?»Det er klart, at hvis andre landmænd får større fordele end de danske, så bliver vi nødt til at følge det. Her spiller det også ind, at landmændene lige nu står med store problemer, fordi der er en enorm gældssætning i erhvervet, og det er medvirkende til at forværre den nuværende mælkekrise. Og i forvejen stiller vi meget store krav til de danske landmænd i forhold til for eksempel miljø, naturbeskyttelse og dyrevelfærd, fordi vi ønsker en bæredygtig landbrugsproduktion. Det giver også danske landmænd nogle ekstra omkostninger. Derfor skal vi holde øje med, hvad der sker i andre lande, og hvor meget der bliver hjulpet der.«Hvad kan man i givet fald så gøre?Det kan jeg ikke svare på nu. Vi må tage bestik af det i situationen. Men lige nu sidder vi blandt andet i regeringen og arbejder med en vækstpakke, hvor landbruget skal tænkes med ind, så vi fra statens side har mulighed for at hjælpe landmændene igennem den aktuelle situation.«Skridt tilbageDet er ikke kun dagens spørgsmål om akut statsstøtte til de kriseramte mælkebønder, der bekymrer fødevareministeren.Hun ser tiltaget som en glidebane og et skridt baglæns i forhold til den reform af hele EU’s samlede landbrugspolitik, som skal ske inden 2013. Her vil Danmark gerne have gjort op med så mange støttetiltag og markedsregulerende mekanismer som muligt.»Det værste ved det her er, at der nu åbnes op for en stigende renationalisering, altså en stigende mulighed for at gå ind og give statsstøtte. Hvis vi får åbnet op for forskellige nationale initiativer, og for at Kommissionen kan gå ind og yderligere regulere markedet, så bliver det meget vanskeligt at blive enige om en større markedsorientering af den fælles landbrugspolitik. Og nedbrydes den, så bliver vilkårene simpelthen for forskellige for Europas landmænd.«I Danmark ser man hellere, at de direkte støtteordninger mindskes, så midlerne kan bruges til noget mere fremadrettet.»Vi vil gerne kanalisere pengene over i nogle af de nye udfordringer, landbruget står overfor, som for eksempel klimaforandringerne. Vi skal have mere vedvarende energi og igangsat natur- og miljøinitiativer og yderligere forskning på området. Pengene er bedre anvendt der end til støtteordninger, der er et levn fra gammel tid,« mener Eva Kjer Hansen.
