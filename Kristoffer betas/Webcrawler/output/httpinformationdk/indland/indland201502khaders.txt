Khaders konservative comeback
Naser Khader blev populær på Muhammed-krisen. Nu får en ny krise ham til at vende tilbage til dansk politik som konservativ folketingskandidat. Denne gang vil Naser Khader koncentrere sig om, hvad han er bedst til
Naser Khaders comeback til dansk politik har samme årsag, som i 1984 fik ham til meldte sig ind Radikale Venstre, og en politisk kommentator til i 2007 at beskrive Naser Khader som »det tætteste, vi i Danmark er på en Kennedy«, nemlig den såkaldte værdipolitik.


 Naser Khader er født den 1. juli. Men ifølge det officielle Danmark var det den 28. august. Da han flyttede fra Syrien til Danmark i 1974 registrerede myndighederne nemlig indvandrere udfra ankomstdatoen, hvis de ikke medbragte en fødselsattest. Det gjorde Naser Khader ikke, og derfor har han fødselsdag to gange om året.
Næsten symbolsk får Naser Khader nu også en ny chance i dansk politik, efter at de fleste – herunder ham selv – skrev den politiske nekrolog oven på folketingsvalget i 2011, der gav 1.690 personlige stemmer i Københavns Omegns Storkreds.
»Når man leger med ilden, så bliver man sommetider brændt. Men det går over,« skriver Naser Khader på Facebook, efter at have takket ja til at stille op for Konservative i Østjyllands Storkreds. Her overtager han det afgående konservative folketingsmedlem, Tom Behnkes, to »sikre« kredse i Aarhus og Skanderborg.
Kennedy
Naser Khaders comeback har samme årsag, som i 1984 fik ham til meldte sig ind Radikale Venstre, og en politisk kommentator til i 2007 at beskrive Naser Khader som »det tætteste, vi i Danmark er på en Kennedy«, nemlig den såkaldte værdipolitik.
Efter at have været med til at gøre de radikale til »radicool« blev Naser Khader selv kult under Muhammedkrisen, hvor 80 procent af danskerne mente, han havde håndteret krisen rigtigt.
Naser Khader legitimerede kritikken af flygtninge og indvandrere, og ikke mindst de muslimske, fordi han netop selv var en af slagsen. Hvis ikke Naser Khader var Danmarks svar på John F. Kennedy var i han i hvert fald landets svar på Hollands Ayaan Hirsi Ali. Han sagde det, som det »tavse flertal« gerne ville have sagt – og så kom han endda fra de radikale!
Som journalisten Tanja Parker Astrup forklarede i forordet til Naser måtte biografien om netop ham rumme »mere person og mindre politik« end en klassisk af slagsen:
»For Naser er ikke en klassisk politiker. Tværtimod. Han er snarere et fænomen, og den figur, han – indtil videre – har været, er i udpræget grad skabt af hans personlige baggrund, adfærd og formåen«.
Det var i 2007. Et år senere var han færdig.
Ny Alliance
Dannelsen af Ny Alliance blev aldrig den personlige og politiske succes, Naser Khader havde troet og håbet. Valgkampen i 2007 afslørede, at hvis der var noget, Naser Khader ikke egnede sig til, var det at være partiformand. Tværtimod. Den altid mediebevidste Naser Khader havde inviteret filminstruktøren Christoffer Guldbrandsen til at følge sig lige fra første dag, men dokumentarfilmen om Ny Alliance, Dagbog fra midten, afslørede, fair eller unfair, hovedpersonen som en glad amatør. »Tåkrummende underholdning,« hed det i en anmeldelse.
Ved folketingsvalget den 13. november 2007 fik Ny Alliance fem mandater. Eller lige præcis ikke nok til at blive tungen på vægtskålen, der kunne bryde VKO-flertallet. Resultatet blev, at vælgerne (og folketingsmedlemmerne) en efter en forlod Ny Alliance, så Naser Khader spøgte med, at partiet kunne komme til at skylde mandater.
Selv gik Naser Khader i 2009, efter at partiet havde skiftet navn til Liberal Alliance og Anders Samuelsen havde iværksat en plan om at fjerne ham som formand.
Efter en periode som løsgænger meldte Naser Khader sig ind hos Konservative for konservativ, havde han i grunden altid været. Naser Khaders politiske renommé blev dog ikke bedre med hans berømte/berygtede burkaforbud, og privat blev han i de år skilt og måtte sygemeldes med stress.
Terrorangreb var afgørende
Siden 2011 har der dog ikke været stilhed om Naser Khader. Han har arbejdet på den amerikanske tænketank Hudson Institute med »ytringsfrihed, kampen for demokrati og demokratiske værdier i multikulturelle samfund«, skrevet flere bøger og fungeret som Mellemøstekspert i medierne – herunder som medvært på »Arabiske stemmer« på P1 (en ansættelse Danmarks Radio nu bringer til ophør).
»Når man er inde i drivhuset, så tror man, at man ikke kan leve uden, men der gik sgu ikke lang tid, før jeg tænkte, at nu må jeg videre. Nu skal jeg noget andet,« fortalte Naser Khader efter stoppet i Folketinget.
Men sidste efterår kontaktede den lokale konservative vælgerforening i Aarhus så Naser Khader i forsøget på at finde en afløser for Tom Behnke.
I første omgang var svaret nej.
Men terrorangrebene i Paris i januar fik ham til at føle, det er en »forpligtelse« igen at stille op til Folketinget.
Interessen for Naser
At Naser Khader stadig er et stort navn, afsløres af, at få folketingskandidater, om nogen, kan få fjersynet til at sende live, fordi de bliver opstillet. Hvilket Naser Khader kan godt hjulpet af omstændighederne.
Terrorangrebene i Paris og selvfølgelig ikke mindst weekendens angreb i København har sat fornyet fokus på integration, radikalisering og terror. Den kommende valgkamp kommer til at stå i terrorens tegn og politiske eksperter er enige om, at Konservative har truffet et godt valg med Naser Khader, der – med partiformanden Søren Papes ord – er en »kapacitet« i dansk politik.
Konservative har længe været klemt, fordi Liberal Alliance overbyder dem, når det drejer sig som at sænke skatterne mest muligt, og Dansk Folkeparti når det drejer sig om at være mest muligt nationalt. Naser Khader vil også koncentrere sig om én ting og kun én: Værdipolitikken.
»Jeg har lært meget af mine fejl, og jeg skal bare holde mig til det, som oprindelig fik mig ind i politik,« forklarede den nye folketingskandidat ved sin præsentation på et pressemøde i Aarhus: »En af de største udfordringer, vi har, ligger i Mellemøsten. Jeg har de seneste to år advaret mod situationen i Syrien, som leder til en terrorrisiko. Initiativer til at begrænse det burde være implementeret for flere år siden. Den indsigt, jeg besidder, kan måske gøre, at jeg kan gøre opmærksom på nogle ting lidt tidligere i forløbet. Så det ikke bliver lige inden, det er for sent«.
På pressemødet blev Naser Khader til sidst spurgt om en kommentar til Venstres forslag om at sortere mellem folk, der kommer fra forskellige lande.
»Altså, hvis det forslag var implementeret i 1974, så var jeg ikke komme til Danmark, og så var Danmark gået glip af Naser Khader,« lød det grinende svar.
»Det ville have været et stort tab for Danmark. Jeg mener ikke, at man skal se på folks hudfarve eller religion men derimod om de kan bidrage positivt til det her samfund. Så er de velkomne«.

