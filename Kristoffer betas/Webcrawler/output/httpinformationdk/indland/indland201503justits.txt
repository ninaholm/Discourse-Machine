Justitsministeriet erkender ulovlig diskrimination af indsatte
Det er i strid med flere konventioner, at indsatte i danske fængsler ikke har mulighed for at søge erstatning for fejlbehandling på lige fod med andre borgere. Det erkender Justitsministeriet i opsigtsvækkende svar


 Danmark forbryder sig mod menneskerettighederne, når indsatte og tidligere indsatte ikke kan søge om erstatning gennem Patienterstatningen. Det skriver Justitsministeriet i et svar til Folketingets Sundhedsudvalg.
Svaret kommer som følge af, at Information i december kunne beskrive, hvordan fængslers sundhedsafsnit ikke er omfattet af loven om patienterstatning. Det betyder, at indsatte, der bliver fejlbehandlet af fængslets sundhedspersonale, ikke kan søge om erstatning gennem Patienterstatningen.
»Ministeriet mener simpelthen, at der er tale om ulovlig diskrimination,« siger seniorforsker ved Institut for Menneskerettigheder Peter Vedel Kessing.
Juraprofessor ved Aarhus Universitet Jørgen Albæk Jensen ser ministeriets udmelding som »et kraftigt vink med en vognstang« til den arbejdsgruppe under Sundhedsministeriet, der netop nu er ved at vurdere, om patienterstatningsloven skal revideres. Begge eksperter vurderer, at Danmark nu er forpligtet til at ændre lovgivningen. De vurderer desuden, at indsatte og tidligere indsatte, der har fået afslag på patienterstatning, vil kunne lægge sag an mod Sundhedsministeriet.
Ikke rimeligt begrundet
Årsagen til forskelsbehandlingen findes i en betænkning til loven om patienterstatning fra 1997. Her fremgår det, at det vil være for dyrt og bureaukratisk at lade fængslernes sundhedsafsnit være omfattet af loven.
Men det er altså ikke en »objektiv og rimeligt begrundet« forskelsbehandling, som der står i svaret fra Justitsministeriet. Dermed er loven i strid med artiklerne om diskrimination i både FN’s konvention om politiske og borgerlige rettigheder og Den Europæiske Menneskerettighedskonvention. Menneskerettighedskonventionen er skrevet ind i dansk lovgivning, og Danmark er således forpligtet til at overholde reglerne.
Det er SF’s retsordfører, Karina Lorentzen Dehnhardt, der på baggrund af Informations artikler har stillet det spørgsmål, som Justitsministeriet nu besvarer. Hun er glad for, at man erkender, at indsatte også har ret til at søge om patienterstatning.
»Men det er lidt pinligt, at vi først har opdaget den her forskelsbehandling nu. Systemet har kørt i så mange år, og måske netop af den årsag er der ingen, der har stillet spørgsmål ved det,« siger hun.
Det har ikke været muligt at få en kommentar fra sundhedsminister Nick Hækkerup (S).

