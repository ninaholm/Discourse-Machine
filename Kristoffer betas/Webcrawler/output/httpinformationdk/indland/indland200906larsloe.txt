Lars Løkkes nye åbenhed er mest for bogholdere
Statsministerens retningslinjer for ministrenes åbenhed skjuler den politiske substans og fokuserer i stedet på hotel- og restaurationsudgifter
Venstres statsminister Lars Løkke Rasmussen havde bred opbakning til kalenderloven. Alle fra Pia Kjærsgaard til Villy Søvndal var med til at vedtage den kontroversielle lov.


 Et flag i en gave fra den amerikanske præsident, en billedramme med tegninger fra en skoleklasse eller en hotelregning på 10.300 kroner ...
Det er eksempler på, hvad regeringens ministre fremover af egen drift skal oplyse til offentligheden, viser de retningslinjer for den ny 'åbenhedsordning', som Lars Løkke Rasmussen (V) netop har fået lagt på Statsministeriets hjemmeside. 
Til gengæld har offentligheden ikke længere nær samme mulighed for at kontrollere det politiske arbejde, som ministeren udøver i kraft af sin stilling. Som 'modydelse' for helt at undtage ministerkalendre fra aktindsigt fastslår vejledningen, at hvert ministerium måned for måned skal oplyse ministerens udgifter til repræsentation fordelt på gaver og møder, udgifter til tjenesterejser, herunder måltider og repræsentation, modtagne gaver (dog uden angivelse af værdi) samt hvilke arrangementer, ministeren har deltaget i af officiel karakter. Offentligheden vil således kunne se et samlet beløb for hver enkelt minister, da "de underliggende udgiftsposter ikke skal udspecificeres yderligere end opdelingen i gaver og møder". Gaver til ægtefæller skal dog ikke oplyses.
Heller ikke ministrenes deltagelse i regeringsmøder er omfattet af den nye åbenhedsordning, ligesom "både sikkerhedshensyn, politiske hensyn og andre hensyn" kan medføre, at "der vil kunne være forskel på karakteren og omfanget af oplysningerne på de enkelte ministerområder", som der står i vejledningen. 
Vejledningen siger intet nærmere om, hvordan disse undtagelsesmuligheder skal administreres. 
Travle dage for K. Jensen
Før Folketinget den 29. maj hastevedtog den såkaldte kalenderlov, der med et snuptag undtager ministerkalendrene fra aktindsigt, havde offentligheden bedre muligheder for at følge med også i ministrenes politiske virke. 
Eksempelvis fremgår det af skatteminister Kristian Jensens (V) kalender for januar 2008, som Information har fået aktindsigt i, nøjagtigt hvilke forhandlinger om hvilke emner ministeren i denne måned førte med navngivne folketingsmedlemmer og ordførere, ligesom det er angivet, hvis ministeren deltog i et regeringsseminar eller i regeringens K- eller Ø-udvalg.
Ifølge pressejurist Oluf Jørgensen fra Danmarks Journalisthøjskole er vejledningen alt i alt udtryk for "en svækkelse af offentlighedens mulighed for at få indsigt i ministrenes politiske aktiviteter," som han siger til Information.
"Man får ikke noget indblik i, hvordan ministeren forvalter sin mandat som minister. Men det kan da sagtens være særdeles relevant at følge med i, om f.eks. erhvervsministeren holder møder med Dansk Industri eller LO, eller om videnskabsministeren holder møder med dele af it-branchen, men ikke med andre dele. Alt det, der er substansen i en ministers virke, det er ikke med," vurderer Oluf Jørgensen.
Vent 20 år og læs så
Ministrenes deltagelser i arrangementer som f.eks. golf-rejser, biografpremierer, jagtture eller invitationer til fodboldkampe mv. er som udgangspunkt omfattet af åbenhedsordningen og skal derfor nævnes, fastslår vejledningen, hvorimod "en middag med naboen eller en teatertur for egen regning" ikke vil være det. I tvivlstilfælde, skriver vejledningen, "bør det pågældende arrangement anses for omfattet" af åbenhedsordningen. 
Ifølge vejledningen skal oplysningerne om ministrenes gaver og repræsentation mv. opbevares på ministeriets hjemmeside, indtil ministeren går af. Derefter fjernes de, og så må offentligheden ellers udvise tålmodighed i ca. 20 år, indtil kalendrene afleveres til Rigsarkivet, hvor forskere og andre derefter vil få adgang til oplysningerne, dog kan der for personoplysninger gælde en frist på hele 75 år.
Netop hensynet til fremtidens historieskrivere var en af Lars Løkke Rasmussens centrale begrundelser for at undtage ministerkalendrene fra aktindsigt. Det ville nemlig "bevare kalenderen som et planlægningsredskab og samtidig sikre det historiske kildemateriale, som vil være tilgængeligt efter de gældende arkivregler", som det siges i den politiske aftale mellem regeringen og S, R, SF og DF fra slutningen af april.


