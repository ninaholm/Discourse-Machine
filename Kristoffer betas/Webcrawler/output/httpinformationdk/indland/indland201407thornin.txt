Thornings politiske to-do-liste er klar
På trods af at valgrygterne allerede florerer på Christiansborg, er Helle Thorning-Schmidts to-do-liste for det kommende politiske efterår lang, hvis hun fortsætter som statsmister efter aftenens EU-topmøde


 Selv om scenen var en anden – Thorning var i bogstaveligste forstand på hjemmebane ved statsministerresidensen og påklædningen langt mere afslappet – var parallerne mellem det årlige Skt. Hans-arrangement på Marienborg og statsministerens politiske virkelighed tydelige. For Helle Thorning-Schmidt (S) havde i år ændret lidt på traditionerne:
»Det er noget nyt, at vi også har en trold med i år. Sagen er den, at jeg har haft det lidt skidt med altid at sende en heks af sted. Hvorfor skal det være en kvinde? Derfor har vi i år både en trold og en heks. Så er der balance i regnskabet‚« sagde statsministeren i sin båltale.
Gennem det seneste halve års tid har statsministeren og hendes partifæller adskillige gange måttet forholde sig til de vedholdende rygter om, at hun kan være den kandidat, der – med ordene fra båltalen – kan skabe ’balance i regnskabet’ i Bruxelles, når EU-topposterne skal fordeles mellem nord, syd, øst, vest, socialdemokrater og konservative.
Efter aftenens arbejdsmiddag mellem de europæiske regeringsledere er vi – muligvis – kommet nærmere en afklaring af Thorning-Schmidts politiske fremtid, men uagtet hvad der sker, har Helle Thorning-Schmidt skrevet sin indenrigspolitiske to-do-seddel.
Før de politiske planer skal rulles ud, skal statsministeren – hvad enten det måtte være Helle Thorning-Schmidt eller Mette Frederiksen – udnævne en ny dansk EU-kommissær.
Er Vestager interesseret?
Længe har tidligere justitsminister Morten Bødskov forsøgt at køre sig i stilling. Efter han trådte tilbage som justitsminister, har han været Socialdemokraternes EU-ordfører, og selv om det er et nyt politikområde for ham, er det på Christiansborg blevet bemærket, at Bødskov har været på mange studieture til Bruxelles for at blive introduceret til EU-systemet.
Men Bødskovs stjerne er tilsyneladende dalet på det seneste, da det næppe er sandsynligt, at Europa-Parlamentet vil godkende ham som kommissær. Dels fordi han trådte tilbage som minister på grund af det, der senere er blevet karakteriseret som en ’nødløgn’, dels fordi han under det danske EU-formandskab oplevede, at parlamentet afbrød forhandlingerne med ham, fordi medlemmerne ikke mente, at han inddrog parlamentet.
Den nyvalgte kommissionsformand, Jean-Claude Juncker, har efterlyst flere kvindelige kommissærer, og det har bragt tidligere fødevareminister Mette Gjerskov og undervisningsminister Christine Antorini i spil på rygtebørsen. Det taler dog imod begge kandidater, at de næppe i kraft af deres CV kan skaffe Danmark en indflydelsesrig kommissærpost. Derudover er det tvivlsomt, om Thorning-Schmidt vil belønne Mette Gjerskov med en kommissærpost, når hun fyrede hende som fødevareminister, mens det også er tvivlsomt, om Thorning-Schmidt vil sætte en ny minister ind i Undervisningsministeriet på samme tid, som regeringens stort anlagte reform af folkeskolen begynder efter sommerferien.
Mens de tre socialdemokraters navne længe har været nævnt på vandrørene på Christiansborg, er et nyt navn begyndt at florere i regeringspartierne: Kunne den radikale partileder, Margrethe Vestager, være interesseret? Oftest vil regeringens største parti sætte sig på kommissærposten, men angiveligt har regeringstoppen tøvet med at sætte parti på kommissærposten, og det indikerer ifølge fremtrædende medlemmer af regeringspartierne, at Radikale Venstre er eller har været interesseret i kommissærposten. Vestagers begejstring for ministermøderne i Bruxelles og høje fremmødeprocent er blevet bemærket, og samtidig kunne udsigten til endnu en periode som leder af et parti i opposition til en borgerlig regering, der er afhængig af Dansk Folkeparti, måske højne lysten til at forlade dansk politik på toppen for Margrethe Vestager. I de ellers så magtfulde socialdemokratiske kaffeklubber er der tilsyneladende heller ingen, som vil være sure eller føle sig overset, hvis ikke den kommende kommissær bliver en socialdemokrat.
Uddannelse, uddannelse
Når personspørgsmålene om både Thorning-Schmidts fremtid og den danske EU-kommissær er afklarede, går statsministeren videre på to-do-listen. Her står: Uddannelse, udddannelse og uddannelse.
Regeringen har gjort det til sin erklærede mission at »uddanne den bedste generation nogensinde«. Det har allerede betydet reformer af folkeskolen og erhvervsskolerne. Uddannelsesminister Sofie Carsten Nielsen (R) har bebudet en reform af universiteterne og de videregående uddannelser. Der skal blandt andet saneres i antallet af uddannelser, de unge kan vælge imellem, og regeringen ønsker et større fokus på arbejdsmarkedet og potentielle jobmuligheder for de studerende efter uddannelsen fra uddannelsesinstitutionernes side.
Samtidig har Helle Thorning-Schmidt også bedt Christine Antorini og Undervisningsministeriet om at gøre klar til en reform af gymnasierne. Partierne bag folkeskolereformen besluttede blandt andet i det forlig, at ministeriet skulle afdække, om karakterkrav til ungdomsuddannelserne kan betyde, at folkeskolens afgangsprøver kan få en større betydning.
Men før regeringen overhovedet når så langt, skal regeringens forslag til en finanslov fremlægges. Regeringen ventes at offentliggøre sit udspil i slutningen af august, og det store spørgsmål bliver, om regeringen er indstillet på at gøre noget for de dagpengemodtagere, som efter dagpengereformen står til at falde ud af dagpengesystemet. Det har både SF og Enhedslisten gjort til kardinalpunkter for at lægge stemmer til en finanslov.
Sker det ikke, er sandsynligheden for et efterårsvalg steget betragteligt – uanset om statsministeren hedder Helle Thorning-Schmidt eller Mette Frederiksen.

