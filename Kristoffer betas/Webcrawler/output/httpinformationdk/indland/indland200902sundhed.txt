Sundhedsforsikringer skubber svage patienter bagerst i køen
Med en sundhedsforsikring i hånden kan man komme til speciallæge med det samme. Imens skal folk uden forsikring ofte vente i månedsvis. Det skaber øget ulighed i sundhedsvæsenet, lyder advarslen
Steen Bonde måtte vente mere end et år på at komme til neurolog, da han skulle have justeret doseringen af sin medicin. Havde han haft en privat sundhedsforsikring, var han kommet i behandling inden for 10 dage.


 Skal man til neurolog, ortopædkirurg, hudlæge eller anden speciallæge, er det en rigtig god idé at have en privat sundhedsforsikring. Så er man nemlig sikret behandling inden for 10 dage. 
Uden sådan en forsikring kan man risikere at skulle vente i månedsvis. Ifølge en rundringning, som Information har lavet til et bredt udsnit af speciallæger, skal man hos tre ud af fire neurologer vente i længere end en måned på at komme til behandling. Skal man til ortopædkirurg, er det lidt hurtigere: Her skal man i godt halvdelen af tilfældene vente i mere end en måned. Og ifølge en opgørelse fra hudlægeforeningen Danderm er der i gennemsnit seks ugers ventetid på behandling hos en hudlæge.
Den markante forskel i adgangen til speciallæger er et stort problem, lyder det fra Jes Søgaard, direktør for Dansk Sundhedsinstitut:
"Speciallægerne har en meget vigtigt funktion, hvor de afgør folks adgang til hele sundhedsvæsnet. Så det er meget alvorligt, hvis man skal vente for lang tid på behandling," siger han.
Også fra flere læger lyder der hård kritik.
"Forsikringerne er en bombe under det fornemste adelsmærke i vores sundhedsvæsen: Lige adgang for alle," siger praktiserende læge Arne Hantho.
Ifølge den tidligere formand for Etisk Råd, Ole J. Hartling, er de lange vente-tider en trussel mod sundhedslovens formål om "let og lige adgang til sundhedsvæsnet".
"De private sygeforsikringer er en trussel mod lægeløftets budskab om, at vi skal behandle alle, uden hensyn til om de er rige eller fattige," siger Ole J. Hartling.
Ny serie: Ulighed i sundhedsvæsnet
Sundhedsloven lover let og lige adgang, gennemsigtighed og kort ventetid i det danske sundhedsvæsen.
Men lovens flotte hensigter bliver ikke ført ud i livet: De rige og højtuddannede har meget lettere adgang til behandling. Og uligheden i det danske sundhedsvæsen er stigende. Det sætter Information spot på i denne artikelserie.
Har du selv oplevet uligheden i sundhedsvæsnet, så skriv til
ulige@information.dk

