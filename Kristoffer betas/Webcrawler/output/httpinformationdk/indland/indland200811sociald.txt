Socialdemokraterne vil genforhandle energiaftale
Foghs vilje til at tænke grønt får oppositionen til at stille en række nye krav. S vil genforhandle en samlet energiaftale. Det afviser klimaministeren dog


 Partiformand og statsminister Anders Fogh Rasmussens grønne udmeldinger på Venstres landsmøde i weekenden får nu en samlet opposition til at vejre morgenluft for miljøet. Socialdemokraterne foreslår ligefrem en genforhandling af den brede energiaftale fra februar.
"Vi har været nødt til at trække regeringen skridt for skridt, det er ikke nødvendigt længere. Så nu kan vi gå langt videre," siger Socialdemokraternes energiordfører, Mette Gjerskov. 
Flere vindmøller
Med statsministerens grønne løfter øjner hun muligheder for at sætte barren endnu højere.
Hun efterlyser flere vind-møller på land og påpeger, at man i forliget blot har afsat 25 millioner kr. årligt til udvikling af sol- og bølgeenergi:
"Enhver ved, at det forslår som en skrædder i helvede på så stort et område. Med statsministerens løfter er der en mulighed for at få drøftet indsatsen igen - hvis vi altså skal tro på ham," siger Mette Gjerskov. 
Hun efterlyser desuden bedre vejledning af borgere, der ønsker at spare på energien.
"Det kan være ved tilskud, kampagner, finindstilling af fjernvarmeanlæg eller energikonsulenter til hjemmebesøg. Der er oceaner af muligheder," siger Mette Gjerskov.
Ingen grund til at vente
Energiforliget rækker frem mod 2011, men ifølge Mette Gjerskov er der ingen grund til at vente så længe med nye ambitioner:
"Der er en række ting, som vi hurtigt kan tage fat på, og som vil være oplagt i forbindelse med behandlingerne af loven om vedvarende energi," siger S-ordføreren, der som alternativ til en genåbning af aftalen foreslår at lave en 'Energiaftale II'.
Både Socialdemokraterne Enhedslisten og SF efterlyser, at regeringen ophæver anlægsloftet for de kommuner, der vil lave en energi-rigtig renovering af deres bygninger.
"Der er energimæssigt rigtig meget at hente i byggesektoren - men der er flere kommuner, der har fået nej til at lave en energirigtig renovering. Så punkt ét må være, at regeringen allerede nu dispenserer fra anlægsloftet," siger SFs energiordfører, Anne Grete Holmsgaard.
Hun foreslår også, at lav-energikravene til nybyggeri strammes op allerede fra 2010. 
"Men den helt store test for regeringen er, at den kommer op med nogle konkrete virkemidler til, hvordan vi får energiforbruget ned," siger Holmsgaard med henvisning til energiaftalens mål om, at energiforbruget skal reduceres med to procent over fire år. 
"Men i dag er forbruget stigende - og vi har ikke set nogle konkrete udspil fra regeringen," siger Holmsgaard.
Rent svindelnummer
Anders Fogh Rasmussen foreslog i weekenden, at danske virksomheder skal finansiere en skattelettelse på arbejde via nye CO2-kvoter. 
Men det er et "rent svindelnummer", mener SF-ordføreren - med henvisning til, at kvoterne indføres over hele EU i 2013:
"Nu bruger statsministeren pengene på skattelettelser på forhånd, og det er lige skrapt nok. Vores synspunkt er, at de skal genanvendes til klimaformål i stedet," siger Anne Grete Holmsgaard. 
Alle oppositionspartierne ser en helt aktuel mulighed for at gøre endnu mere for miljøet i forbindelse med den nye lov om vedvarende energi (VE-loven), som Folketinget førstebehandlede i fredags. 
Blandt andet håber både de radikale og SF på at blive af med en meget omdiskuteret erstatningsordning for husejere tæt på nyopførte vindmøller.
"Hvis Fogh virkelig mener det her, burde han sætte sig ned med Dansk Folkeparti og rette op på den her ordning," siger Margrethe Vestager (R).
Hvor både S og SF efterlyser en samlet strategi for el-biler, går de radikale skridtet videre.
"Jeg synes, at staten og regeringen virkelig skulle vise vejen frem og lade alle ministerbiler være eldrevne," siger Vestager, der også opfordrer regeringen til at sige ja til road pricing.
Klimaminister Connie Hedegaard (K) afviser blankt at genåbne energiaftalen eller VE-loven.
"Når nu alle ordførere til førstebehandlingen i fredags roste loven for de ambitiøse mål, den sætter, så er det lidt ærgerligt, hvis vi straks ender i noget sædvanligt indenrigspolitisk pjat," siger hun.
V: Frustreret opposition
Til gengæld vil ministeren til december invitere eksperter og NGO'er for at høre deres indspark. 
"I foråret vil vi så kigge på, om der er elementer, der mangler i den overordnede danske klimastrategi," siger Hedegaard. 
Venstres energiordfører, Lars Christian Lilleholt, mener, at oppositionens meldinger skyldes frustration:
"Det er ikke længere venstrefløjen, der har patent på denne dagsorden. Fogh har iklædt sig den grønne førertrøje - og det er klart, at det må gå dem på," siger han.

