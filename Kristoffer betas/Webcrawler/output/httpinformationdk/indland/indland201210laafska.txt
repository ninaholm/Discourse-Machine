LA vil afskaffe bachelorers retskrav
Beståede bachelorer skal ikke automatisk have krav på at fortsætte på kandidat-uddannelsen, foreslår Liberal Alliance i nyt arbejdsprogram. Partiet vil hellere have så gode kandidater som muligt frem for så mange kandidater som muligt
Tusindvis af unge har netop påbegyndt deres studier på landets universiteter – her i Aalborg. Liberal Alliance mener, at alt for mange beståede bachelorer automatisk fortsætter på kandidatuddannelsen – bare fordi de kan . Derfor vil partiet gerne gøre det muligt for universiteterne at stille optagelseskrav til de mulige kandidatstuderende.


 Liberal Alliance vil fratage de studerende retten til at blive optaget på kandidatuddannelsen, når de har gennemført den tilsvarende bacheloruddannelse. Det fremgår af partiets nye arbejdsprogram, der inden for uddannelsespolitik vil have flyttet fokus fra kvantitet til kvalitet.
I stedet skal universiteterne frit kunne stille optagelseskrav til eksempelvis karaktergennemsnit og kvalifikationer, foreslår uddannelsesordfører Mette Bock fra Liberal Alliance (LA).
»Det er et vigtigt signal til de studerende om, at de skal yde en indsats. Det kræver engagement og flid at gennemføre en kandidatuddannelse, og det koster samfundet rigtig mange penge,« siger Mette Bock.
Når en bachelor i dag har bestået tre års grunduddannelse i eksempelvis geografi, har han automatisk ret til at blive optaget på den toårige overbygning i geografi, kandidatuddannelsen. Men sådan skal det ikke nødvendigvis være fremover, hvis den studerende ikke er dygtig eller motiveret nok, mener Mette Bock.
»Hvis man lige akkurat har slæbt sig igennem en bacheloruddannelse, så skal universiteterne have fri-hed til at sige, ’nu rykker vi lige et niveau op på kandidaten, og hvis du skal kunne gennemføre, så kræver det nogle bestemte ting,« siger hun.
Ideen er, at det skal føre til bedre kandidater, og forslaget skal ses i sammenhæng med Liberal Alliances ønske om at reformere taxametersystemet, så universiteterne ikke bliver målt på antal færdiguddannede, men også bliver belønnet for et højt fagligt niveau.
Men forslaget vækker stærk modstand hos Danske Studerendes Fællesråd, der kalder tankerne både usympatiske og ufornuftige.
»Jeg forstår ikke, hvorfor nogle skulle blive bedre af, at man sorterer andre fra,« siger formand Torben Holm.
Truet på to fronter
På Roskilde Universitet kan prorektor Hanne Leth Andersen godt se fornuften i at behandle bachelor og kandidat som to separate uddannelser, så de studerende reelt skal søge optagelse to gange. Det er dog ikke LA’s opfindelse, men en naturlig konsekvens af den fælles europæiske standardisering af uddannelsessystemet i Bologna-processen, siger Hanne Leth Andersen, der er prorektor med ansvar for uddannelse og dertil uddannelsesforsker: »På et tidspunkt bliver universiteterne nødt til at gøre op med retskravet. Det ligger i Bologna-processen. Så kan vi se, om vi kan vende det til noget godt, men det er meget svært ikke at få den udvikling,« vurderer Hanne Leth Andersen.
Samtidig mener hun, at de studerendes retskrav er truet fra en anden front. Uddannelsesministeriet arbejder i øjeblikket på en ny, samlet lov for de videregående udannelser, der efter planen bliver præsenteret i løbet af efteråret. Detaljerne i loven er endnu ikke afgjort, men retskravet kan karambolere med uddannelsesministerens klare ønske om større fleksibilitet, og at studerende mere frit kan skifte mellem universiteterne og fra professionshøjskolerne.
»Vi kan ikke skabe muligheder for at skifte en hel masse, hvis vi har lovet de fleste af pladserne væk til dem, vi har i forvejen,« siger Hanne Leth Andersen.
’Få et arbejde’
Forslaget fra Liberal Alliance handler dog mere om, at det måske ikke er alle, der skal have en kandidatuddannelse, siger Mette Bock.
»I Danmark er der ikke stor tradition for at afslutte uddannelses efter bacheloren, men det er der i andre lande. Det kan være, det for nogle ville være bedre at gå ud og få job end at bruge de yderligere år på en kandidatuddannelse,« siger hun.
– Med den aktuelle akademikerledighed er det måske ikke så attraktivt at stoppe sin uddannelse efter bacheloren?
»Nej, men hvis ikke det er det, og den bachelorstuderende ved, at der bliver stillet nogle præcise krav for at kunne gå videre på kandidaten, så er det nok også ret motiverende for den indsats, man yder på sin bachelor,« siger Mette Bock.
Der er ikke nogen plads på arbejdsmarkedet til bachelorer, siger professor og uddannelsesforsker Palle Rasmussen fra Aalborg Universitet. Det har ellers været ideen, lige siden bachelorgraden blev indført for 20 år siden, men arbejdsgiverne har aldrig været med på den. Det bliver man også nødt til at tage med i diskussionen om kvalitet, siger han.
»Kvalitet handler også om, hvad en uddannelse skal bruges til. Og hvis man vil indskrænke optagelsen til kandidatuddannelser, så må man have en klar formening om, hvad folk så skal tage en bacheloruddannelse for,« siger Palle Rasmussen.
Det samme påpeger Hanne Leth Andersen. Så længe der ikke er et arbejdsmarked for bachelorer, er det bedste måske at bevare retskravet. Omvendt kunne der være kvalitetsfordele ved at afskaffe det, siger hun.
»Vi har et motivationsproblem i uddannelsessystemet i øjeblikket. Mange er bare kommet på universitetet, fordi ’det gør man jo’, og så er det svært at tænde dem,« siger hun.
»Der kan være gode grunde til at skabe motivationsveje i systemet, så det hele ikke går automatisk,« siger Hanne Leth Andersen.

