Der er et opdelt land
Antallet af velhaverkvarterer i Danmark er eksploderet siden 1980’erne. Overklassen i byerne lever afskåret fra resten af befolkningen, og det går ud over fællesskab og solidaritet. Den danske samfundsmodel er under pres, mener forfatterne til en ny bog
Overklassen og den højere middelklasse i Danmark klumper sig i stigende grad sammen i velhaverghettoer i København og Aarhus.


 »Vi har fået en afsondret storbyelite i Danmark, der lukker sig om sig selv.«
Sådan lyder beskeden fra journalist og debattør Lars Olsen, der er medforfatter til bogen Klassekamp fra oven, som udkommer fredag.Bogen peger på, at overklassen og den højere middelklasse i Danmark i stigende grad klumper sig sammen i velhaverghettoer i København og Aarhus. I 1985 var der kun seks sogne i Danmark, hvor der boede mere end 40 pct. fra overklassen og den højere middelklasse. I dag findes der 45 af disse velhaverområder.
»I de seneste årtier er ejerboligerne i hovedstadsområdet og Aarhus blevet så dyre, at den brede middelklasse – skolelærere og håndværkere – ikke kan være med. Det er kun akademikererpar, som tjener godt, der har råd til at rykke ind,« siger Lars Olsen.
Velhaverkvarterene findes især i Gentofte, Hørsholm og Rudersdal; på Frederiksberg, Østerbro og Indre By i København og i forstæder som Søborg og Birkerød. Men også Risskov og Skåde i Aarhus, Hasseris i Aalborg og Hunderup i Odense har siden 1980’erne udviklet sig til rigmandsghettoer.
»Det er en følge af, at vi har ladet markedsmekanismerne køre for ukontrolleret. Det har gjort, at vi ikke har almene lejeboliger til rimelige priser,« siger direktør i AE-rådet Lars Andersen, som er en af de andre medforfattere til bogen. Også Sune Sabiers fra AE-rådet, Niels Ploug fra Danmarks Statistik og professor Jørgen Goul Andersen fra Aalborg Universitet har været med til at skrive bogen.
Udviklingen betyder, at den nye storbyelite sjældent møder arbejder- og underklassen, fortæller Lars Olsen.
»Elitens kendskab til andre miljøer bliver svagere. Forældremøder, børnefødselsdage og vejfester, der tidligere har været hverdagsfællesskaber, hvor man mødte folk fra forskellige miljøer, er blevet mødesteder for de bedre stillede,« siger han.
Den usynlige underklasse
Eliten »lukker sig om sig selv«, mener Lars Olsen. De højtlønnede og højuddannede i byerne gifter sig ofte med folk, som ligner dem selv, og deres børn går i de samme (privat)skoler. Samtidig klumper samfundets nederste grupper sig sammen i Udkantsdanmark og i sociale boligkvarterer i landets større byer. Det gør Danmark til et mere opdelt land.
»Hvornår har de der topøkonomer, som bor i Kartoffelrækkerne eller i Risskov, sidst mødt dem, der er røget ud af dagpengesystemet?« spørger Lars Olsen.
Olsen peger på, at det i høj grad er storbyeliten, der sætter dagsordnen og træffer beslutninger i samfundet. Men hvis eliten lever afskåret fra de øvrige grupper, vil de være tilbøjelige til at træffe beslutninger, som øger skellene i samfundet.
Lars Olsen nævner tilbagetrækningsreformen som et eksempel på en politisk beslutning, der overser, at de dårligst stillede ikke har samme muligheder som den ressourcestærke elite.
»Ideen om at vi skal arbejde, til vi bliver 70 år, er udtænkt af folk, der selv har en akademisk uddannelse, spændende job og realiserer sig selv igennem arbejdet. Den tager ikke højde for, at det bliver rigtig svært for mange SOSU-assistenter og håndværkere at blive ved, til de er 70 år,« siger han.
Den manglende sociale blanding har også konsekvenser for den generelle fællesskabsfølelse i samfundet, mener lektor ved Institut for Sociologi og Socialt Arbejde på Aalborg Universitet Søren Juul.
»Solidaritet og sammenhængskraft har det skidt, når samfundet bliver mere opdelt og polariseret,« siger han. »Når de bedre stillede slutter sig sammen i sociale livsstilsenklaver, bliver det svært for dem at forstå, at der er mennesker, der har nogle helt andre muligheder og forudsætninger, end de selv har,« siger Søren Juul.
Da Ugebrevet A4 i sommer gennemgik medlemmerne af folketingets privatadresser fandt de, at halvdelen af dem boede sammen med de rigeste 20 procent af befolkningen. Hvis Danmarks fortsat skal have blandede boligområder, er der brug for øget statslig regulering, mener Lars Andersen fra AE-rådet.
»Man skal ikke bare kunne plastre byggegrunde til med dyre ejerlejligheder. Vi skal ændre planloven, så kommunerne kan kræve, at nybyggerier skal have en vis andel af billige lejeboliger,« mener han. »Hvis vi bare lader stå til, så ender det med, at vi kun har fodboldlandsholdet, flaget og vejret til fælles,« siger Lars Andersen.
Minister for by, bolig og landdistrikter, Carsten Hansen (S), så gerne en ændring af planloven, så kommunerne kunne tvinge bygherrer til at bygge flere almene boliger – en ændring flere borgmestre i de store byer længe har efterspurgt.
Indtil nu har De Radikale dog ment noget andet.
»Det er ingen hemmelighed, at Socialdemokraterne mener, at vi bør ændre i planloven. Men vi skal have respekt for, at vi er i en regering, hvor vi skal finde en fælles holdning. I øjeblikket forhandles planloven som en del af finanslovspakken, og så må vi se, hvad der kommer ud af det,« siger Carsten Hansen.
Siden 2000 har kun 11 procent af de nyopførte boliger i Københavns Kommune været almene.
En samfundsmodel under pres
Igennem otte kapitler og en række nye analyser tegner Klassekamp fra oven et bekymrende billede af det danske samfund. Velfærdssamfundets grundpiller – lighed, tryghed og social mobilitet – er under pres, mener forfatterne, der især peger på fire bekymrende udviklinger:
Indkomst- og formueforskellene stiger, fordi over- og middelklassen stikker af fra resten af befolkningen; danskerne bor og går i skole mere socialt opsplittet; der er en voksende utryghed blandt de dårligst stillede; og den social arv bliver tungere.
»De fire faktorer er desværre velkendte. Man har kunnet se dem vokse frem i de angelsaksiske lande siden 1980’erne, hvor uligheden begyndte at stige allerede under Reagan og Thatcher. Det har skabt skarpe skel i de samfund, og vi er hastigt på vej i den sammen retning, selv om Danmark har et mere lige udgangspunkt,« siger Lars Olsen.
Klassekamp fra oven indskriver sig i en global kapitalismekritik, der har rejst sig i kølvandet på finanskrisen. Forfatterne indleder således med en reference til den franske økonom Thomas Piketty, som i bogen Capital in the Twenty-First Century viser, at velstanden i de vestlige samfund i stigende grad koncentrerer sig hos en lille, velnæret elite.
Uligheden stiger, og vi er ifølge Piketty muligvis på vej mod en virkelighed, der ligner 1800-tallets stændersamfund.
Selv om Pikettys analyser kun i nogen grad passer på Danmark – hvor lønmodtagerne igennem pensionskasserne har aktier i private virksomheder – ser forfatterne til Klassekamp fra oven en udvikling i Danmark, der ligner den Piketty er bekymret for: Rigdommene koncentreres i stigende grad i toppen af samfundet. Den accelererende ulighed på boligmarkedet er et eksempel på netop det.

