Ubrugelig studenter-eksamen
Nikolaj From Petersen vil gerne læse en biologisk uddannelse på universitetet, men kan ikke komme ind, fordi han har valgt biologi på højt niveau i gymnasiet. Forvirret? Det skyldes gymnasie-reformen og de nye adgangskrav til universiteterne


Nikolaj From Petersen går i 3. g på Frederiksborg Gymnasium og er ved at læse til studentereksamen. Det eksamenspapir, han inden længe får overrakt af rektor, kan han dog ikke bruge til særlig meget. Han vil gerne læse faget Naturressourcer på Det Biovidenskabelige Fakultet på Københavns Universitet, men han kan ikke komme ind. Han har nemlig valgt en studieretning, hvor han har biologi på højeste niveau. Og det viser sig paradoksalt nok at være årsagen til, at han ikke kan komme ind og læse et biologisk fag på universitetet:"Det er en bagdel for mig, at jeg har biologi på højt niveau. Det er ærgerligt og kikset, at jeg ikke kan bruge det til noget. Umiddelbart skulle man jo tro, at jeg var ekstra kvalificeret, fordi jeg har biologi på højt niveau, men det er åbenbart ikke tilfældet."På grund af sit valg af studieretning har han nemlig ikke matematik, kemi og fysik på de rigtige niveauer:"Jeg skal supplere et niveau op i både matematik, fysik og kemi," siger Nikolaj From Petersen og kan ikke undgå at have en vis træthed i stemmen. Derfor bliver han nu nødt til at tage et sabbatår: "Jeg klarer matematikken i sommerferien og så må jeg tage de to andre fag i løbet af det næste år," siger Nikolaj From Petersen, som dog fortæller, at han under alle omstændigheder havde tænkt sig at vente et år med at begynde på universitetet:"Men jeg havde ikke lige regnet med, at jeg skulle bruge det på at læse. Jeg ville gerne have været ud at rejse," siger han. Nu overvejer han så, om han vil tage endnu et sabbatår eller om han vil starte på universitetet i 2009.Vidste det ikkeNikolaj From Petersen havde ingen idé om, hvilke konsekvenser hans valg af studieretning havde:"Da jeg i 10. klasse udfyldte ansøgningsskemaet til gymnasiet - valgte jeg bare det, der lød spændende. Det var kun efter interesse - jeg havde slet ikke tænkt over, hvad man skulle bruge senere. Det var først for et års tid siden, jeg fandt ud, at jeg ikke kan komme ind på det studie, jeg gerne vil ind på."Derfor savnede han også bedre information, da han valgte fag:"Jeg havde da måske ændret mit valg, hvis jeg havde vidst, at jeg ikke kunne bruge den her linje til noget, selvom jeg har interesse inden for det område," siger han. Da han valgte studieretning var de nye adgangskrav imidlertid ikke offentliggjort endnu, og derfor kunne hans studievejleder ikke have gjort mere for at informere ham.I dag er Nikolaj From Petersen træt af, at han skal ud og supplere i stedet for at holde sabbatår, men han fortryder dog ikke, at han har valgt studieretningen med biologi på højt niveau:"Det er gennem biologi på højt niveau, at jeg har fundet ud af, hvad jeg gerne vil læse, så jeg fortryder ikke, at jeg har valgt det. Hvis jeg havde valgt en linje med højt niveau i matematik, fysik og kemi, så havde jeg nok ikke fået interessen for biologi."'
