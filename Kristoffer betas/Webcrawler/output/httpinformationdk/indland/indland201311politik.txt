Politikere kræver mere åbenhed fra ’åbenheds-ministeren’
Udviklingsminister Christian Friis Bach har slået sig op på, at ville skabe større åbenhed om brugen af dansk bistand. Men det er langtfra lykkedes i den aktuelle sag om GGGI, mener Dansk Folkeparti, Liberal Alliance og Enhedslisten
 
	Udviklingsminister Christian Friis Bach (R) var til åbent samråd om klimaorganisationen GGGI den 23. oktober. Foto: Thomas Lekfeldt


 
	Håndteringen af sagen om klimaorganisationen GGGI får nu politikere på tværs af det politiske spektrum til at kræve større åbenhed fra udviklingsminister Christian Bach Friis (R). Det sker som reaktion på, at Information i dag fremlægger nye oplysninger i sagen om den kritiske revisionrapport om GGGI, som udviklingsministeren ikke fandt anledning til at orientere Folketinget og Rigsrevisionen om.

	»GGGI har været et vendepunkt for mig. Vi hører ikke noget om, hvad der sker, og det betyder, at vi tager stilling med bind for øjene,« siger Liberal Alliances (LA) udviklingsordfører, Mette Bock.

	I den konkrete sag om GGGI har udviklingsministeren ved flere lejligheder lagt vægt på, at hverken Sydkorea eller andre lande har behandlet sagen som egentlig korruption.

	»Derfor har Udenrigsministeriet vurderet, at den (sydkoreanske rigsrevisions rapport, red.) ikke skulle oversendes til Rigsrevisionen,« svarede Christian Friis Bach ved et samråd i Udenrigsudvalget.

	Udenrigsministeriet præciserer i et svar, som Information fremlægger i dag, at man normalt ikke kun indrapporterer sager, » der specifikt drejer sig om korruption til Rigsrevisionen«, men at »der rapporteres helt overordnet på uregelmæssigheder (potentiel korruption eller svindel) inden for administration af udviklingsbistanden, og der rapporteres allerede på mistanken.«

	Men når GGGI-sagen ifølge ministeriet alligevel ikke var nødvendig at indberette til rigsrevisionen, er det retningslinjerne, den er gal med, mener Mette Bock (LA):

	»Vi har netop Rigsrevisionen som en uafhængig instans. Og hvis nogen sidder tidligere i forløbet og har mulighed for at sortere i, hvad der er nødvendigt for Rigsrevisionen at få information om, så handler revisionen jo i blinde,« siger hun.

	Nye retningslinjer

	Udviklingsminister Christian Friis Bach har tidligere benævnt sig selv som ’åbenhedsminister’. Og på baggrund af sager om misbrug og korruption med danske bistandsmidler til Afghanistan – afdækket i Information – har udviklingsministeren i år ændret retsningslinjerne for, hvornår Rigsrevisionen og Folketinget skal informeres.

	Af samme grund ærgrer Enhedslistens udviklingsordfører Christian Juhl sig over håndteringen af sagen om GGGI:

	»Vi vil gerne holde ham op på hans egne holdninger om, at han ville være åben. For det synes vi jo er en god holdning. Men nu har vi opdaget, at i den her konkrete sag, hvor der bestemt er grund til at orientere, sker det ikke,« siger han. Heller ikke Hans Kristian Skibby fra Dansk Folkeparti er tilfreds informationsniveauet. Han er efter eget udsagn »skuffet«:

	»Der er ingen åbenhed. Der er lukkethed og har været det hele vejen gennem processen. Det er skuffende. Ministeren må også have interesse i at informere sit eget bagland i Folketinget,« siger Hans Kristian Skibby.

	Mange millioner på spil

	Udenrigsministeriet oplyser over for Information, at den kritiske revisionsrapport blev ledsaget af en skrivelse fra det sydkoreanske Justitsministerium, hvori ministeriet redegjorde for, »hvordan man ville følge op« på problemerne i GGGI.

	Hverken Mette Bock, Hans Kristian Skibby eller Christian Juhl har dog hørt om den sydkoreanske henvendelse.

	»Det gør ikke min utryghed mindre. Og det triste er jo, at en sag som den her risikerer at underminere den folkelige opbakning til udviklingsbistanden,« siger Mette Bock.

	Enhedslistens Christian Juhl føler sig heller ikke beroliget af den sydkoreanske henvendelse. Han henviser til, at GGGI netop blev stiftet på den koreanske regerings initiativ:

	»De er så tæt på, at vi under normale revisionsaktiviteter ville sige, at det er ikke godt. Der skal en anden part til at undersøge det – og særligt når det er vores mange millioner, der er på spil. Så er det jo helt indlysende rimeligt, at det er os, der skal undersøge sagen, så vi kan få vished for, hvad der er sket med vores penge,« siger Christian Juhl.

	Han opfordrer samtidig udviklingsministeren til at »få skabt en ensartet praksis« for, hvordan og hvornår Rigsrevisionen og de øvrige politikere skal orienteres, så der ikke opstår myter:

	»Hvis man ikke kunne lide Christian Friis Bach, kunne man måske få mistanke om, at det er fordi, han jo selv sidder i bestyrelsen i GGGI. Og det er meget dumt at give sine modstandere det kort på hånden.«

	Det har ikke været muligt at få en kommentar fra udviklingsministeren.

