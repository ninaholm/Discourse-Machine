Tilbageslag for regeringens terrorbekæmpelse
Justitsministeren må »beklage« forkerte tal om Syrienkrigere fra Aarhus. Men Karen Hækkerup fastholder, at lokal forebyggelsesmodel er en succes


 Den har inspireret regeringens forsøg på at forhindre unge muslimer i at rejse til Syrien for at kæmpe for Islamisk Stat (IS), beundres af andre landes myndigheder og er endda blevet omtalt på den arabiske tv-kanal al-Jazeera og britiske BBC.
Men nu viser det sig, at den såkaldte Aarhus-model, hvor det lokale politi samarbejder med lokalmiljøerne om at forhindre de unge i at tage afsted, alligevel ikke har stoppet alle rejserne.
Justitsminister Karen Hækkerup (S) må nemlig i et skriftligt svar til Folketingets integrationsudvalg »beklage«, at hun før sommerferien fortalte udvalget, at der ikke var udrejst nogen fra Aarhus siden årsskiftet. I stedet er der, ifølge Politiets Efterretningstjeneste (PET), i perioden »rejst et mindre antal personer« til Syrien fra Aarhus.
Karen Hækkerup, der har kaldt Aarhus-modellen »noget som virker«, fastholder dog, at modellen stadig er en succes. Uden at oplyse, hvor mange der er udrejst, er det stadig mindre end sidste år, lyder det.
»Sidste år var der 22, som kom afsted fra Aarhus. Men da jeg svarede på spørgsmålet havde Aarhus Politi ikke kendskab til, at der var kommet nogen afsted. Efterfølgende har vi så fået kendskab til, at der er nogle stykker som er udrejst, men det er stadig en stor succes, når man sammenligner med, hvor mange der var sidste år,« siger Karen Hækkerup.
I Aarhus-modellen har Østjyllands Politi og Aarhus Kommune valgt at gå i dialog med de miljøer, hvor unge muslimer risikerer at blive radikaliserede. Det kan være på borgermøder, gennem forældrenetværk eller via moskeer. Man har desuden et »infohus«, hvor folk kan få råd og vejledning i forhold til personlige tilfælde. Endelig har man mentorordninger for unge.
Glipper forsøget på forhindre de unge i at tage afsted er det næstbedste at tage imod dem, når – hvis – de kommer hjem igen. Enten for at hjælpe dem ud af det radikale miljø. Eller for at få afklaret, om de udgør en trussel mod det danske samfund.
’Luk moskeen’
Venstres integrationsordfører, Martin Geertsen, mener, at de nye tal bekræfter, at der brug for andet og mere end bedre integration.
»Forebyggelse er jo godt. Og Aarhus-modellen har sikkert sine fordele til at samle nogle op. Men der er nogle, som ikke vil høre på de udmærkede forebyggelsestaler, som der kommer fra socialpædagoger, politiet og alle mulige andre. De ryger igennem nettet, hvilket er grunden til, at vi bliver nødt til at være hamrende hårde i forhold til dem, som ikke lytter til de forebyggende initiativer og straffe dem,« siger Martin Geertsen.
Dansk Folkepartis gruppeformand, Peter Skaarup, henviser til, at formanden for Folketingets Udenrigspolitiske Nævn, Mette Gjerskov (S), tidligere har afvist partiets krav om en hårdere linje over for danske Syrien-krigere med henvisning til, at det netop ikke var et »akut problem«. Ifølge Skaarup er løsningen en lukning den omstridte moské på Grimhøjvej. Østjyllands Politi har tidligere anslået, at størsteparten af dem, som er taget afsted til Syrien, har haft deres gang i moskeen.
»Man må bare erkende, at Grimhøj-moskeen rekrutterer til Islamisk Stat. For mig at se skal man lukke en sådan moské, så man stopper muligheden for, at unge mennesker kan gå ind i det miljø og opleve den radikalisering. Det er jo tydeligt, at et stort antal er blevet radikaliseret. Når justitsministeren ikke engang har haft styr på fakta i den forbindelse, så borger det jo ikke for, at der sker ret meget omkring den sag,« siger han.
PET skønner, at i alt »omkring 25« i år er rejst til Syrien for at deltage i kamphandlinger.

