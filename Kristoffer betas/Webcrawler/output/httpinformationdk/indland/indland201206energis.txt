Energiselskaber: Sådan får vi 34.000 nye grønne job
Der er bred politisk enighed om, at energiaftalen skal føre til grøn vækst. Dansk Energi kommer nu med et bud på, hvordan det faktisk sker


 Den voksende efterspørgsel efter vedvarende energi, energibesparelser og intelligente elsystemer kan – og bør – veksles til 34.000 nye job inden 2020.
Sådan lyder konklusionen fra Dansk Energi, som efterlyser en ny såkaldt masterplan for energivækst.
»Med den nye energiaftale har vi fået verdens mest ambitiøse energipolitik. Men vi mangler en vækstpolitik for området. Det svarer til at anlægge en flot, ny motorvej, men glemme at få lavet til- og frakørsler,« siger Lars Aagaard, administrerende direktør i Dansk Energi, som er erhvervs- og brancheorganisation for de danske energiselskaber.
Danmark bliver nemlig ikke nødvendigvis rigere af, at vi fremover skruer op for vindenergien og ned for varmen i husene. Dansk Energi har derfor samlet 53 topchefer fra erhvervslivet og forskningsverdenen, som i et nyt udspil kommer med 10 bud på en sådan energivækst.
Ét af buddene er et grundigt eftersyn af energibeskatningen. I dag bliver blandt andet el, hvoraf næsten 50 procent kommer fra vindkraft, beskattet tre gange så meget som diesel eller fyringsolie. Ligesom bolig- og bilskatterne bør ændres for at få os til at efterspørge flere grønne og energieffektive løsninger.
»Det er afgørende at motivere kunderne og skabe en efterspørgsel for at starte væksten. Desværre spænder vores skattesystem ben for, at danskerne vælger en anden type bil end benzinbilen, varmer deres hus op med en effektiv varmepumpe – eller energirenoverer deres bolig,« siger Lars Aagaard.
Erhvervs- og vækstminister Ole Sohn (SF) giver forslagene videre til det netop nedsatte Vækstteam, der består af erhvervsledere, forskere og topembedsmænd og som skal rådgive SRSF-regeringen om, hvordan den skaber bedre vilkår for virksomheder på energi- og klimaområdet.
»Nu vedrører forslagene jo alt lige fra skat over forskning og til erhvervspolitik. Men jeg tror på, at de har fat i noget rigtigt. Grøn vækst er ikke bare et spørgsmål om at sikre et bedre klima. Det kan vi også lave til en god forretning og dermed skabe beskæftigelse ved at være first mover, som det vist hedder på nydansk,« siger erhvervs- og vækstministeren.
V: Vi rører ikke boligskatten
Både Venstre og Konservative er positive over for de 10 bud fra Dansk Energi. Uden at ville kommentere de enkelte forslag, kalder Konservatives energiordfører, Mike Legarth, dem for et »idekatalog, vi kan plukke fra«. Venstres energiordfører, Lars Christian Lilleholt, står dog helt af på et enkelt af forslagene: Dansk Energis ide om at lade boligskatten belønne private boligejere, som investerer i energieffektive løsninger.
»Jeg vil godt være med til at se på om man kan energirenovere en større del af den offentlige sektor. Men vi vil ikke røre ved boligskatten og på den måde skabe yderlige usikkerhed om boligskatten«.
Den internationale arbejdsorganisation ILO skønner for eksempel, at Tyskland årligt skaber 300.000 job ved energirenoveringer – som desuden er med til at reducere energiregninger og CO2-udslip.
Ifølge Dansk Energis regnestykke kan der skabes 8.000 nye job gennem udbygningen af et intelligent elsystem, 9.000 job ved energibesparelser og 17.000 ved investeringer i den vedvarende energi. I alt 34.000 nye job. Til sammenligning er målet med de igangværende forhandlinger om en ny skattereform at øge beskæftigelsen med 14.600 i 2020.

