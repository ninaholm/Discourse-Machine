Kommentator: Barfoed har flertal i folketingsgruppen
Lars Barfoed har langt flere støtter i De Konservatives folketingsgruppe end Lene Espersen. Hun klynger sig kun til magten, fordi der endnu ikke har samlet sig et klart flertal imod hende, vurderer den borgerlige blogger Jarl Cordua i Information


Et flertal af de konservative folketingsmedlemmer ville støtte justitsminister Lars Barfoed, hvis der var valg til partilederposten i dag.Det skriver den borgerlige blogger Jarl Cordua i en kommentar i dagens Information.Endnu har den konservative folketingsgruppe ikke formelt diskuteret, om der er behov for en ny partileder, men spørgsmålet debatteres i det uformelle.De seneste ugers udmeldinger fra konservative profiler tyder på, at det inden næste folketingsvalg kan komme til en egentlig tillidsafstemning i folketingsgruppen om Lene Espersens lederskab. Og den skal hun ikke regne med at vinde, mener Jarl Cordua.»Espersen klynger sig kun til magten, fordi der endnu ikke er et klart flertal i gruppen, der har samlet sig imod hende,« skriver Jarl Cordua i Information.I en analyse af den ulmende konservative fløjkrig har han delt folketingsmedlemmerne i to grupper alt efter, om de vil støtte Lene Espersen eller justitsminister Lars Barfoed.På Lene Espersens side kan de sikre støtter reduceres til Henriette Kjær og Rasmus Jarlov. I næste geled kan hun også regne med Helge Adam Møller, Naser Khader og Tom Behnke som sandsynlige støtter.Omvendt har Lars Barfoed samlet sig sikre støtter i Per Stig Møller, Tage Legaard og Mike Legarth, og sandsynlige støtter i Jørgen Lundsgaard, Vivi Kier, Helle Sjelle, Charlotte Dyremose og Daniel Rugholm. Der er 17 folketingsmedlemmer i den konservative gruppe, og dermed udgør Barfoed et flertal sammen med sine otte støtter.»Det mest iøjnefaldende ved opgørelsen er ikke, hvor mange støtter Lars Barfoed har, men hvor få egentlige sikre støtter, som Lene Espersen kan regne med,« skriver Jarl Cordua i Information.»Endelig aner ingen, hvor Brian Mikkelsen kaster sit lod, hvis det skulle komme til en afstemning. Kun er de fleste sikre på, at Mikkelsen – som altid – er at finde på vinderholdet,« slutter han.
