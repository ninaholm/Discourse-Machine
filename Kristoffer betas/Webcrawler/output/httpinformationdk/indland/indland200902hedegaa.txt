Hedegaard: Personkvoter duer ikke
Hellere grønne skatter kombineret med EU's kvotesystem, siger klimaminister
Connie Hedegaard tror ikke på systemet med personlige CO2-kvoter.


 I modsætning til sin tidligere britiske ministerkollega David Miliband er Danmarks klima- og energiminister Connie Hedegaard ikke tilhænger af CO2-rationering via personlige CO2-kvoter.
"Personlige CO2-kvoter forekommer temmelig urealistisk og meget besværligt," siger ministeren.
Hun mener, at en ordning med personkvoter og CO2-kreditkort vil indebære et stort administrativt bureaukrati.
"Hvem skal opgøre forbruget ved dagligvareindkøb, og hvordan skal den forælder, der kører meget til fodboldkampe, kompenseres? Selv om det også er vanskeligt, tror jeg mere på kvotesystemer på regionalt og internationalt niveau," siger Connie Hedegaard.
Hun sigter til systemer som EU's nuværende CO2-kvotesystem, der sætter en ramme for CO2-udledningerne fra energiselskaber og tunge industrier. Inden for rammen bevilges virksomhederne kvoter, som de kan handle indbyrdes.
Netop nu har dette system sine egne problemer med dramatisk faldende CO2-priser, fordi krisen mindsker CO2-udledningerne og efterspørgslen på kvoter, samtidig med at kriseklemte virksomheder kaster kvoter på markedet for at skaffe hurtig kapital. Tirsdag nåede prisen på CO2-kvoter for første gang under 10 euro pr. ton CO2. Mange frygter, at de lave kvotepriser vil forsinke investeringer i klimavenlig energiteknologi. Derfor kaldes der nu på EU-indgreb i form af en politisk fastsat prisbund for CO2.
"Vi bør bevare kvotehandelssystemet, men hvis vi ikke indretter det rigtigt nu, risikerer hele systemet at komme i miskredit, og vi vil ende med at ødelægge det helt og kaste 20 års udvikling bort," siger Gerhard Mulder, CO2-analytiker hos Royal Bank of Skotland.
Som supplement til det eksisterende kvotesystem tror Connie Hedegaard på et grønnere skattesystem som redskab til at motivere danskerne til klimavenlig adfærd.
"I forbindelse med skattereformen lægger vi op til, at det skal kunne betale sig at tænke grønt og energirigtigt. Det tror jeg er en bedre model end personlige kvoter," siger ministeren.

