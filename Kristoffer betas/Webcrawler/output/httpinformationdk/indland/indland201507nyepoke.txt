Ny epoke for venstrefløjen kræver politisk mod
Alle andre end den socialdemokratiske elite er optaget af klassekamp hver eneste dag, siger den norske venstrefløjsdebattør Magnus Marsdal, der udpeger Sydeuropa som stedet, hvor tidens klassekamp føres netop nu. Den deltager S desværre ikke i, fordi de ikke kan se elefanten i rummet, der er blå med gule stjerner på
Venstrefløjens nøgle til flertal ligger i de sager, som forener både arbejdere, store dele af middelklassen og de fattige i et alternativ til højrefløjens privatiseringer, forringelser af den fælles velfærd, efterløn og pension, siger Magnus Marsdal.


 En jordskredssejr til Dansk Folkeparti i flere jyske kommuner og valgnederlag til centrumvenstre kræver helt nye svar på flere årtiers blødning af arbejdervælgere til DF. Det mener den fremtrædende venstrefløjsdebattør og forfatter til bogen om det norske Fremskrittspartiet, Frp-koden, Magnus Marsdal.
På venstrefløjen har man i mange år ønsket sig, at Socialdemokraterne opgav deres kamp med højrefløjen om at være de hårdeste strammere i udlændingepolitikken. Og nu efter 10-15 års stædig dundren på DF’s dagorden, må Socialdemokraterne indse, at strategien blot har bidraget til DF’s fortsatte sejrsgang blandt vælgerne, pointerer den norske forfatter.
Læs også: ’Velfærdsstaten er et civilisatorisk højdepunkt’
»Venstrefløjens nøgle til flertal kan aldrig ligge i at løbe efter højrepopulismens arbejdervælgere i værdispørgsmål, for langs den akse vil DF altid kunne overbyde. Hvis vi siger: ’vi skal tage imod 1.000 flygtninge’, siger de: ’maksimalt 100’. Hvis vi så siger: ’maksimalt 100’, siger de: ’smid 100 ud’. Siger vi: ’smid 100 ud’, svarer de: ’smid 1.000 ud’,« siger Magnus Marsdal, som Information har ringet op under hans barselsorlov som den sidste i serien om selvransagelsen på venstrefløjen efter valgnederlaget i juni. Marsdal er desuden en central figur i den norske centrumvenstre-tænketank Manifest og en ofte brugt inspirator for Enhedslisten. Og så har han fulgt Dansk Folkeparti i forbindelse med sit arbejde med bogen om Fremskrittspartiet. Et parti, der modsat DF sagde ja til at dele magten med Erna Solbergs Høyre i Norge.
Nok stemmer en betydelig del af vælgerne på Dansk Folkeparti, fordi partiet leverer den strammeste kurs over for flygtninge og indvandrere. Men det er bare en lille del af billedet, og det må Socialdemokraterne anerkende, hvis de skal genskabe tilliden hos de tabte arbejdervælgere, mener Magnus Marsdal. De skal vinde på den fordelingspolitiske dagsorden. Ikke den værdipolitiske, siger han.
»Den højrepopulistiske proteststemme handler lige så meget om mistillid til det politiske system og helt konkrete velfærdsspørgsmål, hvor den socialdemokratiske elite ikke står op for den lille mand og kvinde. Venstrefløjens nøgle til flertal ligger i de sager, som forener både arbejdere, store dele af middelklassen og de fattige i et alternativ til højrefløjens privatiseringer, forringelser af den fælles velfærd, efterløn og pension.«
SF forsøgte at være Socialdemokraternes »tabte hjerte« på disse områder. Det fungerede i opposition, men resulterede som bekendt i, at partiet forlod regeringen. Og det er netop det centrale spørgsmål. Hvorfor lykkedes det ikke for venstrefløjen at fastholde en rød dagsorden i fordelingspolitikken?
»Vi må huske på, at de gamle socialdemokratier i Europa historisk er helt unikke. De ledere, som var i front for 40 år siden, havde selv baggrund i arbejderklassen. De havde et klasseinstinkt, og deres organisationer var skabt i kamp mod arbejdsgiverne. En kamp som gjorde det muligt at møde datidens regnemaskiner, økonomiske modeller og de magtfulde arbejdsgivere med myndighed. Samtidig tillod den generelle økonomiske vækst kompromisser og udskrivelse af skatter til velfærdsforbedringer og reallønsfremgang. Denne vækstrate har været unik for 1950’erne og 1960’erne, og derfor kræver det et helt andet politisk mod at forsvare flertalsinteresser i dag, hvor vækstraterne er meget lavere.«
Så hurtigt kan det gå
Selvom mange udviklingstræk i den globale økonomi taler imod, at en lignende politik kunne føres i dag, hæfter Marsdal sig ved de sydeuropæiske venstrefløjspartier: Spanske Podemos og det græske regeringsparti Syriza, som – trods det kolossale kaos, der er opstået som følge af den græske gældskrise og den låneaftale, den græske regering har indgået – eksempler på, at klassekampen i disse år føres i Sydeuropa. Marsdal har sågar kaldt den græske folkeafstemning om den forrige låneaftale for »en ny epoke i den europæiske venstrefløjs historie«.
Om den nye aftale siger Marsdal: »Det er endnu for tidligt at sige noget om, hvad der bliver skæbnen for den aftale, som Tsipras følte sig tvunget til at underskive. Men hvis Syriza konverterer til EU’s destruktive nedskæringer, er det ikke usandsynligt, at partiets tilslutning på længere sigt vil forsvinde lige så hurtigt som den voksede. Og så bliver det de højreekstreme kræfter, der drager fordel.«
Selvom Syriza og regeringsleder Tsipras også måtte støtte sig til det gamle græske socialdemokrati Pasoks stemmer for at få den nye aftale stemt igennem parlamentet, er det værd at hæfte sig ved, at samme PASOK er fuldstændig udraderet, mener Marsdal.
»Selvom Skandinavien er et helt andet sted, er det interessant, hvor hurtigt et stort socialdemokratisk parti som PASOK falder sammen til ingenting. PASOK har fire procent af stemmerne i dag, men arbejderklassen eksisterer stadig. De vælger bare andre til at repræsentere sig end de gamle partier. Og dette er venstrefløjens dilemma i Skandinavien, for her går det ganske enkelt for godt til, at socialdemokratierne falder sammen, hvilket er en stor fordel. Men de fastholder samtidig deres blå politik. Det er en fastlåst situation.«
S og LO er zombier
Magnus Marsdal foretager et tankeeksperiment og spørger, hvad der ville være sket, hvis der ikke havde været et Syriza i Grækenland: Så ville nazisympatisørerne i Gyldent Daggry måske have 20 pct. af stemmerne. Og hvad ville PASOK så have gjort?
»En flertalskoalition forudsætter jo en koalition mellem de forskellige partier på venstrefløjen, hvilket har sikret socialdemokratier og mindre venstrefløjspartier magten flere steder i Latinamerika. Man tvinger hinanden til at danne flertal. Denne måde at tænke på har været fremmed for de skandinaviske socialdemokratier. Men også for de sekteriske radikale venstrepartier, som har set deres eksistensberettigelse i at hade Socialdemokraterne. Det er en gensidig falliterklæring.«
– Mener du, at fremskridtet ligger i at gå tilbage til gamle tiders klassekamp?
»Den amerikanske milliardær Warren Buffett har sagt: ’There is a class war and my side is winning it’ på vegne af de andre milliardærer. Socialdemokraterne og LO har noget zombieagtigt over sig. Ikke fordi de er døde, for de er højst levende, men mentaliteten er som en levende død fra fortiden. Man agerer som om, at klassekompromisset var intakt. Man taler om den nordiske model, men snart er det bare fagforeningsformændene, der har hørt om den nordiske model, og arbejdsgiversiden gør, hvad de kan for at maltraktere det af den, der er tilbage. Den socialdemokratiske elite befinder sig i en boble, samtidig med at beskyttelse af dagpengeret og regulerede løn- og arbejdsforhold i praksis afskaffes af vikarbureauer og EU’s direktiver. Alle andre end den socialdemokratiske elite er optaget af klassekamp hver eneste dag.«
Ideologisk innovation
Ved det seneste valg gik Socialdemokraterne frem i flere velhaverkommuner i Nordsjælland. Det gamle arbejderparti er blevet et middelklasseparti. Og dilemmaet ligger lige for: Hvis de siger, de vil være et arbejderklasseparti, vil partiet så miste en masse vælgere?
»Ja, det er et strategisk dilemma,« medgiver Magnus Marsdal. »Socialdemokraterne er et såkaldt catch all-parti. Men denne partiform er altså tilpasset en anden tid. I dag er situationen helt anderledes, end dengang for 40-50 år siden, hvor en valgmaskine blev udnævnt til at sætte præmisserne for samfundsudviklingen. Men det betyder ikke andet, end at der vil ske en politisk forandringsproces, som fremtvinger nye partier. I ekstreme situationer går det meget hurtigt som med Podemos og Syriza. Andre gange tager det lang tid.«
På den norske venstrefløj har man også lagt mærke til, at det er lykkedes Enhedslistens Johanne Schmidt-Nielsen at skabe en politisk stemme med betydelig folkelig appel. Chefstrategen Pelle Dragsted og Johanne Schmidt-Nielsen bygger ifølge Marsdal på en helt anden forståelse af den politiske udvikling i Skandinavien end den foregående generation på venstrefløjen, som bedrev teoretiske studiekredse og sloges med hinanden. Skandinavien er for det nye Enhedslisten det sted, hvor socialismen kom længst i 1900-tallet, pointerer Marsdal. Derfor er videreførelsen af de sejre fra dengang vejen at gå: Mere demokrati, flere fælles løsninger, mindre kapitalisme.
»Den radikale venstrefløjstradition i Skandinavien er at sige, at INGENTING fungerer. Og hvis noget tilsyneladende fungerer, skyldes det kun propaganda. Men Enhedslisten i dag taler et sprog, som folk forstår. Hvis man siger mere fællesskab og mindre konkurrence, er det ren socialisme, som mennesker forstår. Deres slogan, ’Fællesskab fungerer’, skulle Socialdemokraterne ønske, at de selv havde fundet på. Det går lige ind i den socialdemokratiske arv på et folkeligt niveau. Men den type ideologisk innovation og redefinering tager lang tid for et parti. Syriza er også helt åbenlyst bare slået ind på en socialdemokratisk kurs. De kræver bare humanitær anstændighed for dem, som ikke har råd til at have deres børn. Det er mere end radikalt nok i den nuværende situation. Det at forsvare gamle rettigheder er i dag revolutionært.«
Men mere fælles fodslag mellem venstrefløjspartierne og Socialdemokraterne forudsætter, at man har et fælles politisk projekt, understreger den norske debattør. Det kan bare ikke være »et Bruxelles-projekt,« og der har den socialdemokratiske elite et problem, lyder hans analyse.
»Desværre tror jeg, at de danske socialdemokrater er ude af stand til at se elefanten i rummet. Den er blå med gule stjerner på. I dagens Europa drives EU-systemet frem af en højreorienteret politik og et økonomisk jerngreb. Når modsætningen mellem EU‘s politik og befolkningens interesser sættes på spidsen, er det selvmord for venstrefløjens partier at være loyale mod Bruxelles. Det har ramt PASOK i Grækenland og socialdemokraterne i Spanien. Det ironiske er altså, at det EU, som skulle skabe et samlet i Europa i flernational harmoni, skaber det modsatte: Nationalchauvinistiske, fremmed fjendtlige højrepopulister på samlebånd.«

