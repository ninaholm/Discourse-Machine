SF vil øge Danmarks klimaambitioner markant
I en ny klimaplan kræver SF en fordobling af Danmarks målsætning for reduktion af CO2-udslip. S er positive, grønne organisationer jubler  men finansieringen er mildt sagt usikker, siger klimaministeren


Hvis oppositionen vinder regeringsmagten ved valget i morgen, så skal en fordobling af Danmarks klimaambitioner skrives ind i regeringsgrundlaget. Sådan lyder kravet fra SF, der i en ny klimaplan kræver Danmarks mål for reduktion af CO2-udledningen reduceret med 40 pct. for den kvotebelagte sektor og 30 pct. for den ikke-kvotebelagte sektor.I dag har Danmark kun forpligtet sig til at reducere med 20 pct. men en markant forøgelse af ambitionsniveauet er nødvendig, siger SF's formand Villy Søvndal.»I forhold til klimaet er det nødvendigt. Men samtidig indeholder det den fordel, at man udvikler de områder for fremtidens teknologi, som også kan give os arbejdspladser.«I planen sætter SF mål for en række forskellige områder. Blandt andet vil man udvide udbygningen af vindenergi med endnu en havvindmøllepark af samme størrelse som den, der allerede er planlagt ved Kriegers Flak. Man vil indføre en aftagepligt på biogas for kraftvarmeværkerne og forpligte større staldbrug på at omdanne gylle til biogas i 2020. Desuden vil man fordoble energisektorens spareforpligtelse allerede fra 2013 og fastlægge en række målsætninger for transportsektorenOg så vil man indføre en klimalov, der sætter løbende og bindende mål for, i hvilken takt målsætningerne skal indfris.»En klimalov er et gammelt SF-forslag, som også de radikale og Enhedslisten senere har taget til sig. Og jeg tror også, at Socialdemokraterne er til at snakke med,« siger Villy Søvndal.Hos flere grønne organisationer jubler man over forslaget.»Det ser ud til at være det mest ambitiøse og konkrete klimaudspil, der er leveret af de politiske partier. Der er et kæmpe plus for klimaindsatsen, hvis der, som SF lægger op til, bliver sat helt konkrete mål for reduktion af Danmarks eget udslip af drivhusgasser, og målet om 40 ptc. er på linje med de mest ambitiøse af vores nabolande«, siger klimakoordinator John Nordbo fra Verdensnaturfonden WWF.Også Martin Lidegaard, formand for den grønne tænketank CONCITO, er begejstret.»Ambitionsniveauet er rigtig og præcis det, som videnskaben anbefaler, at vi skal gøre. Det er en rigtig god dag for klimaet, hvis det her bliver gennemført.«Hos Dansk Energi erklærer adm. direktør Lars Aagaard sig enig i retningen i udspillet.»Den grundretning, der er i udspillet, er vi grundlæggende enige med. Men så kommer de til at øve sig lidt mere med finansieringen. Under alle omstændigheder skal man tidligt i gang, hvis man f.eks. vil omstille kulkraften i byerne til biomasse. Hvis de virkelig mener det her, så skal vi have en plan for, hvordan man vil gøre det, allerede inden for ganske få måneder efter valget,« siger han.Minister afviser forslagHos den muligvis kommende regeringspartner, Socialdemokraterne, vil politisk ordfører Henrik Sass Larsen ikke love en ubetinget opbakning til SF's udspil.»Vi er enige i, at vi skal have en fast målsætning og 40 pct. er et ambitiøst og ikke et totalt urimeligt bud. Men vi vil gerne have undersøgt alle detaljer i de virkemidler, de foreslår, før vi kan lægge os fast,« siger han.Klima- og energiminister Lykke Friis (V) afviser derimod udspillet kontant.»Enten har SF brugt en anden regnemaskine eller også har de et pengetræ stående, som vi ikke har,« siger hun med henvisning til, at SF-planen vil blive dyr at gennemføre. Blandt andet vil en ny havvindmøllepark ifølge Lykke Friis koste 10-15 mia. kr.»Det er flotte ambitioner at have. Men hvis man ønsker at være mere ambitiøs, skal man også fremlægge konkret finansiering. Man kan ikke bare starte med at skrive, at det bliver en god forretning, der nærmest finansierer sig selv,« siger Lykke Friis.
