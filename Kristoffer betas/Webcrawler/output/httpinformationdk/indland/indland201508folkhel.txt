’Folk vil hellere give penge til dyr end flygtninge’
Desperate flygtninge blev forleden spærret inde på et stadion på den græske ø Kos. Det er ’fuldstændig absurd’, at vi ikke kan håndtere flygtningestrømmen bedre på europæisk jord, mener generalsekretær for Røde Kors, Anders Ladekarl
’Vi står med en alvorlig situation, hvor der kræves drastiske midler, og både de græske myndigheder, men også alle de andre europæiske regeringer må stilles til ansvar for at gøre det nødvendige,‘ mener Anders Ladekarl.


 Næsten et døgn. Så længe stod 2.5oo flygtninge stuvet sammen bag politifolk og hegn på et stadion i det græske ferieparadis, Kos. Det beretter den britiske avis The Guardian.
Røde Kors er tilstede på øen, men ifølge generalsekretær Anders Ladekarl kan midlerne, han har at arbejde med i Grækenland, slet ikke måle sig med udfordringerne. Der er simpelthen ikke er nok penge til rådighed, og det må der laves om på, mener han.
»Vi gør som hjælpeorganisationer alt, hvad vi kan, men selvfølgelig kan sådan et problem ikke løses af hjælpeorganisationerne alene. Vi kan putte et plaster på såret, og det plaster vil vi gerne gøre meget større. Men det kræver, at regeringen også giver os ressourcerne til det,« siger han.
Røde Kors har for nylig tilført to millioner kroner af deres privat indsamlede midler til hjælpearbejdet i Sydeuropa. Men spørger man generalsekretæren, er der ingen tvivl om, hvor de næste midler skal komme fra.
»Det her er et regeringsansvar. Det er den græske regerings ansvar at tage hånd om de mennesker, der kommer på deres jord, ligesom det er den danske regerings ansvar, hvis de kom her til Danmark. Men grækerne magter ikke opgaven alene, og derfor må det europæiske samarbejde hjælpe med at løfte opgaven,« mener Anders Ladekarl.
Jamen det er jo i Europa?
Billederne af de indespærrede flygtninge på fodboldstadionet på Kos er gået verden rundt, og ifølge Anders Ladekarl er det »fuldstændig absurd«, at man ikke kan håndtere flygtningene på bedre vis i Europa.
Men netop fordi det sker på europæisk jord, er der en vis berøringsangst, siger han.
»Vi må acceptere, at vi har at gøre med en humanitær katastrofe. Hvorfor skulle man ikke kunne lave en teltlejr i Grækenland, ligesom man gør på den anden side i Libanon?« spørger Anders Ladekarl.
At flygtningene befinder sig på europæisk jord, skaber nogle problemer i forhold til tildelingen af støttekroner. Der findes nemlig regler for, hvilke lande udviklingspenge eller nødhjælpspenge kan bruges i. Grækenland står ikke på sådan en liste, da man normalt ikke opfatter Grækenland som et fattigt land. Men ifølge Anders Ladekarl kalder »drastiske« situationer, som den vi netop har set på Kos, på »fleksible løsninger«.
»Vi ville gerne, at der rent faktisk bliver åbnet nogle muligheder for, at vi kan bruge penge i for eksempel Grækenland, der ellers normalt skulle have været brugt i for eksempel Somalia. Somalia har også brug for hjælp, men de flygtninge, vi ser i blandt andet Grækenland, er i en næsten livstruende situation. Derfor må man finde nogle løsninger, hvor vi kan dispensere fra de normale rammer,« siger Anders Ladekarl.
Når verden oplever naturkatastrofer, samler danskerne ofte penge ind via store kampagner og landsindsamlinger på tv. Vi har endnu ikke set en landsindsamling for flygtningene, der kommer til Europa, men Røde Kors har haft deres egen indsamling over sommeren. Ifølge Anders Ladekarl ville det dog være synd at sige, at organisationen ligefrem er blevet »væltet ned af folk, der gerne ville donere til hjælpearbejde«. Der er nemlig kun kommet omkring 50.000 kroner ind. Det kan der ifølge generalsekretæren være flere grunde til.
»Flygtninge er noget af det, vi traditionelt har allersværest ved at samle ind til. Folk vil faktisk hellere donere penge til dyr og dyrevelfærd, end de vil til flygtninge,« siger Anders Ladekarl.
En anden grund til at det ikke vælter ind med nødhjælpskroner, kan ifølge Ladekarl også være, at de fleste mennesker ser de sydeuropæiske lande som relativt rige lande, som burde kunne håndtere situationen selv. Det gælder både privatpersoner og det europæiske samfund. Men det er ifølge generalsekretæren ikke holdbart.
»Vi står med en alvorlig situation, hvor der kræves drastiske midler, og både de græske myndigheder, men også alle de andre europæiske regeringer må stilles til ansvar for at gøre det nødvendige,« mener Anders Ladekarl.
Grækerne magter det ikke
Grækenland har på det seneste skabt mange overskrifter i forbindelse med landets økonomiske krise og forholdet til EU. Og netop de økonomiske problemer i Grækenland har ifølge Anders Ladekarl en stor indvirkning på, hvordan Grækenland håndterer flygtningestrømmen.
»Det kan godt være, at EU har bevilliget en masse penge til den græske regering, men de kommer altså ikke ud og hjælper flygtninge. Deres systemer er lagt ned,« siger Anders Ladekarl, som peger på, at Røde Kors’ græske frivillige også er mærket af den generelle økonomiske situation i landet.
Desuden, forklarer han, er den græske regering heller ikke nødvendigvis interesseret i at modtage mere hjælp, da de ikke ønsker at beholde flygtningene på græsk jord.
»Lige nu ser det ud til, at grækerne i virkeligheden er mest interesserede i, at der ikke sker noget på hjælpefronten. På den måde håber grækerne på, at flygtningene kommer hurtigt videre. Men det hjælper ikke meget i det store billede, for så er det bare i Ungarn eller i Serbien, at problemet opstår. Derfor skal vi hjælpe grækerne. For de magter det simpelthen ikke selv.«

