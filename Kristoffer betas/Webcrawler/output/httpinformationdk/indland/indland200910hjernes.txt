Hjernescanning dokumenterer: Fængslet iraker er alvorligt syg
Fængslede Hassan Gardis demens er massiv. Sådan lyder konklusionen på en hjernescanning, der nu ligger klar. Eksperter anbefaler, at han tilbydes pleje i rolige omgivelser. De danske myndigheder vil tvangshjemsende ham til Irak
Hassan Gardi er syg, og hans diagnose er kompleks. Den gradvise forværring af demensen kan tyde på, at patienten desuden lider af Alzheimers sygdom, siger speciallæge i neurologi Bjarne Degnbol til Information.


 Dagen efter den 72-årige afviste irakiske asylansøger Hassan Gardi blev indsat i Ellebæk Fængsel med henblik på tvangsudsendelse til Irak, dokumenterer en hjernescanning, at hans demens er massiv.
»Nu kan vi sige med endnu større sikkerhed, at Hassan er meget alvorligt syg, og vi har fået større indblik i, hvad der er galt,« forklarer speciallæge i neurologi Bjarne Degnbol.
Han har tidligere undersøgt Hassan Gardi og har nu modtaget resultaterne af scanningen foretaget af geriatrisk afdeling på Roskilde Sygehus.
»Scanningen viser, at han har haft adskillige små blodpropper i hjernen. Der er derfor ganske mange små områder i hjernen, som ikke fungerer normalt. Desuden er der generelt svind af hjernevæv, og man kan se, at blodgennemstrømningen i hjernen er nedsat,« siger Bjarne Degnbol.
Han forklarer, at Hassan Gardis diagnose er kompleks. Den gradvise forværring af demensen kan nemlig tyde på, »at patienten desuden lider af Alzheimers sygdom«.
Konklusionen fra Roskilde Sygehus er ifølge neurologen, at Hassan bør behandles med medicin imod Alzheimers sygdom og tilbydes omfattende pleje i rolige, stabile omgivelser med faste rutiner.
I stedet er han altså nu blevet fængslet og står til tvangsudvisning til Irak.
'Deres hjerne'
Som det tidligere er fremgået i Information, gav Integrationsministeriet den 23. juli Hassan Gardi afslag på en ansøgning om genoptagelse af hans sag om humanitær opholdstilladelse, selv om han er så dement, at han hverken kan spise eller gå på toilettet selv.
Ansøgningen var blandt andet baseret på en undersøgelse foretaget af Bjarne Degnbol den 2. juni. Her anbefalede neurologen, at man foretager en hjernescanning af Hassan Gardi for at præcisere hans diagnose. Ministeriet svarede imidlertid den demente mand, at man ikke fandt »anledning til at afvente resultatet af en eventuel CT- eller MR-skanning af Deres hjerne«, og Hassan Gardi og hans kone Gulizar stod således fortsat til tvangsudvisning.
Information ville gerne have spurgt integrationsministeren eller en embedsmand i Integrationsministeriet, om man vil lægge vægt på resultaterne af scanningen, nu hvor den alligevel er blevet foretaget - på foranledning af en jurist, der hjælper ægteparret, og med hjælp fra Bjarne Degnbol. Men i ministeriet ønsker man ikke at udtale sig om sagen og henviser til Rigspolitiet, der er ansvarlig for fængslingen af ægteparret.
Det har heller ikke været muligt at få en kommentar fra Rigspolitiet, men Information har tidligere forespurgt chefen for Rigspolitiets Udlændingeafdeling, Hans-Viggo Jensen, om sagen, og han ønsker ikke at udtale sig om enkeltsager.
'Umenneskeligt'
Det Radikale Venstre har længe været engageret i debatten om humanitære opholdstilladelser og har ved flere lejligheder givet udtryk for, at man er bekymret for, hvorvidt integrationsminister Birthe Rønn Hornbech (V) lever op til sit ansvar for at tildele humanitære opholdstilladelser, hvor det er nødvendigt.
»Jeg mener ikke, der kan være nogen tvivl om, at Hassan Gardi lider af en meget alvorlig sygdom og derfor er berettiget til en opholdstilladelse. Det er umenneskeligt at sende ham tilbage til Irak,« siger udlændinge- og integrationsordfører Marianne Jelved.
Hun mener, Hassan Gardi og flere andre irakere er blevet ofre for symbolpolitik:
»Regeringen ønsker at demonstrere over for befolkningen, at man usentimentalt følger loven og beskytter retsstaten. Og man vil demonstrere over for Dansk Folkeparti, at man fører den stramme udlændingepolitik, som de kræver,« siger Marianne Jelved, der også mener, regeringen har en ambition om at signalere udadtil, at flygtninge ikke skal komme til Danmark - »selv om det betyder, at regeringen må gå imod intentionen med for eksempel humanitære opholdstilladelser«.
»Det medfører nogle værdiskred i vores samfund. Tidligere var vi kendt for en humanitær tilgang til udlændinge, men det billede af Danmark eroderes, når vi tvinger en svært dement gammel mand til Irak,« siger hun.
Forstår det ikke
Bjarne Degnbol tilså i går Hassan Gardi i Ellebæk Fængsel.
»Hans tilstand er ikke væsentligt forandret. Men han virker forkrampet. Engang imellem siger han nogle lyde og får tårer i øjnene. Uden at han rigtig forstår, hvor han er, er det min fornemmelse, at han er klar over, at hans situation er vanskelig,« fortæller Bjarne Degnbol.


