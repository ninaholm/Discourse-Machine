Forsker: Ritt Bjerregaards begrundelse for at gå holder ikke
Styreformen i København er ikke specielt meget anderledes end i andre kommuner, siger kommunalforsker. Men den er meget forskellig fra det, som Ritt Bjerregaard kom fra


 Ritt Bjerregaards (S) begrundelse for at sige farvel til overborgmesterposter holder ikke vand. Københavns Kommune er muligvis besværlig at jonglere rundt med - men styreformen i hovedstaden adskiller sig faktisk ikke væsentligt fra alle andre danske kommuner.
Det siger kommunalforsker Roger Buch fra Danmarks Journalisthøjskole
"I København kalder man det borgmestre - i de fleste andre kommuner hedder det udvalgsformænd. Men når man graver sig lidt ned i det, er der i virkeligheden ikke den helt store forskel på styreformen," siger Roger Buch.
Både den afgående overborgmester Ritt Bjerregaard selv samt Socialdemokraternes formand, Helle Thorning Schmidt, gav i går styreformen i København hovedansvaret for, at Bjerregaard ikke har kunnet gennemføre de løfter, hun gav i valgkampen ved kommunalvalget 2005. Systemet med, at flere af Københavns borgmestre ikke er en del af flertallet i Borgerrepræsentationen, skaber for mange "små kongedømmer". Det ville svare til, at oppositionen også havde ministerposter, lød argumentet.
"Det er også en rigtig sam-menligning - men pointen er, at sådan er det også i andre af landets kommuner," siger Roger Buch. 
Mere konsensus
Han peger på, at kommunalpolitik altid har været præget meget mere af konsensus end landspolitik - selv i kommuner, hvor et enkelt parti har flertallet - og at dét formentlig er anderledes end den måde at drive politik på, som Ritt Bjerregaard er kommet fra.
"Men det er klart, at det er langt mere besværligt at ændre tingene i en kommune så stor som København, hvor også Borgerrepræsentationen er så stor, at selv meget små partier bliver repræsenteret," siger Roger Buch. 


