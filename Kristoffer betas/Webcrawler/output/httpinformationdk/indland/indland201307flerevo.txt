Flere voldsramte kvinder søger hjælp på krisecentre
Antallet af henvendelser fra voldsramte kvinder til landets kvindekrisecentre stiger markant, viser nye tal. Partnervold er ikke længere tabu, vurderer ekspert


 
	300 procent flere henvendelser i 2012 end for ti år siden. Så markant en stigning har Danners Krisecenter registreret, og alene fra 2011 til 2012 oplevede krisecentret en stigning på 50 procent. Langt de fleste henvendelser kommer fra voldsramte kvinder, men også familie, naboer, kolleger og pædagoger henvender sig for at få hjælp og rådgivning.

	Den store stigning betyder, at direktør i Danner Susanne Philipson er blevet nødt til at tilknytte frivillige for at kunne følge med. Hun mener, at stigningen blandt andet skyldes bedre kommunikation.»Man kan få fat i os døgnet rundt både på nettet, pr. telefon og personligt. Der kan sagtens være mennesker, der ringer midt om natten. Det kan være det tidspunkt på døgnet, hvor de har et sekund alene, og så skal vi selvfølgelig være dér,« siger hun.

	Tendensen gælder ikke kun i hovedstaden. De nyeste tal fra Socialstyrelsen viser, at 15.074 personer henvendte sig til landets krisecentre i 2011. Det svarer til i gennemsnit 41 henvendelser om dagen, og det er det højeste antal nogensinde. Den opadgående tendens bekræftes af en række krisecentre, Information har været i kontakt med.

	Tabuet brudt

	Samtidig med at flere kvinder end tidligere henvender sig til landets krisecentre, vurderer Socialstyrelsen, at der sker mindre vold imod kvinder i parforhold. At flere kvinder henvender sig til krisecentrene er udtryk for, at tabuet omkring partnervold er ved at blive brudt, vurderer en række eksperter.

	»Der er meget, der tyder på, at vold mod kvinder er noget, man i højere grad kan tale om end tidligere. Det er mindre tabubelagt,« siger antropolog og ph.d. ved Roskilde Universitet Sofie Danneskiold-Samsøe.

	Selv om det ifølge eksperter er positivt, at flere søger råd og vejledning om vold, mangler der fortsat pladser til de allermest udsatte kvinder. Kun halvdelen af de voldsramte kvinder, der i 2011 søgte om ophold på et krisecenter, fik en plads. Ifølge seniorforsker ved Syddansk Universitet Karin Helweg Larsen skyldes de få pladser kommunernes stramme økonomi.

	»Mange af de kvinder, der kommer på krisecenter, er i en alvorlig social situation, men det er ikke let at oprette sociale boliger til dem. Det er dyrt, og kommunernes ressourcer er begrænsede på grund af krisen,« vurderer hun.

