Sygehusapoteker: Privatisering af alkoholbehandling koster dyrt
Ligesom metadon skal også antabus købes hos de private apoteker. Det koster ifølge sygehusapotekerne samfundet flere penge. Men det afviser sundhedsministeren, som ikke vil øge adgangen til de offentlige apoteker
Først var der sagen om favorisering af de private sygehuse, hvor Rigsrevisionen har kritiseret Lars Løkke Rasmussen (V) for i sin tid som sundhedsminister at overbetale de private. I går kunne Information afsløre, at kommunernes misbrugsbehandling ifølge KL er blevet dyrere, fordi indkøb af metadon skulle ske hos private apoteker - efter ordre fra Løkke. Nu viser det sig, at regeringen også har betinget sig, at indkøb til antabusbehandling skal foregå hos private, selv om det var dyrere her.


 Det er ikke kun ved indkøb af metadon, at de offentlige sygehuse - efter direkte ordre fra daværende sundhedsminister Lars Løkke Rasmussen (V) - har måtte betale for meget, fordi indkøbet skulle ske hos private apoteker. Også når det gælder indkøb til antabusbehandling til 25.000 danskere, er behandlingen blevet dyrere. I forbindelse med at behandlingen er overgået fra amter til kommuner, har regeringen nemlig betinget sig, at indkøbet skulle ske hos private apoteker - og ikke som før på de offentlige sygehusapoteker.
Og det til trods for, at de kan levere lægemidlet til en billigere pris. Fra et privat apotek koster 50 Antabus tabletter ca. 200 kr., mens sygehusapoteket kan levere det ca. 20 kr. billigere. Når sygehusapotekerne er billigere end de private apoteker, skyldes det, at næsten alle indkøb sendes i licitation gennem regionernes fælles indkøbsorganisation Amgros. Herved opnår sygehusapotekerne storkundefordele og dermed lavere priser, som slår i gennem, når sygehusapotekerne videresælger lægemidlerne til misbrugsinstitutionerne.
Agurkehistorie
Ifølge sygehusapoteker på Region Hovedstadens Apotek, Lars Nielsen, har man blot taget politikernes prioritering til efterretning.
»Logikken er, at de private apoteker forsyner institutionerne under primærkommunerne, mens sygehusapotekerne forsyner sygehuse og hospitaler. For os betyder det ikke noget særligt økonomisk, men det gør det for dem, der skal betale. For samfundet som helhed bliver den politiske prioritering dyrere,« konstaterer Lars Nielsen.
Region Hovedstadens Apotek omsætter for ca. 2,5 mia. kr., og ifølge Lars Nielsen kan man derfor ikke mærke, at leverancerne af både metadon og antabus er overgået til de private apoteker.
»Men skulle politikerne igen vælge at lade os stå for opgaven, så er vi da parate til det,« siger han.
Som Information skrev i går, beordrede daværende sundhedsminister Lars Løkke Rasmussen (V) i 2007 de kommunale behandlings-centre til at købe Metadon hos de private apoteker, selv om det koster samfundet flere penge. Af et brev til KL's formand Erik Fabrin fremgår det, at det ikke har:
»...været regeringens hensigt at udvide sygehusapotekernes leveranceadgang.«
I stedet ønskede man at anvende de private apoteker, da misbrugsbehandlingen overgik fra amterne til kommunerne. Og det samme gælder altså for behandling med antabus. I går klandrede formanden for KL's Sundhedsudvalg, Tove Larsen (S), regeringen for til ugunst for borgerne at ville privatisere for privatiseringens skyld. Men det afviser sundhedsminister Jakob Axel Nielsen (K).
»Hvorfor har KL ikke rejst sagen over for mig, hvis der virkelig er et problem?« siger ministeren og kalder det en agurkehistorie:
»Kommunerne kan være ligeglade, for vi har en apotekssektor med ens priser over alt i landet. Desuden bliver de kompenseret ved årlige aftaler,« >påpeger Jakob Axel Nielsen.
Loft over indtjening
Ifølge ministeren koster det heller ikke samfundet dyrere at lade de private apoteker stå for leverancerne. Han peger på, at apotekernes samlede avancer fastsættes hvert andet år i aftale med Sundhedsministeriet.
»Når apotekerne har nået en vis omsætning på receptpligtig medicin, kan de ikke tjene mere til sig selv. Så ryger pengene direkte ind i statskassen,« siger han.
Hos Socialdemokraterne vil man gerne give kommunerne adgang til de billigere præparater på sygehusapotekerne. Også langt flere patientgrupper, som eksempelvis kræftpatienter i ambulant behandling, skal ifølge sundhedsordfører Sophie Hæstorp Andersen (S) kunne købe deres medicin direkte på sygehusapotekerne.
»Der er ingen logik i, at det skal købes hos private apoteker, når det er dyrere,« siger hun.
Ifølge Socialdemokraternes beregninger, vil sådan en ordning spare det offentlige for 700 mio. kr., fordi staten giver tilskud til visse typer af medicin. Men ifølge sundhedsministeren risikerer man at sætte et system over styr, som sikrer ens lave priser over hele landet samt et velfungerende distributionssystem, der går helt ud i alle hjørner af landet:
»Man leger kispus med et unikt dansk system. Jeg mener, man skal vare sig for lette bemærkninger,« siger Jakob Axel Nielsen.


