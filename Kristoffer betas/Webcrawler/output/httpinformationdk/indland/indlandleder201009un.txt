Universitetslærere 2.0



 At forske og undervise på universitetet er et kald og en drøm af et job for de få. Men når 50 ansatte på bare et enkelt institut på Københavns Universitet har mere end 30.000 timers overarbejde i forbindelse med undervisningen, som de hverken kan få løn for eller afspadsere, falmer drømmen unægteligt en del. Holdningen er og har altid været, at forskning og undervisning ikke kan gøres op i timer. Derfor har universitetslærerne som de eneste i uddannelsessektoren ikke nogen aftaler om arbejdstid. Spørgsmålet er, om ikke billedet af en universitetslærer anno 2010 trænger til at blive støvet alvorligt af  - ligesom ledelsen er blevet det.
De ansatte ledere har siden 2003 erstattet det demokratisk valgte styre på universiteterne, der gav de universitetsansatte ganske meget at skulle have sagt. Som en overarbejdsramt lektor udtrykte det, så »har man fjernet rettighederne og bibeholdt pligterne, derfor står vi magtesløse, for vi har ingen fagforeningsbeskyttelse, når det gælder vores arbejdstid.« Nok er det ledelsens ansvar ikke at drive rovdrift på de ansatte, fordi de kan, og nok er det fagforeningernes opgave at sørge for ordentlige arbejdsvilkår. Men universitetslærerne har aldrig været rettighedsløse stakler. De er bare ikke helt vågnet op til den nye virkelighed på de universiteter, hvor de har stadig mindre at skulle have sagt og stadig mere at lave.
At arbejde over, fordi man er en dedikeret vidensarbejder, er en ting, men at arbejde over, for at undervisningen på universiteterne overhovedet kan hænge sammen, som flere lektorer beskriver det, er en helt anden sag. Vi har kun de universitetsuddannelser, vi har betalt for, og det faktum kommer overarbejdet - hvor godhjertet det end er - til at dække over. Arbejdet som universitetslærer bliver nok aldrig rent lønarbejde, men forhåbentlig er der en bevægelse hen imod en ny udgave af universitetslærere med lidt større lønmodtagerbevidsthed.

