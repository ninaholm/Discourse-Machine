Thornings gruppearbejde vil næppe styrke ministrene
Fremover skal de forskellige ministre mødes i særlige grupper for at udvikle regeringens politik. Tanken er blandt andet at tilbageerobre noget af magten og politikudviklingen fra embedsmændene, men eksperter tvivler på, det vil lykkes
Helle Thorning-Schmidt vil indføre gruppearbejde for centrale ministre for derved at styrke samarbejdet mellem dem.


 Samarbejdet mellem ministrene skal fremover styrkes ved at indføre systematisk gruppearbejde på tværs af ministerierne. Det slog statsminister Helle Thorning-Schmidt i går fast på sit ugentlige pressemøde.
’Holdene’, der hovedsageligt kommer til at bestå af nøgleministre, skal jævnligt mødes for at udvikle konkrete politiske ideer og forebygge silotænkning ministerierne imellem. Men derudover håber regeringen også på, at den ny arbejdsform vil styrke ministrenes position i forhold til embedsapparatet, forklarer økonomi- og indenrigsminister Margrethe Vestager (R):
»Hvis ministrene samarbejder og lytter til hinanden, så gør embedsapparaterne det også i højere grad, end de ellers ville gøre,« siger Margrethe Vestager til Information.
Der har tidligere været rejst kritik af embedsmændenes stadig større rolle i udviklingen af politik på bekostning af ministrene, og nu efterlyser også Margrethe Vestager, at ministrene selv får en større andel i politikudviklingen:
»Jeg ved selvfølgelig ikke, hvor meget politikudvikling, der har ligget i embedsværket de seneste 10 år, men jeg synes, der er behov for, at ministrene selv i højere grad kan tænke med og udvikle politikken, uden at det med det samme bliver placeret i et tværgående embedsmandsudvalg,« siger Margrethe Vestager, som tror på, at det kommende gruppearbejde på tværs af ministerierne vil hjælpe processen på vej.
Ideer fra embedsmænd
Men det nye ministersamarbejde vil næppe have nogen synderlig effekt på magtfordelingen, vurderer blandt andre professor ved Institut for Statskundskab på Københavns Universitet Tim Knudsen, som selv tidligere har rejst kritik af embedsmændenes reelle magt.
»Det er da et sympatisk projekt, men problemet forbliver, at ministrene har så lidt tid til overhovedet at tænke. De zapper af sted og har nogle meget tætpakkede kalendere, hvilket også var tilfældet under den forrige regering, og det er svært at forestille sig, at det her vil ændre noget ved det.« Heller ikke professor ved Institut for Statskundskab ved Aarhus Universitet Peter Munk Christiansen har stor tiltro til den nye arbejdsform.
»For det første får ministre ikke så forfærdelig mange gode, selvstændige ideer. I hvert fald har ministrene altid embedsmænd til at fortælle sig, hvilke ideer de har at vælge mellem,« siger Peter Munk Christiansen.
»For det andet har ministre jo netop departementer for, at embedsmændene kan hjælpe dem. Ikke bare med at udføre de ideer, ministrene får, men også for selv at udvikle ideer. Og jeg har svært ved at forestille mig, at man med det her gruppearbejde kan tippe den balance ret meget.«
Allerede under Fogh-regeringen forsøgte man at styrke ministrenes position i forhold til embedsapparatet, ved at nedsætte 10 arbejdsgrupper med ministre.
Men med et sparsomt resultat, vurderer Tim Knudsen:
»Allerede dengang var der en tendens til, at ministrene alligevel bad embedsmændene om at finde ideer i skufferne, inden de mødtes med de andre ministre. Spørgsmålet er, om den ny regering vil få større held med projektet end VK. Man skal aldrig sige aldrig, men det bliver svært.«
Reaktion på modvind
Men man skal heller ikke undervurdere det taktiske tidspunkt, Helle Thorning vælger at introducere det nye gruppearbejde-initiativ, vurderer Peter Munk Christiansen.
For netop i stormen af historier om løftebrud og uheldige personsager, har regeringen nu særligt behov for at vise politisk styrke og sammenhold.
»Én ting er forholdet mellem minister og embedsmænd, men man kan ligeså godt se det her som et forsøg på at gøre noget ved den ikke så heldige start, som regeringen har fået. Det er selvfølgelig ikke ren og skær medie-spin, men det er jo ikke noget særlig omkostningsfuldt initiativ hverken politisk eller på nogen anden måde,« siger Peter Munk Christiansen.
»For en statsminister og en regering, der er kommet lidt i defensiven, er det her nok en god idé.«

