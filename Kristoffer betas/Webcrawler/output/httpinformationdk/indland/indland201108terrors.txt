Terrorsagen mod ROJ gik op i jura-slagsmål
Sagen mod ROJ TV, der er tiltalt for at støtte kurdiske PKK, er fra starten præget af juridiske tovtrækkerier


 Der var fra dagens start lagt op til juridiske slagsmål, da Københavns Byret indledte sagen mod den kurdiske tv-station ROJ TV, der er tiltalt for at støtte oprørsbevægelsen PKK, der står på både EU's og USA's terrorlister. Forsvareren Bjørn Elmquist lagde ud med at kræve de to anklagere i sagen sendt ud af retten.
Grunden var, at han ville indkalde dem som vidner i sagen. Den usædvanlige begæring var dog indsendt for sent, så den blev afvist af dommeren.
Under fremlæggelsen kunne politiassessor Jacob Buch-Jepsen læse overskrifter som 'PKK gav den tyrkiske hær en god ordentlig lærestreg' fra ROJ TV op.
Men da han ville læse op fra en erklæring fra Politiets Efterretningstjeneste (PET) havde Bjørn Elmquist fået nok.
»Det går langt ud over rammerne for en fremlæggelse. Det bliver en slags Erasmus Montanus-agtig cirkelslutning. PET-erklæringen er jo baggrunden for, at der overhovedet er rejst en sag,« protesterede han.
Buch-Jepsen kunne så læse op fra nogle dokumenter, der blev beslaglagt af belgisk politi under en ransagning hos ROJ TV.
Blandt andet et brev, hvor PKK beklager sig over, at der på det seneste ikke har været opmærksomhed nok om ungdomsaktionerne.
»Hvis der kan vises optagelser af unge, der er i gang med en aktion med molotovcocktails, kan I være sikre på, at det vil være med til at få ungdommen til at handle«.
Ud over tv-klip ville anklageren vise billeder af nyhedsoplæsere i PKK-uniformer, hvilket igen fik Bjørn Elmquist til at protestere voldsomt. Og igen gav dommeren ham ret.
»Vi er i gang med fremlæggelsen, ikke bevisførelsen, og der kan ikke vises billeder ud over de tv-klip vi ser,« irettesatte hun anklageren, der efterfølgende måtte finde sig i yderligere tre irettesættelser fra dommeren.
Sagen fortsætter tirsdag, hvor man tager hul på slagsmålet om, hvilke vidner, der kan føres under sagen.

