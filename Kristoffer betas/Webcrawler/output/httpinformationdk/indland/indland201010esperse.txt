Espersens meldinger truer regerings-freden
Den kriseramte konservative formands kontante udmeldinger om mindre skat, nej til efterløn og nej til regeringssamarbejde med DF kan være mere til skade for regeringen end til gavn for de konservative, vurderer tidligere K-formand
Lene Espersen blev genvalgt som konservativ partiformand med akklamation - og uden modkandidater.


 Én ting må man give de konservative: De har selvironien intakt.
»Konservativ. Konservativ. Det bli'r bedre dag for dag,« skrålede den konservative gruppe og det samlede K-ministerhold lørdag aften fra scenen i Aalborghallen til tonerne af »Afrika«-sangen. Det var kulminationen på et sketch-show, hvor bl.a. integrationsordfører Naser Khader optrådte i burka og finansordfører Mike Legarth spillede »den sidste betjent efter politireformen« på jagt efter »den sidste konservative vælger«.
Og de delegerede på det konservative landsråd jublede. Det gjorde de også tidligere på dagen, da formand Lene Espersen talte i en stiv time uden manuskript om det, hun selv ser som de 'klassiske konservative' værdier: At skatten skal ned, efterlønnen afskaffes og væksten i den offentlige sektor bremses.
Baglandet klappede og bakkede op, som de skulle. Men om budskaberne i tilstrækkelig grad kan gøre den konservative hverdag bedre »dag for dag«, må meningsmålingerne vise.
Regeringen i opløsning
De har i hvert fald gjort livet surere for statsminister Lars Løkke Rasmussen (V).
»Det vigtigste signal var, at de konservative nu virkelig vil til at slås for egne mandater - ikke for regeringen,« siger politisk kommentator Hans Engell, der er tidligere konservativ formand og minister.
Han henviser til, at Lene Espersens tale først og fremmest rummede budskaber, som kan trække tidligere konservative vælgere tilbage fra især Liberal Alliance og Venstre.
»Ser man på det fra Løkkes side, må det være stærkt foruroligende. For det betyder, at regeringen reelt er  i opløsning,« siger Hans Engell.
Han mener, at Venstre med de konservative meldinger har fået et problem, der fuldstændig svarer til Socialdemokraternes og SF's problemer med de radikale.
»Hele risikoen er, at det bliver et emne op til valget. Om de konservative overhovedet kan få indfriet nogen af kravene - og om de er villige til at tage konsekvensen og stå uden for regeringen, hvis ikke,« siger han.
Netop dén vilje til at forlade VK-regeringen demonstrerede gruppemedlemmerne Mike Legarth, Helle Sjelle og Rasmus Jarlov i flere medier i løbet af weekenden  - og Lene Espersen måtte i går lukke diskussionen med Poul Schlüters ord om, at »man skal ikke true med at gå, men med at blive«.
Liberalistisk tale
Debatten vil formentlig fortsætte alligevel, mener Hans Engell.
Han er ikke enig i Espersens ord om, at hendes budskaber var 'klassiske konservative'.
»Det var en liberalistisk tale for de velbjærgede og de tunge drenge i Dansk Industri. Der var ingen appel til den offentlige sektor eller mellemstanden,« siger han om Espersens fokus på »økonomi, spareplaner og nedskæringer i den offentlige sektor og overførselsindkomsterne«.
Lidt mere at klappe ad fik de konservative i går, da Sveriges netop genvalgte finansminister, Anders Borg fra Moderaterna, talte til forsamlingen.
»I januar lå vi 10 procentpoint bagefter, men alligevel vandt vi valget og fik vores bedste valgresultat siden 1911,« sagde han.
Det samme kan de konservative opnå, var hans budskab. Landsrådet jublede. Og et øjeblik virkede det, som om de troede på det.


