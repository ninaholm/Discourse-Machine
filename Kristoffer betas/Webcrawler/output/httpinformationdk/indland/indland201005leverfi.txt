'Man lever fint med tunge øjenlåg, men barnløshed er noget andet'
Regeringens bebudede besparelser på kunstig befrugtning lukker op for brugerbetaling på offentlige sygehuse. Det  mener Danske Regioners formand Bent Hansen strider  imod sygehusvæsenets principper - og ultimativt vil besparelserne få en uønsket social slagside, siger han
Formanden for Danske Regioner, Bent Hansen (S), forstår ikke, at regeringen lægger op til en besparelse på 200 mio. på kunstig befrugtning på de offentlige klinikker. Man burde i stedet spare på kosmetiske operationer som f.eks. tunge øjenlåg.

Formand for Danske Regioner, Bent Hansen (S), har tidligere efterspurgt prioritering i det danske sundhedsvæsen. Nu har regeringen et bud, der lægger op til en besparelse på 200 millioner på kunstig befrugtning på de offentlige klinikker. Det kalder Bent Hansen for zigzagpolitik, for regeringen har for nyligt inddraget enlige og lesbiske i den pulje, der har ret til kunstig befrugtning. Desuden mener han ikke, at brugerbetaling hører hjemme på offentlige sygehuse.- Du har tidligere efterlyst prioritering i sundhedsvæsenet - nu er de kommet på kunstig befrugtning. Er det her det rigtige sted at prioritere?»Det har for os været helt naturligt, at det var gratis, for barnløsheden skyldes oftest sygdomme. Man kan hele tiden diskutere, hvor grænsen går for, hvor meget vi kan hjælpe. Men nu bliver det hele vejen, og det bliver 100 procent for egen regning. Det er højst betænkeligt, for med denne her spareplan rammer man nogle mennesker, som får meget svært ved at få gennemført en kunstig befrugtning.«Forkert prioritering- Nu har regeringen netop lavet de her prioriteringer, som du blandt andre har efterlyst. Hvordan skulle de ellers have prioriteret, hvis dette tiltag er 'betænkeligt'?»Jeg ville helt klart have prioriteret et andet sted. Det, vi har peget på, når vi har snakket prioriteringer, har blandt andet været kosmetiske operationer. Man lever fint med de øjenlåg - også selv om de er for tunge. Men barnløshed er noget andet. Og det fremstår som en zigzagpolitik fra regeringens side. Det er ikke længe siden, man har udvidet sådan, at lesbiske og enlige kunne få tilbud på det her område, og nu går man så den modsatte vej. Man skal selvfølgelig spare nogle steder, men det her er et politisk valg og en prioritering.«Et stort skridt- Dine partifæller i S har påpeget, at besparelserne kan få en social slagside, hvis kun den rige del af befolkningen får råd til kunstig befrugtning. Har de ret?»Der vil være nogle, der ikke vil kunne klare at betale 40.000 på en privatklinik. Det vil være for mange penge og have stor betydning for deres hverdag. Og det er ikke de principper, vi har indrettet dansk sygehusvæsen efter. Der er fri og lige adgang, og det er gratis. Derfor kan det undre, at når vi har teknologien, så bliver nødt til at afvise nogen. Det strider imod de grundlæggende principper, og det er det ikke retfærdigt.«- Socialdemokraterne har også kritiseret besparelserne for at virke kontraproduktivt i forhold til det faldende fødselstal og ældrebyrden. Hvad tænker du om det?»Forslaget er meget betænkeligt, da vi er i en situation sammen med andre vestlige lande, hvor vi har for få børn i forhold til de meget store pensionistårgange. Derfor har vi brug for, at der kommer flere børn og ikke færre.«- Kan man tale om et reelt paradigmeskifte i sundhedssektoren med dette tiltag?»Det er fuldstændig nyt, at vi på den måde skal udføre behandling med fuld brugerbetaling på vores sygehuse. Det har vi ikke haft før, og derfor er det et stort skridt« siger Bent Hansen
