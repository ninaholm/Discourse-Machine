Universiteter: Grænsen for optag af studerende er nået
Politikere og erhvervsliv må se langt efter flere studiepladser på universiteterne. Der skal flere penge på bordet, ellers vil det ikke kunne lade sig gøre at uddanne flere, lyder det fra rektorerne


 7.733 unge fik i weekenden afslag fra landets universiteter. Det på trods af at erhvervslivet forudser, at det danske arbejdsmarked allerede om fire år vil mangle omkring 6.000 højtuddannede. Derfor lyder kravet til universiteterne igen i år, at antallet af studiepladser skal øges. Rektorer og studiechefer mener dog, at grænset er nået. De seneste ti år er optaget steget med 43 procent, og hvis der skal optages endnu flere studerende, er der også behov for flere penge til forskningen, da pengene til de mange nye studerende ikke rækker.
»Medmindre der sker drastiske ændringer, så får vi meget svært ved at øge optaget væsentligt. Det er ikke nok med de penge, vi får pr. studerende, der skal også være råd til undervisernes forskningstid. Hvis regeringen vil have øget optaget, så skal der andre boller på suppen økonomisk,« siger Jens Oddershede, der er rektor på Syddansk Universitet og formand for Danske Universiteter.
CBS rammer loftet
Copenhagen Business School (CBS) står allerede med problemet. De har i år afvist 20 procent af 1. prioritetsansøgerne.
»Vi har ramt loftet for, hvor mange studerende, der må være pr. forsker, men vi mangler simpelthen penge til at ansætte flere forskere, ellers kan vi ikke hæve optaget og samtidig leve op til kravet om forskningsbaseret undervisning,« siger Wilbert van der Meer, der er sekretariatschef for uddannelse.
11 procent af de universitetsstuderende går på CBS, som kun modtager tre procent af basismidlerne, der skal finansiere det videnskabelige personales forskning. Det viser en opgørelse over fordelingen af forskningsmidlerne. Uddannelsespolitisk konsulent i Dansk Industri Mads Eriksen er enig med universiteterne i, at finansieringen af uddannelserne er for lav. Han betegner situationen med de mange afviste som »frustrerende«.
»Der er behov for at få lavet en køreplan for antallet af studiepladser og få lavet en økonomisk aftale med universiteterne. Det er dyrt her og nu at skabe flere pladser, men afkastet er højt, og den modsatte situation, hvor vi sender tusindvis af unge uden for uddannelsessystemet, er langt mere uoverskuelig,« siger Mads Eriksen.
Videnskabsminister Charlotte Sahl-Madsen (K) mener, at forskningsmidlerne allerede er øget markant:
»Universiteterne må skære på administrationen, så de får flere midler til undervisning og forskning. Det er rigtig vigtig øvelse, for pengene er nu engang givet bedst ud til det formål,« siger hun.

