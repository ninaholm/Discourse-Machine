Nekrolog - Anker Jørgensen: Working Class He
Anker Jørgensen var en flittig og snu politisk operatør. Det, han ville, var oftest sympatisk set nedefra, omend det set ovenfra ikke altid var nationaløkonomisk rationelt. Søndag sov han stille ind


 Anker Jørgensen blev den sidste socialdemokratiske statsminister med indbygget socialt kompas. Og den første, der ikke huskes for et defineret politisk projekt.
Hans eftermæle er således dobbelt: Han blev statsministeren, der lagde de sidste sten på den velfærdsbygning, Socialdemokraterne holdt rejsegilde på med Thorvald Staunings Kanslergade-forlig i 1933, den første fremadrettede socialreform.
Og han blev den første socialdemokratiske leder, der indledte afviklingen af det socialdemokratiske projekt i 1982, da han kastede håndklædet i ringen og overlod regeringsmagten til Poul Schlüter, og hvad deraf fulgte af ’borgerlige Danmark’.
Så hvem var Anker? Den, der måske så ham mest tydeligt, var Politikens tegner Bo Bojesen, der modellerede sin satire over Jern-Henrik, den selvrådige tegneseriepurk med det stålsatte overlevelsesinstinkt. Jern-Anker var den første blandt ligemænd, men vel at mærke i en sandkasse.
Han blev ikke genkendt som statsmand, men som ’folkets Anker’ – med patroniserende patos, der i virkeligheden var nedladenhed, og som forholdt sig til hans baggrund som lagerarbejder og den politiske klatrer med honnette ambitioner, der uventet fik magten foræret i 1972. Han beholdt den i henved 10 år fra 1972 til 1982, afbrudt af den kortvarige Hartling-regering 1973-75, men kom aldrig tilbage og blev mere eller mindre gået i 1987.
Flittig og snu
Nu hvor han er død 93 år gammel, fortjener han at blev husket som den, han var – en flittig og ofte snu politisk operatør – og ikke som den, det hel- og halvstuderede borgerskab så ham som: en lidt intellektuelt underfrankeret populist med begrænset økonomisk indsigt og en naiv tilgang til udenrigspolitik, som da han i november 1973 nedkaldte de bilfri søndage over danskerne, efter at han havde solidariseret sig entydigt med Israel efter Yom Kippur-krigen i oktober samme år.
Han var andet og mere – en mand, der kunne magtens mekanismer og ville noget med dem. Og det, han ville, var oftest sympatisk set nedefra, omend det set ovenfra ikke altid var nationaløkonomisk rationelt. Som en samtidig faglig leder bemærkede: »Hver gang Anker har mødt en gammel kælling på Fredericia Banegård, koster det statskassen en milliard.«
Med sit jordnære erfaringsgrundlag fra rigtige arbejdspladser, som arbejdsløs på understøttelse og som faglig tillidsmand valgte han instinktivt kortsigtet gældsætning frem for at lade de svageste betale regningen for de to oliekriser, der gjorde hans fem regeringsperioder til en endeløs række af økonomiske lappeforlig, der, som den daværende finansminister Knud Heinesen sagde i sin afskedssalut i 1979, førte ’dansk økonomi mod afgrunden’.
Heinesen tilhøret ’spareskolen’, hvor Anker Jørgensen hældede til ’reformskolen’ i synet på datidens økonomiske krise. Det skulle få skæbnesvangre følger – ikke for ham, men for partiet.
Anker Jørgensen havde ikke modet, og næppe heller incitamentet til at gennemføre en upopulær hestekur, der uvægerligt ville vende den tunge ende nedad, og slet ikke i en periode, hvor Socialdemokraterne var presset fra Mogens Glistrups skattenægterparoler til højre og kommunisternes kortvarige opblomstring med ’formandsinitiativ’ etc. til venstre. Hans forlig hen over midten blev lappeløsninger, men han lappede med imponerende energi. Som trænet forhandler på arbejdsmarkedet var hans taktik at køre forhandlingspartnerne trætte i nattemøder, hvor de fik sorte rande under øjnene, hvor Anker evnede at tage et powernap på et kvarter eller en halv time og være frisk, når der skulle skrives under hen på de små timer.
Belæst
Han var en hård negl, også når det gjaldt magtspillet. Han var ’mester i at bruge en telefon’, som en af hans SiD-kolleger sagde, når et flertal skulle limes i partiet og fagbevægelsen uden om ærkerivalen Thomas Nielsen, den krasbørstige LO-formand, der, da Anker i 1978 præsenterede LO-lederne for SV-regeringsaftalen, erklærede: »Du er og bliver et lille røvhul.«
Der lå også personlig animositet under den politiske uenighed. Anker Jørgensen var den første faglige leder, der brød med ’pamper’-myten. Han var faktisk belæst, han skrev bøger og artikler og havde Information stikkende op af jakkelommen.
Han var ’højlærd’, som det hånende hed, og han gik selv, når der skulle dannes regering, i modsætning til forgængeren, Jens Otto Krag, der altid sørgede for, at den til enhver tid siddende LO-formand blev taget i ed, når der skulle træffes vigtige beslutninger og besættes ministerposter på arbejds-, social- og økonomiområdet.
SV-regeringen var en ydmygelse, Thomas Nielsen ikke tilgav, og den fik da også kun kort levetid på lidt over et år, før de faglige ledere lukkede den med trussel om at bryde med partiet.
Inden da havde Jørgensen gennemført loven om efterløn med Venstres stemmer, en ’spiselig’ overenskomst var i hus, men bruddet kom med en ’helhedsplan’, der omfattede økonomisk demokrati, som Venstre sagde nej til. Anker vandt det efterfølgende valg.
Både typisk og usædvanlig
Hans netværk fungerede perfekt i 1968, da han kandiderede til formandsposten for DASF, Dansk Arbejdsmands- og Specialarbejder Forbund, det senere SiD (i dag 3F) uden at være delegeret, som reglerne ellers påbød.
Som redaktør af forbundets medlemsblad var han formelt at betragte som ansat og altså ikke valgt, og han havde afvist en opfordring fra forbundets hovedbestyrelse om at lade sin gamle fagforening, Lager og Pak, anmelde ham som delegeret.
Han slog med lethed modkandidaten, Jens Als, med stemmer fra de kommunister, han havde modarbejdet i hele sin faglige karriere som næstformand i Lager og Pak fra 1950, formand i 1956 og fra 1962 som formand for DASF’s transportgruppe. Han var ikke sart.
Og hårdførheden havde han med hjemmefra. Født i København 1922, faren var kusk, moren rengøringskone, blev han forældreløs som femårig, hvorefter han voksede op hos en faster på Christianshavn og gik i børnehave på Asylet i Amagergade (som tv-serien Huset på Christianshavn siden gjorde landskendt). Han blev senere ’skorpe’ på Vajsenhuset, skolen for forældreløse.
Efter endt skolegang var han bud, arbejdsdreng og lagerarbejder i FDB – i øvrigt som kollega til den senere tv-underholder, Otto Leisner. Arbejdsløshedsperioder blev brugt på aftenkurser og folkebiblioteker, hvor den unge Jørgensen studerede historie og filosofi og fandt frem til, at verden kunne hænge sammen som tillidsmand i fagbevægelsen og fra 1964 som medlem af Folketinget, hvor han sad til 1994.
Han var både meget typisk og ret usædvanlig for sin generation. Typisk blev han gift som 26-årig med værkførerdatteren Ingrid, fik fire børn og var bosat i Sydhavnen i København, et uprætentiøst nabolag beboet af folk som ham selv – stabile og stræbsomme.
Her blev han boende som statsminister og brugte kun Marienborg til møder og højtider, dels på grund af varmeregningens størrelse, men også fordi han følte sig bedst tilpas i mindre prætentiøse omgivelser.
Hans afsmag for unødig luksus gav pote hos vælgerne, men kunne kamme over i puritanisme, som da han fyrede Ritt Bjerregaard som minister efter en artikel i Ekstra Bladet om hendes overnatninger på Hotel Ritz i Paris – hvor der faktisk ikke var noget at komme efter.
Men han var usædvanlig med en for sin generation årvågen sans for samtiden. Han solidariserede sig med studenteroprøret ved her i avisen at bakke op om et studenterinitiativ i 1968, der skulle ’forene arbejdere og studenter’.
Det blev ikke til noget, men Anker havde aflæst tiden: Ungdomsoprøret var på skinner, og han var på toget. Han blev medstifter af ’Vietnam 69’, den kommunistfri version af protesterne mod USA’s krig i Indokina, og han støttede i 1968 ’Russell-tribunalet’, en international moraldomstol med kulturpersoner, bl.a. Jean-Paul Sartre, der mødtes i arbejdernes bygning i Roskilde, efter at Jens Otto Krag-regeringen havde betydet restauratører i København, at tribunalet ikke var velkomment i hovedstaden. Det kunne støde den amerikanske ambassade.
Det sociale kompas
Det var ligeledes Jørgensens sans for tiden, der gjorde ham til statsminister. Han var i 1972 tilhænger af dansk indtræden i EF, som EU hed den gang, hvorimod flertallet i SiD’s hovedbestyrelse var imod medlemskab. Han repræsenterede med andre ord det skisma i partiet, der delte folketingsgruppen midt over med den unge 68-generation med bl.a. Svend Auken, Birte Weiss, Karl Hjortnæs og Ritt Bjerregaard som ledende EF-modstandere.
Anker Jørgensen balancerede mellem de to fløje – udadtil fremstod han som venstreorienteret, indadtil var han pragmatisk og orienteret mod magten, så da Jens Otto Krag efter EF-afstemningen 2. oktober 1972 trådte tilbage for at hellige sig et civilt liv, kuppede han partiet og Folketinget ved at gøre Anker til sin afløser uden afstemning, men efter at have sikret sig LO-formandens (der fejlagtigt troede, at Jørgensen ville være hans mand) og Per Hækkerups, K.B. Andersens, Orla Møllers og Erling Dinesens samtykke.
Og som leder af fem regeringer i 10 år, fra 1972 til -82, styrede han efter sit sociale kompas. Selv da det så ud til, at han var slået ud af kurs med SV-regeringen og den følgende spektakulære krise med LO, viste kompasnålen fremad.
Efterlønnen var måske hans største bedrift, opfundet i hans gamle forbund og dygtigt ført frem af Svend Auken. Men også den femte ferieuge, garantilønnen, bistandsloven og loven om Lønmodtagernes Dyrtidsfond, der sikrede økonomisk demokrati ad bagdøren ved at gøre lønmodtagerne (socialdemokraterne) til medejere af det danske erhvervsliv, hører med på hitlisten.
Som egentlig blev imponerende efter en snublende start med Socialdemokraternes største nederlag siden Første Verdenskrig, hvor partiet gik fra 70 til 46 mandater ved folketingsvalget i 1973, det år, Mogens Glistrup gennembrød den politiske lydmur, og Fremskridtspartiet blev landets næststørste parti.
Splittede partiet
Som politisk leder var han udadtil folkelig og vellidt, indadtil i folketingsgruppen og partiet blev han med årene indesluttet og isoleret – og ikke altid lige demokratisk, som da han ved dannelsen af SV-regeringen gav mødelederen i folketingsgruppen, den netop afdøde Dorte Bennedsen, ordre til uden videre at konstatere et flertal uden afstemning, som han frygtede ville gå ham imod.
Som oppositionsleder efter 1982 tabte han alle tre valg frem til 1987 og overlod formandsposten til en trippende Svend Auken – igen med sit sociale kompas som vejviser. Han så Auken som mest ’socialdemokratisk’ af partiets mulige formandsemner, hvor Svend Jakobsen var længst fremme.
Forinden havde Jørgensen med en mesterlig manøvre i efteråret 1986 kvalt folketingsgruppens højrefløj, den såkaldte ’Olsen-bande’ (opkaldt efter daværende folketingsmedlem Erling Olsen), der pønsede på et kup, så valget af Svend Auken og med ham Ritt Bjerregaard som nye partiejere var en formssag.
Dermed blev partiet delt i to næsten lige store halvdele, der fem år senere førte til det politiske attentat på Svend Auken og banede vejen for Poul Nyrup Rasmussens ni år som statsminister.
Den grumme ironi var til at skære i: Hvor Anker blev udpeget for at samle partiet efter EF-splittelsen, sørgede han for, at partiet blev splittet, da han gik af. Hans tæft for magtspillet og øjeblikspolitikken var uovertruffen, men hans evne som politisk psykolog var amputeret. Han tænkte konkret, ikke abstrakt, trods årene på folkebiblioteket i Ølandsgade på Amager, hvor han som ung arbejdsløs slugte verdenslitteraturens klassikere, som var det wienerbrød.
Han blev aldrig en stærk leder, endsige en stærk statsminister, men han var en ferm overlever, der var svær at læse for omgivelserne.
Han kunne være nærtagende over for kritik, men han kunne også være storsindet og modig, som da han kritiserede Shimon Peres i Israel, den tyrkiske Bülent Ecevit i Ankara, rejste til Bagdad for at hente Saddam Husseins danske gidsler hjem og ofte sagde højt, hvad mere gustne temperamenter ville have holdt for sig selv. Han var med andre ord svær at greje som person, og det er måske grunden til, at de færreste hæftede sig ved andet end eftermælet som ’folkets Anker’.
Men han var mere end sin kliché – han var en mand, der ville opad og kom det. Han var faktisk sin egen – og den sidste arbejder på sit partis højeste post. Og man kan vel sige den sidste arbejderhelt.

