’Vi har aldrig lovet nogen ren luft’
Nørreport station er fem til seks gange mere forurenet end landets mest beskidte vej, viser ny måling. Et nyanlagt ventilationsanlæg til 100 mio. kroner skal forbedre luftkvaliteten, men det fungerer endnu ikke optimalt, lyder forklaringen fra de ansvarlige for byggeriet
luften på Nørreport station er trods nyt ventilationsanlæg så forurenet, at den er sundhedsskadelig. Men anlægget er slet ikke klar til at blive testet endnu, siger partnerselskabet Ny Nørreport, der står for byggeriet.


 
	Målinger foretaget af Det Økologiske Råd for Dagbladet Information viser, at partikelforureningen på Nørreport station i København er fem til seks gange højere end Danmarks mest forurenede vej i myldretiden, H.C. Andersens Boulevard. Det er langt fra godt nok, mener ekspert i luftforurening fra miljøorganisationen Det Økologiske Råd, miljøingeniør og ph.d. Kåre Press-Kristensen. Han har foretaget målinger tre steder på stationens fjerntogsperron onsdag den 7. maj om morgenen, mens det nyetablerede ventilationsanlæg kørte.

	»Der er forsat et ekstrem højt antal partikler på Nørreport. Målingerne viser, at luften er direkte sundhedsskadelig,« siger Kåre Press-Kristensen.

	Siden slutningen af 2011 har Nørreport ellers været en regulær byggeplads, hvor 100 mio. kroner er blevet investeret i et nyt ventilationsanlæg, der skal mindske den omfattende luftforurening fra dieseldrevne fjerntog. Det nye anlæg skal først være fuldt fungerende den 1. januar 2015, men er allerede nu begyndt at udsuge og indblæse luft igennem 11 høje skorstene.

	Resultatet er endnu ikke optimalt. På perronen, hvor cirka 20.000 rejsende med rygsække og kaffekopper hver dag venter på toget, viste tre målinger over hver ti minutter, at der i hovedhøjde var i gennemsnit 191.000 til 315.000 partikler per kubikcentimeter luft. Til sammenligning er det fem-seks gange flere partikler end H.C. Andersens Boulevard i myldretiden, hvor Press-Kristensen har målt 40-50.000 partikler. Før ombygningen af Nørreport målte han dog partikelniveauer på perronen, der svarede til ti gange H.C. Andersens Boulevard.

	Det mest positive måleresultat blev opnået under en fjerde måling efter kl. 10, hvor der kun kørte ganske få tog. Målingen skete direkte under en ventilator og foran en trappeskakt, hvor der blæste renere luft op fra mellemgangen til metroen. Her var resultatet 112.000 partikler per kubikcentimeter; altså stadig mere end dobbelt så højt som i myldretidstrafikken på H.C. Andersens Boulevard.

	De passagerer, Information har talt med, oplever ikke umiddelbart, at ombygningen har medført en forbedring i luftkvalitet ved sporene.

	»Her lugter af røg. Her er lysere og større end før, men luftkvaliteten føles ikke væsentlig bedre,« sagde pendler Marlene Aakjær.

	Hjertekarsygdomme

	Denne type af partikelforurening er langt fra ufarlig, forklarer professor Steffen Loft fra Institut for Folkesundhedsvidenskab på Københavns Universitet.

	»De farlige partikler er uopløseligt sod med nogle farlige stoffer udenpå. De afsættes i de yderste afsnit i lungerne, hvor der kan komme betændelsesprocesser, forværring af astma og kronisk lungesygdom,« siger han.

	De skadelige partikler kommer især fra gamle diesellokomotiver, der er produceret i begyndelsen af 1980’erne, og som stadig i dag slæber tunge dobbeltdækkervogne med rejsende til Kalundborg og Lolland-Falster.

	»Man kan ikke hoste partiklerne op, for de havner i alveolerne (de mindste luftrum i lungerne, red.). Man hober dem op igennem livet. Alt blod cirkulerer igennem lungerne, så der kommer også en påvirkning af hele kredsløbet, dvs. man kan få hjertekarsygdomme og blodpropper, som er det, de fleste dør af i forbindelse med partikler,« forklarer Steffen Loft.

	Han sammenligner det at stå i et rum med høj koncentration af partikler med at opholde sig i et gammeldags rygerum: »Det øger din risiko for at få hjertekarsygdomme og blodpropper, men vi ved ikke præcis hvor meget.«

	I en rapport fra 2013 konkluderer Nationalt Center for Miljø og Energi på Aarhus Universitet, at lokale kilder til luftforeningen alene i København bidrager til »omkring 80 for tidlige dødsfald« om året, og at al luftforurening i København bidrager til »omkring 540 for tidlige dødsfald.« Til sammenligning blev i alt ni personer dræbt i trafikken i Københavns Kommune i 2013.

	Hvad er definitionen af ren luft?

	Men det er urimeligt at lave målinger af luftkvaliteten på perronen allerede nu, mener Henrik Vincentsen, der er byggeleder i Ny Nørreport, et partnerskab mellem DSB, Banedanmark og Københavns Kommune, der står for byggeriet. Selv om ventilationsanlægget er færdigt og fungerer, er anlægget ikke testet igennem endnu og kan derfor bliver bedre, forklarer han.

	»Det er alt for tidligt at sige noget. De målinger, I har nu, fortæller noget om en testfase og ikke om den endelige drift. Vi kender ikke anlæggets optimale niveau på nuværende tidspunkt, så vi har sat det på et niveau, hvor vi mener, at vi kan holde en god luftkvalitet,« siger Vincentsen.

	Han understreger, at der først er et krav fra Københavns Kommune om, at ventilationssystemet skal fungere optimalt, den 1. januar 2015.

	»Vi har bygget det anlæg, der er størst muligt. Det er ikke designet til at undgå peaks af forurening på perronen, og vi har aldrig lovet nogen ren luft dernede. Det tror jeg ikke, man kan love nogen steder i København, hverken på Nørreport eller hvor du ellers går hen. Hvad er definitionen af ren luft? Der, hvor det nye anlæg vil have en effekt i forhold til det gamle, er, at koncentrationen af partikler vil falde væsentlig hurtigere end tidligere,« forklarer Henrik Vincentsen, der lover at Nørreport vil leve op til de krav, der er stillet af myndighederne.

	Kåre Press-Kristensen er ikke i tvivl om, at ventilationsanlægget har en positiv effekt på luftkvaliteten på Nørreport.

	»Men niveauer, der er fem til seks gange højere end forureningen på H.C. Andersens Boulevard i myldretiden, er simpelthen ikke godt nok,« mener han.

