Somaliere føler sig som jaget vildt
To terrorsager på mindre end en måned har kastet lange skygger over det somaliske samfund i Danmark. Somaliske repræsentanter frygter at en hel befolkningsgruppe bliver stemplet som ekstremister


 Det somaliske samfund i Danmark er for alvor kommet i mediernes og myndighedernes søgelys. Det begyndte med et højtprofileret terrorangreb på Hotel Shamo i Mogadishu den 3. december. 24 civile blev dræbt, heriblandt tre ministre i den somaliske overgangsregering, der omgående rettede en anklagende pegefinger mod en 22-årig dansk-somalier, der blev dræbt under angrebet. Han var angiveligt en selvmordsaktivist, trænet og bevæbnet af den militante islamistiske al-Shabab-milits, der er ved at tage magten i Somalia. Herhjemme bakkede Politiets Efterretningstjeneste anklagen op. Bombemanden var formentlig en herboende somalier, hed det i en udtalelse, som indtil videre ikke er blevet modsagt.
I fredags, kun fire uger senere, forsøgte en 28-årig herboende somalier så at slå den århusianske Muhammed-tegner Kurt Westergaard ihjel med en økse, PET nåede frem i sidste øjeblik, skød, sårede og pågreb gerningsmanden, der angiveligt var trænet af al-Shabab og inspireret af bevægelsens talrige opfordringer til at angribe den kontroversielle tegner.
Slået i hartkorn
De to alvorlige terrorsager har fået både medier og myndigheder til at stille skarpt på det 8.440 mand store somaliske samfund i Danmark og forværret somaliernes image i en sådan grad, at repræsentanter frygter, at det vil få konsekvenser langt ud i fremtiden.
»Det vil skade integrationen af den befolkningsgruppe, som i forvejen har det allersværest i Danmark«, siger Ahmed Dhaqane fra Dansk-Somalisk Netværk, der til daglig er kommunalpolitiker i Rødovre.  »De ganske få ekstremister, der findes i Danmark, har skadet hele det somaliske samfund langt ud i fremtiden« mener han.
Det er flere andre talsmænd enige i.
»Det er en bekymrende situation, for der er stor fare for, at danskerne vil opfatte alle somaliere som potentielle terrorister,« siger Ali Abdellahi, formand for Somalisk Forening i København. Han bakkes op af bl.a. formanden for Somalisk Ungdoms Fællesråd i Århus, Abdullahi A. Hassa.
»Jeg frygter, at det danske samfund vil bruge det imod os somaliere, som om vi er terrorister« siger den 26-årige formand til århus.dk. »Det er ærgerligt, hvis en enkelt galning får lov at ødelægge det positive billede, vi forsøger at skabe af somalierne i Danmark.«
Alle de somaliske repræsentanter, som Information har talt med, understreger, at det er en meget lille del af somalierne i Danmark, der sympatiserer med al-Shabab, der ønsker at indføre et Taleban-agtigt islamisk styre i det fattige, krigshærgede Somalia.
»Vi er muslimer, men vi deler ikke al-Shababs syn på islam,« understreger Abdulahi A. Hassa. Det samme understreger Ahmed Dhaqane. »Der er tale om en meget lille gruppe, som aktivt støtter al-Shabab og endnu færre, der er villige til at kæmpe for dem.«
Raffaello Pantucci fra den ansete britiske tænketank International Institute of Strategic Studies, IISS, bekræfter, at der er tale om meget små grupper i Danmark og andre vestlige lande, som er parat til at kæmpe for al-Shabab. I Sverige anslås antallet af aktive al-Shabab-folk at være mindst tyve og i Storbritannien op mod 100. I Danmark anslår han antallet til mellem ti og tyve personer.
Hovedet i busken
Mange somaliere reagerer på den negative opmærksomhed ved at stikke hovedet i busken, både over for medierne og over for myndighederne.
Det mener Ahmed Dhaqane er en helt forkert strategi.
»Det er ærgerligt, at de fleste somaliere vælger ikke at tale med medierne og hjælpe de danske myndigheder med at finde frem til de ganske få, der er villige til at kæmpe for al-Shabab. Det skader os alle i det lange løb,« siger han og opfordrer alle somaliere i Danmark til at fortælle myndighederne, hvis de oplever noget mistænkeligt og til at forklare den danske befolkning, at al-Shababs metoder ikke har opbakning i det somaliske samfund. Det gør han selv, og det har ikke bragt hverken ham selv eller hans familie i Somalia i fare, forsikrer han.
Ali Abdellahi fra Somalisk Forening i København er tydeligvis en af dem, der nødigt taler med danske medier.
»Jeg er skam bekymret over udviklingen,« siger han forsigtigt. »Men jeg håber og tror, at danskerne godt kan kende forskel på somaliere som sådan og så de ganske enkelte personer, som begår kriminelle handlinger«.
Det er fortsat uafklaret om den 22-årige dansk-somalier, som omkom ved hotelbombningen i Mogadishu, var en af al-Shababs selvmordsbombere. Det er heller ikke afklaret, hvilket forhold den 28-årige somalier, der forsøgte at dræbe Kurt Westergaard har til Al-Shabab, men det ventes en kommende retssag at kaste lys over. Ifølge kenyanske medier har han tidligere på året været fængslet i Kenya, mistænkt for involvering i terrorplaner mod bl.a. den amerikanske udenrigsminister Hillary Clinton under dennes besøg i Kenya. Ifølge den svenske avis Expressen har de to somaliere angiveligt på et tidspunkt samlet penge ind til Al-Shabab blandt somaliske flygtninge i Sverige.


