Udgangsforbud møder skarp kritik
Et udgangsforbud for børn under 13 løser ikke problemerne, siger eksperter og advarer om risiko for diskrimination


 Integrationseksperter og jurister vender tommelfingeren nedad, når det gælder S og SF's forslag om at indføre udgangsforbud for ghettobørn under 13 fra klokken ti om aftenen. S og SF mener, at et udgangsforbud sammen med en række andre tiltag over for børn og unge i ghettoområderne kan være med til at mindske kriminalitet blandt de helt unge.
Integrationskonsulent i Københavns Kommune Manu Sareen finder det »dybt problematisk« at indføre et udgangsforbud.
»Jeg ved ikke, hvordan man vil undgå, at et sådan forbud i praksis bliver diskriminerende, især hvis det kun skal indføres i nogle boligområder og ikke i andre« siger han.
Han mener desuden at forbuddet er praktisk uigennemførligt, for hvem skal rende rundt og samle ungerne op og sende dem hjem, spørger han.
»Det er meget bedre at gøre som i Holland, hvor familierne kan få en slags ekstra-forældre tildelt af kommunen, som så overtager en del af forældrekompetencen, for det er der, problemet ligger« siger han.
Det er tidligere integrationskonsulent og forfatter til bogen Get a Life, Ghettolife, Fahmy Al-Majid, enig i.
»Det er i høj grad indvandrerforældrene, der skal opdrages til at tage sig bedre af deres børn,« siger han og mener bestemt, det kan lade sig gøre.
»Jeg har selv været med til at tage fat i forældre til balladebørn i Brabrand ved Århus. Og her faldt ungdomskriminaliteten brat i løbet af få måneder,« siger han.
Jurister advarer
Kirsten Ketscher, professor i socialret på Københavns Universitet, mener at et udgangsforbud for børn under 13 er juridisk set meget betænkeligt. Og i praksis umuligt at gennemføre.
»Uanset om et forbud skal gælde alle børn under 13 eller kun nogle børn, er der tale om en meget kraftig indgriben i den individuelle frihed« siger hun.
Og hvis forbuddet kun skal gælde børn i særlige bebyggelser er der i praksis tale om racisme, mener hun.
Børnerådets formand, Lisbeth Zornig Andersen, bryder sig bestemt heller ikke om forslaget.
»Forslaget vil sikkert mindske kriminaliteten, men det løser ikke de bagvedliggende problemer. Der er jo en grund til at ungerne render alene rundt om natten,« siger hun.
»De har ikke brug for forbud, de har brug for hjælp.«
Lisbeth Zornic henviser bl.a. til Serviceloven, som giver de sociale myndigheder mulighed for at gå ind i hver enkelte familie og yde bistand til børn, der udsættes for misrøgt og omsorgsvigt.


