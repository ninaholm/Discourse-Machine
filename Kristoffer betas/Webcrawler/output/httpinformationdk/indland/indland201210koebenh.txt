København er ’leder blandt grønne byer’
Der er titusinder af job og markant fremgang for omsætning og eksport hos grønne virksomheder i hovedstaden, viser OECD-analyse


 Godt på vej mod den grønne økonomi,« skriver OECD i en analyse af Københavns indsats for at stille om til større bæredygtighed. Med tilføjelsen: »Mere kan imidlertid gøres.«
Analysen er den første af sin slags fra OECD, som med erfaringer fra regioner i fem lande vil udvikle nye indikatorer for omstilling på lokalt niveau. Analyserne gennemføres i regioner i Danmark, Belgien, Chile, Tyskland og Luxemborg, og den danske hovedstadsregion er den første, hvor foreløbige resultater foreligger.
»København er en leder blandt grønne byer« og »gør gode fremskridt i sin grønne omstilling,« skriver OECD i analysen, der blev offentliggjort i går på konferencen Global Green Growth Forum i København.
Analysen går ikke i detaljer med selve de miljømæssige belastninger ved byens drift og udvikling – den noterer blot, at »København præsterer mindst lige så godt som OECD-gennemsnittet med hensyn til følgende: udledninger pr. indbygger, energiforbrug, vandforbrug, regional affaldsindsamling, genanvendelse pr. indbygger samt behandling af forurenet jord.«
OECD’s fokus er først og fremmest på skabelsen af grønne jobs og indtægter via virksomheder i København, der producerer miljømæssige varer og tjenesteydelser. Der er i dag ifølge OECD 600 virksomheder i hovedstadsregionen med ekspertise i energieffektivisering, vedvarende energi, vandrensning og genanvendelse, og centralt står her virksomheder tilknyttet netværket Copenhagen Cleantech Cluster (CCC), klyngen af grønne virksomheder.
Hovedstadens grønne virksomheder havde i 2011 en ’grøn omsætning’ på sammenlagt 90 mia. kr. og omkring 34.000 medarbejdere direkte involveret i arbejdet med renere teknologi
»Trods de usikre økonomiske omstændigheder oplevede 44 pct. af virksomhederne med relation til ren teknologi beskæftigelsesfremgang i 2010. Kun ni pct. oplevede et fald,« skriver OECD.
Fra 2004-2009 havde de grønne virksomheder en omsætningsvækst på 55 pct., markant mere end væksten i virksomheder, der fremstiller industriprodukter og velfærdsteknologi.
Når det gælder eksport, voksede de grønne virksomheders eksport med 77 pct., mens eksport fra virksomheder med velfærdsteknologi kun voksede med 30 pct., og eksport fra industrivirksomheder faldt med 12 pct. Det sidste afspejler den økonomiske krise, som siden 2008 kan aflæses på alle typer virksomheders omsætning og eksport.
Barsk konkurrence
OECD gør opmærksom på, at også andre byer og lande nu satser stærkt på det grønne erhvervsliv, og at konkurrencen om markedet for grønne teknologier og løsninger derfor skærpes.
»København må fortsætte med at investere i den grønne omstilling,« betoner OECD og understreger at »mere kan gøres«, når det handler om at investere i grønne job, kompetence og innovation.
Direktør Marianna Lubanski, direktør for Copenhagen Cleantech Cluster, siger, at »specielt når det gælder renere teknologi, vil konkurrencen snart blive så barsk, at det er afgørende, at vi øger vores indsats og fokusering, hvis vi vil gøre os håb om at have succes og forblive foran.«
Københavns overborgmester, Frank Jensen, siger i en kommentar, at »OECD’s konklusioner fremhæver Københavns evne til at skabe grøn vækst og grønne arbejdspladser som del af vort mål om at gøre København til en af verdens grønneste byer.«
Borgerrepræsentationen har bl.a. vedtaget at gøre København CO2-neutral fra 2025. I perioden 2005-11 har man foreløbig ifølge kommunen reduceret CO2-udledningerne med 21 pct.

