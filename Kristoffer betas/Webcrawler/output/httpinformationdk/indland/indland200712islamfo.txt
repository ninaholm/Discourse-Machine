Islamforskningen forstærker fordomme
Selvom der er flest kulturmuslimer, er det overvejende de aktive religiøse muslimer, der finder vej til forskernes spørgeskemaer, og det skævvrider billedet af muslimers religiøsitet
Islamforskningen beskæftiger sig overvejende med de 600-800 muslimske indvandrere, der er organiseret i foreninger og organisationer med religiøst fortegn. Her talsmanden for Hizb ut-Tahrir, Fadi Abdullatif.


 I den offentlige debat beskrives den muslimske minoritet i Europa og Vesten ofte som en gruppe, der har et særligt stærkt forhold til deres religion. De er mere aktive, mere religiøse og fanatiske end andre trossamfund. 
Sådan beskriver stud. mag i religionshistorie og minoritetsstudier Nadia Jeldtoft opfattelsen af muslimske indvandrere i Danmark. Nadia Jeldtoft mener, at islamforskningen kommer til at bekræfte det billede, når den overvejende beskæftiger sig med de 600-800 muslimske indvandrere, der er organiseret i foreninger og organisationer med religiøst fortegn. I sit speciale om minoriteters religiøse identitet fandt Nadia Jeldtoft frem til, at religionen ikke spiller så stor en rolle for størstedelen af muslimer i Danmark. 
"Analysen af interviewene i mit speciale viste, at interviewpersonerne slet ikke tillagde det religiøse en så afgørende betydning, som de fleste studier konkluderer. At være muslim betød for dem at være anderledes end majoriteten - det religiøse indhold var ikke nær så dominerende," siger Nadia Jeldtoft og understreger, at interviewpersonernes bevidsthed om deres egen religiøsitet bliver påvirket af den måde, man som forsker spørger ind til emnet. 
"Den religiøse identitet som muslim skal forstås i lyset af, at muslimer i Danmark og Europa udgør en minoritet og dermed hele tiden bliver udpeget som 'muslimer' af majoriteten. Når islamforskningen hele tiden fokuserer på, hvordan minoriteten er religiøs, og spørger folk, hvor stor en rolle islam spiller i deres liv, så opstår der et definitorisk pres, og interviewpersonerne kommer til at beskrive deres religiøsitet på en anden måde, fordi de hele tiden får at vide, at de er muslimer, og bliver bedt om at tage stilling til det på en dyb og reflekterende måde," siger Nadia Jeldtoft. 
Fordomme forstærkes
Kate Østergaard, der er ekstern lektor på Institut for Tværkulturelle og Regionale studier genkender billedet. 
"Det billede, medierne nogle gange tegner af muslimer som meget religiøse, bliver på sin vis forstærket af islamforskningen, først og fremmest fordi vi som religionsforskere selvfølgelig fokuserer på religiøsitet og derfor også på de muslimer, som er meget religiøse. Derudover har islamforskere en tendens til at interessere sig for de organiserede religiøse unge, fordi de er lettere at få i tale," siger Kate Østergaard, der har været vejleder på specialet. Når forskere skal finde personer til interviewundersøgelser, er det lettere at henvende sig hos en organisation eller skrive til et debatforum på internettet end at henvende sig til folk på gaden.
"Hvis man ville tegne et billede af den danske ungdom, vil man heller ikke kun spørge unge, der er organiseret i politiske partier," siger Nadia Jeldtoft, der mener, at islamforskningens konklusioner omkring de aktive muslimer er vigtige.
"Islamforskerne Peter Mandaville og Olivier Roy har skrevet toneangivende værker om de aktive muslimer i Europa. 
Peter Mandaville nævner i en sidebemærkning i sit studie Transnational Muslim Politics, at det ikke er de aktive muslimer, der er flest af. Herefter fortsætter han sit studie af de aktive ledere af muslimske organisationer i Europa, og så drager han den voldsomme konklusion, at islam er transnational og organiseret og meget aktiv. Det er en konklusion, der er relevant, men ikke for størstedelen af muslimer," siger Nadia Jeldtoft. 
Nadia Jeldtofts speciale tager i stedet udgangspunkt i såkaldt helt almindelige mennesker, der interviewes omkring dagligdag, ægteskab og familieliv. 
"Ved at foretage en bred identitetsanalyse, som ikke fokuserer på, at den interviewede først og fremmest er 'muslim' og dernæst har andre identiteter, viser det sig, at det specifikt 'muslimske' skal forstås i sammenhæng med andre identitetspositioner, som i høj grad hænger sammen med det at være en minoritet i Danmark og i Vesten," siger Nadia Jeldtoft. 
Det har vi altid sagt 
"Jeg har godt været klar over at islamforskningen halter, og at vi har lidt svært ved at komme ud og tale med dem, som ikke er så religiøse," siger Kate Østergaard. 
"Jeg synes, det her speciale på meget overbevisende måde viser, at der faktisk er noget om snakken, og det er det første speciale, jeg nogensinde har set, der handler om muslimske unge, som ikke er organiseret," siger hun. 
Lektor i religionshistorie Tim Jensen fra Institut for Filosofi, Pædagogik og Religionsstudier fra Syddansk Universitet mener dog ikke, at specialet siger så meget nyt: 
"At langt de fleste indvandrere er muslimer af navn og ikke af gavn, det er jo en banalitet, som ingen har været i tvivl om, og det har religions- og islamforskere sagt flere gange. Det er da nyttigt, at det siges igen, og der kan da også være brug for mere forskning i disse muslimers måde at have religion på, men vi må ikke holde op med at lave undersøgelser om imamerne og moskeerne," siger Tim Jensen.
Kate Østergaard peger på, at der mangler en større grad af tværfagligt samarbejde mellem forskere i forskellige discipliner: "Antropologer og minoritetsforskere beskæftiger sig sjældent med, hvordan indvandrere er religiøse, men hvordan de er minoriteter eller indvandrere," siger Kate Østergaard. 
Tim Jensen er enig i, at forskere, der specialiserer sig for meget, risikerer at tingene ikke sættes i perspektiv, men det er ifølge Tim Jensen ikke forskningen, der skævvrider den offentlige debat.
"Den normale muslim ligner den normale kristne, altså den passive kulturkristne, og når mange tror, muslimer er meget mere aktive, så er det en skævvridning, der kommer fra medier og politikere." 
Er unge mere religiøse?
Men forskningen kan ifølge Nadia Jeldtoft alligevel komme til at skævvride billedet, afhængig af, hvordan den foretages. 
En undersøgelse foretaget for Ugebrevet A4 fra Catinét Research fra marts 2006 viser, at unge muslimer er mere religiøse end deres forældre: Således svarer 67 pct. af de 15-20-årige, at religionen har betydning for deres daglige levevis. Jo ældre de adspurgte bliver, jo mindre betydning får religionen. For de 51-60-årige betyder religion kun noget for den daglige levevis for 25 pct. af de adspurgte, ifølge undersøgelsen. 
"Indvandrere bliver i højere grad end etniske danskere mindet om, at de er muslimer, og at de har en anden religion. Når man så spørger dem, om religionen har betydning for deres daglige liv, så svarer de 'ja' - ikke nødvendigvis fordi de praktiserer mere, men fordi de hele tiden bliver mindet om, at de har en anden religion, der gør dem anderledes," siger Nadia Jeldtoft og påpeger, at undersøgelsen blev foretaget under Muhammed-krisen, hvor der var ekstra meget fokus på islam. 
"Jeg tror gerne, at unge muslimer i Danmark føler, at religionen har en stor betydning for dem. Men det er nødvendigt at undersøge præcis, hvad denne betydning indebærer og spørge: Hvad opfatter vi egentlig som religiøst? Er det at være meget praktiserende troende, eller handler det i højere grad om tilhørsforhold til en kulturel og etnisk gruppe," siger Nadia Jeldtoft. 
Forske i ligheder 
Seniorforsker og islamolog Garbi Schmidt fra Socialforskningsinstituttet mener, at forskerne i højere grad skal undersøge deres interviewpersoners livssituation i stedet for at fokusere snævert på religiøse spørgsmål. 
"I den offentlige debat lærer vi, at religionen er enormt væsentlig for muslimske indvandrere, og at det vanskeliggør den nationale sammenhængskraft, så derfor er det væsentligt at spørge: hvor central er religionen egentlig?" siger Garbi Schmidt, der også bestrider posten som formand for Forening for Islamforskning. 
"Vi kommer hamrende let til at tale om religion, når vi taler om indvandrere. Vi skal i stedet se på hele livssituationen, hvor folk bor, hvad der sker i skolerne, hele deres sociale situation," siger Garbi Schmidt, der mener, at man ved at forske i forskelligheder, såsom religiøsitet, forbigår de kulturmøder og de fællesskaber, der også findes. 
Almindelige mennesker 
Nadia Jeldtoft savner generelt mere forskning på området: 
"Der er brug for meget mere forskning omkring almindelige muslimer i Danmark. Jeg er ikke sådan en halalhippie, der afviser, at der findes meget fanatiske muslimer. Men der er rigtig mange, der bare er muslimer, fordi de er en del af en etnisk og kulturel gruppe," siger Nadia Jeldtoft, der mener, at den offentlige debat er mere generaliserende end nødvendigt. 
"Jeg ved godt, at forskningen kan tale meget mere nuanceret om minoriteter, end man kan i den offentlige debat, men det er en klar opfattelse, at religionen spiller en større rolle for denne gruppe end andre grupper. Derfor kalder vi hele tiden indvandrerne for muslimer, og det skaber nogle falske modsætningsforhold mellem dem og os," siger Nadia Jeldtoft. 


