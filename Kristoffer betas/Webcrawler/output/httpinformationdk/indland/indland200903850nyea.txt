850 nye almene boliger bygges til københavnerne
Et bredt flertal i Københavns Borgerrepræsentation vedtager onsdag en boligpakke, der sætter gang i 850 billige almene boliger
Københavns Kommune skal onsdag godkende igangsættelsen af 620 almene familieboliger og cirka 240 plejeboliger. Det er første gang i 15 år, at et så omfattende byggeri af almene boliger sættes i gang. Her almene lejligheder på Christianshavn.


 Med et forslag om at bygge billige almene boliger forsøger Københavns Borgerrepræsentation nu at råde bod på, at f.eks. sygeplejersker, lærere og politibetjene ikke har råd til at bo i hovedstaden på grund af de høje ejendomspriser.
På onsdag skal Teknik- og Miljøudvalget og Socialudvalget i Københavns Kommune godkende igangsættelsen af 620 almene familieboliger og cirka 240 plejeboliger. Det er første gang i 15 år, at et så omfattende byggeri af almene boliger sættes i gang. Den københavnske boligpakke kommer til at indeholde investeringer for mere end 250 millioner kroner. 
Indtil videre bakker både Socialdemokraterne, de Radikale, Enhedslisten og Venstre forslaget op, som dermed har et bredt flertal bag sig. 
Selv om overborgmester Ritt Bjerregaard (S) i sin tid lovede 5.000 billige lejeboliger, som aldrig er blevet til noget, er hun positiv over for forslaget: "Med denne boligpakke sætter vi øjeblikkeligt gang i byggeriet af billige almene boliger, som også mellemindkomster i byen har råd til at betale. Og så er det selvfølgelig vigtigt for os, at der nu kommer gang i aktiviteten på de københavnske byggepladser. Det har København brug for lige nu," siger Ritt Bjerregaard. 
Forslag eller Ghetto-by 
Også teknik- og miljøborgmester Klaus Bondam (R) er glad for forslaget om de nye boliger. Han er nemlig ikke i tvivl om konsekvenserne ved at se den anden vej: 
"I København er der i gennemsnit 10 års ventetid på en almen lejlighed, der er til at betale. Konsekvensen er, at nogle familier med lave indkomster ikke har råd til at bo i byen; vi får en by for de rige med ghettodannelser og social skævhed. Ikke alene er det et ualmindeligt kedeligt København, men det er også socialt uacceptabelt. Det skal der gøres noget ved," siger han. 
De nye boliger skal bygges efter forsøgskonceptet AlmenBolig+, der er udviklet af boligselskabet KAB, som administrerer cirka 50.000 boliger i hovedstadsområdet. Konceptet, som KAB kommer til at stå i spidsen for, gør det muligt at bygge billige boliger, fordi det giver folk en række 'gør-det-selv-forpligtelser,' som for eksempel græsslåning. 
Det er især højkonjunkturen, der har spændt ben for almene boligbyggerier på grund af de høje priser for jord og arbejdskraft. 
"Finanskrisen har åbnet et vindue, der gør det realistisk at bygge billigt og i god kvalitet. Det er det største boligpolitiske udspil i mange år og kommer virkelig kommunen til gode," siger direktør i KAB og formand for Landsbyggefonden Jesper Nygård. 
Huslejen i det nye byggeri bliver på 830 kroner pr. kvadratmeter. Det svarer til knap 59.000 kroner for en 85 kvadratmeter stor lejlighed. Boligerne i Almenbolig+ konceptet bliver omkring 30 procent billigere end det normale niveau for nyopførte almene boliger. 
Regering skal på banen
Trods prisfald kan det stadig ikke lade sig gøre at bygge almindelige billige boliger, uden at prisen stiger. 
"Hvis der skal bygges almindelige klassiske boliger, så skal regeringen leve op til det, de har lovet," siger Jesper Nygård og hentyder til den almenboligreform, regeringen har lovet men endnu ikke er kommet med. Han foreslår, at regeringen hæver maksimumbeløbet pr. kvadratmeter, forlænger tilbagebetalingstiden på optagede lån, eller at staten selv spytter i kassen. 
Direktøren mener, at regeringen har været alt for sløv i kampen om billige almene boliger og anklager dem for løftebrud: 
"Det er skandaløst, at vi ikke har haft mulighed for at bygge i en årrække, fordi regeringen ikke har levet op til dens eget løfte. Selv nu hvor man har brug for arbejdspladser og boliger, gør de det ikke muligt," lyder kritikken fra Jesper Nygård. 
De 250 millioner kroner, projektet koster, kommer fra statskassen, kommunekassen, Landbyggefonden og beboere selv. Boligerne kommer til at ligge på kommunalt og privatejede grunde i København og skal sikre hovedstadens overordnede mål om, at byen skal være blandet boligmasse og med boliger til alle. 
Også blandt regeringens egne rækker spøger kritikken. Kultur- og fritidsborgmester i København Pia Allerslev (V) efterlyser handling fra regeringens side: 
"Det er ærgerligt, at regeringen ikke giver mulighed for at bygge billige boliger, som folk har råd til at betale," siger hun og er ligeså ærgerlig over, at "Ritts utopiske tanker om billige boliger indtil nu har spændt ben for at opføre alment boligbyggeri." 
Pia Allerslev mener projektet er første skridt i den rigtige retning og håber, regeringen vil give en hjælpende hånd med, på samme måde som Jesper Nygård håber. 
Et særligt udvalg under Velfærdsministeriet fremlægger en rapport til marts med fokus på billige almene boliger. Velfærdsminister Karen Jespersen (V) - der har mødt kritik for sin langmodighed med at iværksætte nye billige boliger til lavtlønnede - planlægger at fremsætte et lovforslag inden sommerferien. 
Københavns Kommune regner med at kunne tage de første spadestik i efteråret 2009, mens de nye beboere vil kunne flytte ind i deres nye almene bolig i slutningen af 2010. 


