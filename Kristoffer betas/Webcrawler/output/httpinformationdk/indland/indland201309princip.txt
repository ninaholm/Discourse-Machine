Principsag i Højesteret om rutineafslag på statsborgerskab til PTSD-ramte
Højesteret skal i dag vurdere, om de tidligere rutinemæssige afslag på statsborgerskab til PTSD-ramte, der søgte dispensation fra dansk- og indfødsretsprøverne, kan indbringes for domstolene eller ej


 
	Hele ni højesteretsdommere iført deres vinrøde kapper skal i dag høre en principiel sag, der kan bane vej for en prøvelse af, om FN’s Handikapkonvention systematisk er blevet overtrådt i forhold til PTSD-ramte, dvs. ansøgere, der lider af posttraumatisk stresssyndrom.

	Kort fortalt drejer det sig om, hvorvidt et rutinemæssigt afslag fra Justitsministeriets (tidligere Integrationsministeriets) Indfødsretskontor på at forelægge en dispensations-ansøgning for Folketingets Indfødsretsudvalg er en forvaltningsmæssig afgørelse, som kan indbringes for domstolene.

	Eller om der, som Kammeradvokaten på vegne af staten mener, er tale om et lovforberedende arbejde, som netop ikke kan prøves af en domstol.

	Helt usædvanligt indtræder Institut for Menneskerettigheder med tilladelse fra Højesteret i sagen som såkaldt biintervenient. Det vil sige instituttet deltager til støtte for borgeren, der fik afslag, med egen advokat i sagen.

	»Det er en vigtig sag om fortolkningen af grundloven og flere meneskerettighedskonventioner, og derfor deltager vi,« siger ekspert i indfødsret Eva Ersbøll fra Institut for Menneskerettigheder.

	Hun peger på, at alle andre steder i forvaltningen, hvor myndighederne træffer en vigtig afgørelse for den enkelte borger, har borgeren enten en mulighed for at klage til anden myndighed eller i kraft af grundlovens paragraf 63 mulighed for at få sagen prøvet ved domstolene. Og det er ifølge Eva Ersbøll også en nødvendighed i en sag som den foreliggende:

	»Der kan ske fejl i enhver sagsbehandling. Det har vi jo senest set i statsløsesagen,« forklarer hun og understreger, at retten til at få en afgørelse om konventionsstridig diskrimination prøvet enten ved klage eller ved domstolene er en del af menneskerettighederne. Det er baggrunden for instituttets engagement i principsagen.

	VKO’s rutineafslag

	I 2009 fik en iraker, der var kommet til Danmark ti år tidigere, afslag fra Integrationsministeriets Indfødsretskontor på at få dansk statsborgerskab, fordi han ikke havde bestået den krævede danskprøve.

	Samtidig afviste ministeriet at forelægge hans ansøgning for Folketingets Indfødsretsudvalg, »fordi De ikke har dokumenteret at lide af en fysisk eller psykisk sygdom af meget alvorlig karakter«, som ministeriet skrev – på trods af at irakeren med en erklæring fra en speciallæge havde dokumenteret at lide af PTSD.

	Når kontoret skrev således, var det som tidligere refereret i Information en følge af det indfødsretscirkulære, som VK-regeringen i 2005 og igen i 2008 havde indgået med Dansk Folkeparti.

	Her blev det udtrykkeligt understreget, at PTSD-ramte rutinemæssigt skulle have afslag, når de ikke kunne bestå dansk- eller indfødsretsprøven – i modsætning til ansøgere med funktionsnedsættelser som f.eks. mongolisme, blindhed eller skizofreni, der havde krav på at få deres sag forelagt Folketingets Indfødsretsudvalg med henblik på en mulig dispensation:

	»Integrationsministeriet forudsættes endvidere at meddele afslag til ansøgere, som lider af PTSD – også selv om tilstanden er kronisk, og dette er dokumenteret ved en erklæring fra en person med lægefaglig baggrund«, hed det i V, K og DF’s indfødsretscirkulære.

	I 2011 anlagde irakeren sag ved Københavns Byret mod Indfødsretskontoret for forskelsbehandling i strid med bl.a. FN’s konvention om borgerlige og politiske rettigheder, men byretten henviste sagen til Østre Landsret. I august 2012 gav landsretten medhold til Kammeradvokaten og afviste, at sagen kan føres ved domstolene.

	Afslaget fra Integrationsministeriet var ikke »en afgørelse i for-valtningsretlig forstand, der kan prøves af domstolene,« som lands-dommerne skrev, uagtet at ministeriet i afslaget til irakeren selv havde betegnet det som en »afgørelse«. Det er denne vurdering – om afslaget overhovedet kan prøves ved dom-stolene – som principsagen med de ni højesteretsdommere i dag skal afgøre.

	’Opfundet konstruktion’

	Ifølge grundlovens paragraf 44 kan udlændinge alene tildeles dansk statsborgerskab ved lov. Hvert halve år vedtager Folketinget således lovforslag, hvorved en lang række oplistede personer tildeles statsborgerskab. Principsagen drejer sig om personer, der ikke optages på et sådant lovforslag.

	Her mener staten, at ministeriets beslutning om at følge indføds-retscirkulæret og ikke optage irakeren »var en beslutning om, hvad indholdet af et lovforslag skulle være«, og derfor ikke et udtryk for »en forvaltningsmyndigheds anvendelse af lovgivning«, men derimod »udtryk for udmøntning af en politisk aftale«, som Kammeradvokaten skrev i sit processkrift til landsretten.

	Kammeradvokaten henviste endvidere til, at det er et såkaldt »regeringsprærogativ« at fremsætte lovforslag, og at formuleringen af lovforslag ikke kan domstolsprøves, fordi grundlovens paragraf 63 om domstolsprøvelse ikke omfatter Folketinget. Modsat mener Institut for Menneskerettigheder, der har Christan Alsøe som advokat, at en sag som den foreliggende sikrer blandt andet den Europæiske Menneskerettighedskonvention og Europarådets Statsborgerretskonvention borgerne effektive retsmidler, altså muligheden for enten at klage over en afgørelse eller få den prøvet hos domstolene.

	Og endelig forpligter FN’s konvention om borgerlige og politiske rettigheder og handikapkonventionen de kontraherende stater til »at tage hensyn til beskyttelse og fremme af menneskerettigheder for personer med handikap i alle politikker og ordninger«.

	I instituttets indlæg til Højesteret sammenfattes dette til, at »det er en af Ministeriet opfundet konstruktion« at betragte en domstolsprøvelse af afslaget til irakeren som »en prøvelse af ministerens grundlovsfæstede ret til at tage eller afstå fra at tage initiativ til fremsættelse af lovforslag«.

	I indlægget henviser Christian Alsøe også til, at det åbenbart kun har været i en kortere år-række, at det synspunkt har været fremme, at der ved ministeriets behandling af ansøgninger »principielt ikke (er) tale om afgørelser i henhold til lov, men om forberedelse af lovforslag.«

	Ifølge Eva Ersbøll bliver afslag af den type, som irakeren modtog i 2009, slet ikke set af Folketingets Indfødsretsudvalg, »og ikke mindst på den måde får de karakter af og betydning som en forvaltningsafgørelse,« som hun siger.

	Højesteret forventes at komme med sin dom i løbet af få uger.

