Bødskovs §144 ville have mørklagt tuneserlov
Hvis forslaget til ny offentlighedslov L 144 havde været gældende i 2008, ville Information ikke kunne have skrevet om baggrunden for den omstridte tuneserlov, viser et svar fra Justitsministeriet til Folketinget


 På den baggrund er det Justitsministeriets umiddelbare vurdering, at dokumenterne ville være undtaget retten fra aktindsigt efter lovforslagets paragraf 24, stk. 1 om ministerbetjening«. Sådan hedder det i et af de mange svar om rækkevidden af forslaget til ny offentlighedslov, som justitsminister Morten Bødskov (S) netop har sendt til Folketingets Retsudvalg.
De omtalte dokumenter var en aktindsigt, som Information fik i december 2008 fra Integrationsministeriet, da daværende minister Birthe Rønn Hornbech (V) havde fremlagt forslag til den såkaldte tuneserlov.
Lovforslaget, som blev hastet gennem Folketinget trods omfattende kritik, gik ud på, at udlændinge på tålt ophold skulle have meldepligt og tage natligt ophold i Center Sandholm i Nordsjælland.
Højst usædvanligt fik Information svar på aktindsigten inden for 10 dages fristen, og derfor kunne folketingsmedlemmerne samme dag, som tuneserloven skulle tredjebehandles, læse en omfattende dokumentation af baggrunden for lovforslaget. Her fremgik det bl.a., at lovforslaget oprindeligt kun var tiltænkt at gælde for tre personer, som PET mistænkte for terrorvirksomhed, men af frygt for kritik blev lovforslaget med et snuptag undervejs udviddet til at omfatte alle udlændinge på tålt ophold, uanset om de var i PET’s søgelys eller ej.
I et centralt dokument, som indgik i Informations aktindsigt, havde vicepolitimester Hans Viggo Jensen fra Rigspolitiet i stejl håndskrift noteret sine bemærkninger til en af de første versioner af lovforslaget.
Efter hans vurdering var der bl.a. ikke behov for, at alle udlændinge på tålt ophold skulle underlægges så drastisk en forholdsregel som en daglig meldepligt:
»Gruppen af udlændinge på tålt ophold lever med få måske forklarlige undtagelser (psykisk syge og narkomani) i meget høj grad op til den nuværende meldepligt!«
I endnu en håndskrevet note bemærkede Hans Viggo Jensen, at Rigspolitiet hidtil ikke havde fulgt op på tålte udlændinges manglende overholdelse af meldepligten.
»Behovet har i øvrigt heller ikke været der,« som vicepolitimesteren bemærkede.
Nu har justitsministeren så bekræftet, at hvis forslaget til ny offentlighedslov havde været gældende tilbage i 2008, ville dette og en række andre dokumenter i sagen ikke være blevet udleveret. Med andre ord ville medlemmerne af Folketinget ikke have haft mulighed for at blive oplyst om, hvordan Rigspolitiets egen ekspert inden for udlændingepolitik vurderede lovforslaget.
Af et andet svar fra Morten Bødskov fremgår det, at Information heller ikke ville have kunnet få aktindsigt i dokumenter, som er udvekslet mellem regeringen i forbindelse med aftalen fra oktober 2012 om indholdet af den kommende offentlighedslov.
Aktindsigten førte til, at Information i marts i år kunne afdække, at regeringens Koordinationsudvalg, som består af to repræsentanter for hvert regeringsparti, allerede i august 2012 var blevet enige om at indlede forhandlinger om lovforslaget.
Aktindsigten viste også, at det var på initiativ af Venstre, at der blev indføjet den klausul i den politiske aftale mellem partierne S, R, SF, V og K om, at eventuelle ændringer i lovforslaget kræver fuld enighed mellem partierne.
Med andre ord har Venstre på forhånd søgt at sikre sig mod, at den voksende folkelige kritik af forslaget til ny offentlighedslov kan få regeringspartierne til at vakle i deres opbakning bag lovforslaget.
 

