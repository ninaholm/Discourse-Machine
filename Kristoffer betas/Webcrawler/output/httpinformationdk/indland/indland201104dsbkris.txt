DSB-krise kan betyde flugt af de dygtige medarbejdere
Mogens Granborg forlod i går posten som bestyrelsesformand for DSB. Turbulensen omkring selskabet kan koste flere afgange, mener professor


 Først måtte Søren Eriksen pakke sine ting og forlade stillingen som direktør for DSB. I går fulgte DSB's bestyrelsesformand Mogens Granborg efter  af helbredsmæssige årsager, lød forklaringen.
Dermed fortsætter nedturen for DSB, der med en konstitueret administrerende direktør, der allerede har meldt sin afgang, reelt set står uden topledelse. Professor Anders Drejer fra Aalborg Universitet kalder DSB for et handlingslammet selskab med en bestyrelse, der hænger i laser. Og det kan komme til at gøre ondt på selskabet, som kan forvente medarbejderflugt.
»Når sådan noget sker, forlader rotterne den synkende skude  og det er som regel de rotter, der svømmer bedst, der forlader den først,« siger Anders Drejer og peger på, at det især kan koste på mellemledergangen.
Kan gå ud over kunderne
Men ikke kun de ansatte bliver ramt af den fortsatte turbulens hos selskabet. Medarbejdernes frustration kan i sidste ende gå ud over togpassagererne, mener Ulrik Salmonsen, der er formand for Dansk Jernbaneforbund.
»Personalet har ligget vandret hele vinteren for at få DSB til at køre. Det tror jeg ikke, man skal forvente, at de gør, når der ingen ledelse er. Medarbejdernes lyst til at gøre en ekstra indsats er lig nul i øjeblikket,« siger Ulrik Salmonsen og tilføjer:
»Jeg kan ikke udelukke, at det får konsekvenser for togdriften på den lange bane i form af forsinkelser og aflysninger, hvis man ikke får styr på virksomheden.
Mogens Granborgs beslutning om at trække sig som bestyrelsesformand kom samme dag, som transportminister Hans Christian Schmidt (V) har modtaget bestyrelsens redegørelse. Men han afviser at have en finger med i spillet i forbindelse med Granborgs afgang.
DSB i et minefelt
» Jeg har fortsat tillid til hele bestyrelsen, og hvis Mogens Granborg havde villet fortsætte, kunne han godt det,« fastslår ministeren.
I dag udpeger Hans Christian Schmidt en ny bestyrelsesformand, men det kræver en helt ny, slagkraftig ledelse at få DSB tilbage på ret køl, mener professor Anders Drejer.
»Der er brug for en ledelse og en bestyrelse, der er uplettede i forhold til den verserende sag. Men det har lange udsigter,« siger Anders Drejer. Han mener ikke, en ny ledelse er på plads før tidligst til september, hvor den konstituerede administrerende direktør, Klaus Pedersen, har meldt sin afgang til fordel for et job hos ingrediensvirksomheden Chr. Hansen. Til gengæld kan et omfattende ledelsesskifte muligvis åbne op for DF's forslag om, at hele konstruktionen i DSB skal gås efter i sømmene.
»Tiden er ved at være inde til at overveje, om det er tid til at vende tilbage til de dage, hvor DSB var en styrelse under ministeriet,« siger DF's trafikordfører Kim Christensen. Og det er ikke nogen dum idé ifølge lektor Harry Lahrmann. Han mener, at en del af grunden til DSB-føljetonen kan skyldes togkoncernen nuværende organisation som et statsligt aktieselskab.
»DSB slås i dag i et minefelt mellem privat og offentlig. Jeg har svært ved at se nogen fordel for DSB. Jeg tror, det giver dem det værste fra begge verdener i stedet for det bedste. DSB vil stå bedst ved at være en offentlig styrelse,« siger han.

