Frivillige fra Danmark anholdt for menneskesmugling på Lesbos
To frivillige danske nødhjælpsarbejdere er tilsyneladende blevet anholdt og sigtet for menneskesmugling på den græske ø Lesbos. Begge er tilknyttet organisationen Team Humanity og venter på at blive stillet for retten


 Græsk politi har i går anholdt og sigtet to danskere for menneskesmugling på den græske ø Lesbos. Det oplyser den danske nødhjælpsorganisation Team Humanity.
De to mænd er begge medstiftere af Team Humanity, og ifølge organisationens formand Walle El Ghorba sidder de nu varetægtsfængslet og venter på at blive stillet for en dommer.
»Jeg har talt med et af vores medlemmer på Lesbos, der bekræfter, at to andre medlemmer er varetægtsfængslet og sigtet for menneskesmugling. De risikerer fire års fængsel,« oplyser Walle El Ghorba, der selv opholder sig i Danmark for tiden.
Ifølge ham sejlede de sigtede, to mænd fra København på henholdsvis 26 og 33 år, i går ud til en båd fyldt med flygtninge, der var ved at synke i Det Ægæiske Hav. De to mænd kontaktede ifølge Walle El Ghorba den græske kystvagt og ventede på dem i omkring halvanden time. Da kystvagten ikke dukkede op, mistede de tålmodigheden og begyndte sammen med en gruppe spanske frivillige at samle de synkende flygtninge op i deres egen båd.
Læs også: 'Alle taler om Salam'
Herefter kontaktede de igen kystvagten, der denne gang reagerede ved at eskortere dem alle til kysten, hvor de to danskere og tre spaniere blev anholdt af politiet. Kort efter blev de løsladt igen. Men natten til onsdag blev de to danskere og de tre spaniere anholdt igen og sigtet for menneskesmugling. Ifølge Walle El Ghorba var der denne gang ingen flygtninge om bord på Team Humanitys båd. Han afviser desuden, at Team Humanity skal have fragtet flygtninge fra tyrkisk farvand til Grækenland og dermed på tværs af grænsen.
Slår hårdere ned
Team Humanity udmærker sig blandt øens øvrige nødhjælpsorganisationer ved at have deres egen båd, som de bruger til at eskortere og opsamle flygtninge, der kommer sejlende fra Tyrkiet, og sætte dem i land på Lesbos.
Ifølge Walle El Ghorba har de hidtil haft et godt samarbejde med de græske myndigheder og den græske kystvagt.
»Kystvagten har været yderst taknemmelig for vores hjælp, før vi fik vores egen båd. Men det virker, som om myndighederne er begyndt at slå hårdere ned på de frivillige,« siger han.
De to mænd har fået tildelt en advokat, og de har ifølge Walle El Ghorba fået 48 timer til at indsamle beviser på, at de ikke er menneskesmuglere, inden de igen skal for retten.
Udenrigsministeriets borgerservice bekræfter over for Information, at to personer er blevet anholdt på Lesbos, og at ambassaden i Athen yder sædvanlig konsulær bistand. Udenrigsministeriet kan ikke bidrage med yderlige oplysninger på grund af tavshedspligt. Men borgerservice oplyser, at de anholdtes pårørende er underrettet.
Team Humanity opstod spontant i efteråret 2015, da en gruppe unge venner, primært fra København, rejste til Lesbos for at arbejde frivilligt som nødhjælpsarbejdere. Information besøgte dem i november og fulgte deres arbejde i en uge.
Det var i går ikke muligt at få en kommentar fra de græske myndigheder eller den danske ambassade i Athen.
Læs også: 'Alle taler om Salam'

