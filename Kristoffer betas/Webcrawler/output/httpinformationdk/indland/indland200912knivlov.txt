Knivlov kan svække respekten for 'lov og ret'
Det gode, gamle princip om, at man skal have mulighed for på forhånd at vide, hvilke handlinger man kan straffes for, er sat ud af spillet med den nye såkaldte knivlov


 Som forsker i forbrydelse og straf gennem et langt liv har jeg været i fængsel så forskellige steder som f.eks. i Sydafrika og Island, Canada og Norge, USA og Danmark, men som regel kun få timer. Jeg har været en gæst, der har kigget med faglig interesse på nogle fanger og ofte også talt med dem. I nogle tilfælde fik jeg et godt indtryk af livet i et fængsel. Jeg kom tilbage flere dage i træk, men jeg overnattede aldrig. I andre tilfælde var oplevelsen aldeles frygtelig, og jeg var lykkelig for selv at kunne vælge, hvornår jeg ville ud igen.
Af og til har jeg flirtet med den tanke, at for virkelig at forstå vilkårene for folk, der er blevet dømt til et fængselsophold, burde jeg selv begå et eller andet strafbart og tage min straf. Men indtil for nylig har der ikke rigtigt været en forbrydelse, som jeg med god samvittighed kunne begå. Der er der nu! Overtrædelse af forbudet mod at medbringe en kniv på syv cm eller derover er en oplagt mulighed. Jeg indser, at jeg formentlig allerede har gjort det flere gange, uden at være blevet opdaget. Det siger sig selv noget om de selektionsmekanismer, der er på spil i enhver form for kriminalitet.
Hvad er det så, jeg har begået? Ja, mine lange, spidse køkkenknive ligger i køkkenskuffen og har ikke været transporteret rundt i bil eller på cykel. Men jeg har en fin, fransk svampekniv. Den er 7,3 cm lang og ligner en lille krumsabel. Den er uden tvivl god både som forsvarsvåben og som angrebsvåben. Den har jeg mange gange haft med i skoven. Men det er næppe kriminelt nok, fordi jeg vel med den medbragte svampekurv vil kunne bevise mit forsæt til kun at bruge kniven til sit formål, at skære og rense svampe. Men hvad så, når svampene er samlet, og jeg kører af sted til mine venner i byen en aften uden først at have afleveret kniven derhjemme? Om det er godt nok til et ophold på syv dage i fængsel, eller det kun vil give en bøde, er ikke til at vide på forhånd. Det afhænger af en konkret vurdering i retten, måske tre forskellige vurderinger i tre retlige instanser, som vi har set for nylig.
Urimelige knivsager
Om jeg ved at begå den nævnte forbrydelse endelig får en chance for det ophold i et dansk fængsel, som kunne give mig ny viden om et system, jeg har forsket i så længe, uden at få dårlig samvittighed over, hvad jeg har gjort, er altså usikkert.
Mit ærinde med disse 'morsomme' betragtninger er imidlertid mere alvorligt, end det lyder. Vi har på det seneste været vidne til den ene urimelige 'knivsag' efter den anden. Folk, der kører rundt med knive, som de normalt bruger i deres arbejde, til deres fritidsaktiviteter etc., men som de ikke lige i det øjeblik, de møder politiet, er i gang med, står til fængselsstraffe, plettede straffeattester, mistet arbejde, stempling som kriminelle etc. Og fængselsvæsenet skal administrere endnu flere af disse korte frihedsberøvelser, som Danmark i så enestående grad - sammenlignet med andre lande - anvender.
Det har da også resulteret i hovedrysten hos såkaldt almindelige mennesker, bekymring blandt de politikere, der selv har indført reglerne, og udtalelser fra en række offentlige og private virksomheder om, at de da måske nok vil se bort fra en straf for den type overtrædelser, når de skal ansætte personale.
Fint nok. Men i det større perspektiv er problemet også et andet. Hvis konkrete straffesager virker helt urimelige i almindelige menneskers øjne, så kan det bidrage til en generel svækkelse af respekten for 'lov og ret'. Min egen respekt inklusive. Nu har Højesteret så afgjort et par prøvesager om knive og frifundet for den fængselsstraf, som landsretten havde idømt. En lang række sager, som har været stillet i bero, kommer i den følgende tid til at belaste et i forvejen overbelastet domstolssystem. Og det er temmelig uforudsigeligt, hvordan den enkelte sag vil falde ud. Det gode, gamle princip om, at man skal have mulighed for på forhånd at vide, hvilke handlinger man kan straffes for, er sat ud af spillet.
Alle er kriminaliseret
Jeg overvejer at demonstrere ved permanent at anbringe en 'ulovlig' kniv i min bil. Jeg mister ikke noget ved at blive opdaget, og jeg får chancen for mine syv dage i fængsel. Men jeg vil advare min svigersøn, som kører til og fra arbejde med alskens værktøj i sin bil. Han har hidtil grinet, når jeg har fortalt om knivloven. Nu må han tage den alvorligt. Han kan nemlig miste meget ved en dom for at have overtrådt den.
Som den ene af forsvarerne for de to unge mænd, der fik deres domme stadfæstede i Højesteret for nyligt, udtalte: »Politikerne har kriminaliseret halvdelen af landets befolkning.«
Og jeg kunne tilføje, at det jo ikke kun gælder, for så vidt angår knivforbudet. Den såkaldte lømmelpakke klarer resten. I disse år gør kriminalpolitiken mig mere utryg end kriminaliteten. 
Beth Grothe Nielsen er lic.jur. og forfatter

