Sidste runde i koldkrigsopgøret mellem Dragsdahl og Jensen
Mandag og tirsdag tager Højesteret fat på den langstrakte injuriesag mellem Informations tidligere journalist Jørgen Dragsdahl og tidligere koldkrigsprofessor Bent Jensen
Næste uge fortsætter retssagen mellem koldkrigsprofesser Bent Jensen og Informations tidligere journalist Jørgen Dragsdahl (på billedet).


 En lang række artikler i Information fra 1970’erne og 80’erne, en stribe klassificerede PET-dokumenter fra samme periode foruden processkrifter og ekstrakter vil ligge på bordet foran de syv højesteretsdommere, der mandag formiddag tager fat på sidste runde i et langstrakt og forbitret koldkrigsopgør mellem to ældre herrer.
Den ene er den 66-årige journalist Jørgen Dragsdahl, der i en årrække var Informations sikkerheds- og nedrustningspolitiske medarbejder.
Den anden er den 77-årige forhenværende koldkrigsprofessor Bent Jensen, der i januar 2007 skrev en længere artikel i Jyllands-Posten, hvor han omtalte Jørgen Dragsdahl som KGB-agent og bl.a. sammenlignede ham med den spiondømte norske diplomat Arne Treholt.
Allerede Bent Jensens overskrift til artiklen – »De kaldte ham nummer 1« – antydede, at Jørgen Dragsdahl ifølge professorens arkivstudier hos PET havde været en særdeles nyttig agent for den sovjetiske efterretningstjeneste i 1970’erne og 80’erne.
Hvis Bent Jensen har ret i det, havde Informations læsere gennem to årtier altså været udsat for snedigt udført propaganda fra en KGB-agent.
I kølvandet på artiklen, der i øvrigt udløste skarp kritik fra PET mod Bent Jensen for at have overtrådt sin tavshedspligt, fordi professoren havde citeret fra klassificerede dokumenter, anlagde Jørgen Dragsdahl en injuriesag.
I 2010 blev Bent Jensen ved retten i Svendborg dømt for, at 35 udtalelser bl.a. i artiklen var ærekrænkende.
Tre år senere nåede Østre Landsret frem til det samme resultat: Alle udtalelserne var usande og ærekrænkende, men alligevel blev Bent Jensen frifundet. Selv om professoren ikke havde ført sandhedsbevis for udtalelserne, var de ikke injurierende.
De tre landsdommere mente nemlig, at Bent Jensen som forsker burde have en udvidet ytringsfrihed, samtidig med at Jørgen Dragsdahl som en offentlig person burde finde sig i at blive omtalt i sammenhæng med KGB og agentvirksomhed, fordi der var »et vist faktuelt grundlag« for sagen.
Mere end otte år efter Bent Jensens artikel i Jyllands-Posten skal Højesteret nu i gang med tredje og afgørende omgang i dysten Dragsdahl vs. Jensen. Ifølge Jørgen Dragsdahls advokat, René Offersen, kan Højesterets afgørelse få betydning for andre journalister end Jørgen Dragsdahl.
»Sagen drejer sig i høj grad om beskyttelse af journalisters ytringsfrihed, eftersom accept af Bent Jensens ærekrænkende udsagn er egnet til at få journalister til at afstå fra at opsøge nyhedskilder hos kilder, der repræsenterer en anden dagsorden end de politiske magthaveres«, skriver han i et 82 sider langt processkrift.
Strafbart at være agent?
I stedet for »intellektuelle stiløvelser om ytringsfrihed«, som René Offersen udtrykker det, kan det afgørende i sagen skæres ned til det grundlæggende spørgsmål: Når Bent Jensen omtaler Jørgen Dragsdahl som KGB-agent, er det så en beskyldning om et strafbart forhold og dermed ærekrænkende?
»Den måske afgørende præmis i afgørelsen fra oktober 2013 er, at de tre landsdommere ikke ser det som en beskyldning om at have begået noget strafbart, når Bent Jensen omtaler Dragsdahl som KGB-agent. I stedet anskuer de tre dommere Bent Jensens udtalelser som en slags neutrale værdidomme, han som forsker med udvidet ytringsfrihed har lov at fremsætte,« siger René Offersen.
Selv er han ikke i tvivl om, at en beskyldning om at være agent for KGB i de fleste personers øjne vil være en beskyldning om at have begået noget strafbart.
Ifølge René Offersen var det da også sådan, at Jyllands-Postens journalister opfattede omtalen af Jørgen Dragsdahl, da de tilbage i januar 2007 bragte Bent Jensens artikel.
»Journalisterne gik jo straks videre og stillede det oplagte spørgsmål til to tidligere chefer for Politiets Efterretningstjeneste om, hvorfor Jørgen Dragsdahl havde fået lov til at gå fri for tiltale, hvis han havde været KGB-agent,« siger advokaten.
’Bonus pater-historiker’
René Offersen gør sig i processkriftet overvejelser om, hvorvidt Bent Jensen har været i god tro og har behandlet de klassificerede oplysninger fra PET’s arkiv, som Jørgen Dragsdahl ikke har haft samme adgang til, på en fornuftig måde, som en såkaldt ’bonus pater-historiker’ ville gøre.
Bonus pater-begrebet er i den juridiske verden en fiktiv person, der vil handle fornuftigt i en given situation. Det er den underforståede præmis for, at Østre Landsret i sin afgørelse tillagde Bent Jensen som forsker en udvidet ytringsfrihed.
Da Bent Jensen skrev artiklen og omtalte Jørgen Dragsdahl som KGB-agent, trådte han i fodsporet på Ekstra Bladet, der i 1992 havde skrevet det samme, men var endt med at indgå forlig og udbetale en betragtelig godtgørelse til Jørgen Dragsdahl.
Derfor kunne Bent Jensen ifølge René Offersen ikke være uvidende om, at PET netop ikke havde fundet grundlag for at sigte Informations daværende journalist for noget strafbart, hvilket ville have været tilfældet, hvis Jørgen Dragsdahl vitterligt havde været agent for KGB.
I processkriftet opremser René Offersen fire grunde til, at Bent Jensen ikke kan have været i god tro, da han omtalte Jørgen Dragsdahl som KGB-agent i stedet for f.eks. at skrive, at journalisten var under mistanke for at være det.
For det første har professoren ifølge René Offersen ikke i Jørgen Dragsdahls omfattende produktion fra 1970’erne og 80’erne kunne påvise »KGB-aftryk«. For det andet havde PET i 1992, da Ekstra Bladet indgik forlig, offentligt afvist, at Jørgen Dragsdahl i PET’s øjne havde været KGB-agent. For det tredje burde Bent Jensen som koldkrigsforsker vide fra bl.a. erindringer fra KGB-officerer, at mange indberetninger om sovjetisk agenthvervning under Den Kolde Krig bevidst var overdrevne, hvis ikke frit opfundne. Og endelig for det fjerde måtte Bent Jensen også vide, at Jørgen Dragsdahl på intet tidspunkt havde været sigtet for straffelovsovertrædelser, selv om han hans telefon i mere end tre år havde været aflyttet af PET.
’Tørlagt for nuancer’
Når Bent Jensen har skullet begrunde, hvorfor anklagemyndigheden ikke anlagde sag mod Jørgen Dragsdahl, hvis PET opfattede ham som KGB-agent, har han forklaret, at det blev forhindret fra politisk side. PET ønskede at rejse en sag, men initiativet blev stoppet højere oppe.
I processkriftet karakteriserer René Offersen denne forklaring som et produkt af en »tilsyneladende livlig fantasi hos professoren«. I stedet henviser René Offersen til for længst offentliggjorte udtalelser fra de tidligere justitsministre Nathalie Lind, Henning Rasmussen, Ole Espersen og Erik Ninn-Hansen, der alle har afvist at have været indblandet i overvejelser om en straffesag mod Informationsjournalisten.
René Offersen konkluderer i processkriftet, der er formuleret i 350 punkter, at Bent Jensens ærekrænkende sigtelser mod Jørgen Dragsdahl er »fremsat i strid med god forskningsskik«, fordi professoren »fejlfortolkede og fordrejede sine kilder, ligesom hans personlige holdninger og synspunkter præsenteredes på måder, hvor det er vanskeligt at adskille dem fra tilsyneladende videnskabeligt funderede argumenter«.
Bent Jensen omskrev ifølge René Offersen »kilder i en for Jørgen Dragsdahl ugunstig retning og undlod at forholde sig kritisk til kilderne«, hvorfor professorens ærekrænkende udtalelser er »tørlagte for nuancerede betragtninger om Jørgen Dragsdahl«.
Bent Jensens advokat Karoly Németh har ikke ønsket at udtale sig. Det har ikke været muligt at komme i kontakt med Bent Jensen.

