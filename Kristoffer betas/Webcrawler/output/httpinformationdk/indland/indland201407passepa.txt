’Man skal passe på med at have nutidige helte’



 – Hvad er din vigtigste mærkesag?
»En af de vigtigste udfordringer, Danmark står over for, er at se kritisk på vores forhold til EU-systemet. I den sammenhæng er det meget spændende at rette blikket mod Storbritanniens voksende skepsis. Danmark er et lille land, og derfor synes jeg, det vil være oplagt at koble os op på briterne, som har en helt anden pondus ved forhandlingsbordet i EU.«
– Hvad er den største udfordring i dansk politik?
»Konstant at holde demokratiet vitalt og levende. Jeg er meget ked af den måde, foreningsdanmark er presset på i de her år. Jeg synes, det er sørgeligt, at der ikke er flere, der er medlemmer af foreninger, for de fungerer som en slags demokrativærksted, hvor borgerne lærer grundprincipperne og får praktisk erfaring med demokratiet. Jeg ser sådan på det, at jo mere presset foreningslivet er, jo mindre rodfæstet er demokratiet.«
– Hvilken minister vil du gerne være en dag?
»Nu har jeg aldrig haft ambitioner om at blive minister, men set ud fra mine hovedinteresser, må jeg svare Kirke- og Kulturministeriet. Herfra vil jeg gerne tage nogle værdipolitiske diskussioner. I de her år foregår der en debat om kirkens fremtid, orientering og styring, som jeg er dybt uenig i. Jeg så hellere, at vi holdt fast i de traditioner, der i mange år har fungeret rigtig godt for folkekirken.«
– På hvilke områder gør jeres moderparti det særligt godt?
»Lige nu skal man jo bare gøre sig så lidt bemærket som muligt, fordi de andre partier gør så meget forkert. Jeg synes, Kristian har taget rigtigt godt over for Pia. Han har været god til at fortælle om vores politik på en måde, der har været spiselig for flere mennesker. Jeg tror egentlig, der er rigtig mange, der havde svært ved at stemme på Pia Kjærsgaard, men som godt vil stemme på Kristian Thulesen-Dahl. Jeg synes, det er imponerende, hvordan han har formået at tale til flere uden at ændre ved det politiske indhold.«
– På hvilke områder synes du, Dansk Folkeparti har gjort det dårligt?
»Lige nu kører det meget godt, så det er lidt svært at sætte fingeren på noget. Engang i mellem kunne man godt ønske sig, at nogle af småfejlene ikke kom ud. For eksempel kunne vi godt have undværet debatten, Marie Krarups udtalelser om maorierne i New Zealand, medførte.«
– På hvilke områder er DFU grundlæggende uenige med Dansk Folkeparti?
»Vi ligger meget tæt politisk op ad Dansk Folkeparti, men man kan måske sige, at vi er lidt mere reformvenlige – men det er ikke ment på nogen drastisk måde. Vi er godt tilfredse med måden, moderpartiet kører på.«
– Hvem er din politiske helt?
»Jeg tror, man skal passe på med at have nutidige politiske helte. Jeg tror, man skal se sådan noget i et historisk lys. Jeg har stor respekt for en mand som Hartvig Frisch, der skrev en ikonisk bog i 1930’erne, der hed Pest over Europa, som både var et opgør mod kommunismen i øst og nazismen i Tyskland. Det var på det tidspunkt, hvor Stauning meget nødigt ville genere Hitler, så det var meget provokerende, at et socialdemokratisk folketingsmedlem skrev bogen, som han blev meget udskældt for, men som eftertiden på mange måder har givet ham ret i. Hans kontroversielle debatter kostede ham en ministerpost, og jeg synes, det er imponerende, at han tilsidesatte sin egen karriere for sin egen integritet.«

