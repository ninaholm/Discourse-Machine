Atomdepot kan ødelægge Nordøstfyns vikingeplaner
Kerteminde Kommunes arbejde for at få vikingeskibsgraven i Ladby optaget på UNESCO’s liste over verdensarv risikerer at smuldre, hvis et slutdepot for atomaffald placeres på Kertinge Mark få hundrede meter fra Ladbyskibet, mener museumsleder
Vikingsskibsgraven i Ladbys chancer for at blive optaget på UNESCO’s liste over verdensarv smuldrer, hvis der skal placeres et slutdepot for atomaffald tæt på, frygter man på Fyn.


 »Der vil sikkert ikke være mange familier, der med børn og madkurv slår sig ned i græsset i et vikingeland her på Nordøstfyn, hvis der få hundrede meter derfra også kommer til at ligge et åbent atomaffaldsdepot.«
Sådan vurderer museumsleder Mette Ladegaard Thøgersen fra Vikingemuseet Ladby på Nordøstfyn fremtidsudsigterne, efter at den lille halvø Kertinge Mark i Kerteminde Fjord er udpeget som en af seks mulige lokaliteter for et slutdepot for atomaffaldet fra Risø. I flere år har Vikingemuseet og Kerteminde Kommune arbejdet på at gøre Ladbyskibet til kandidat til UNESCO’s liste over verdensarv, og i den forbindelse vil kommunen i samarbejde med Østfyns Museer etablere et kulturlandskab med dyr og planter fra vikingetiden foruden et vikinge-legeland.
I forvejen er Jellingemonumenterne anerkendt som dansk verdensarv fra vikingetiden, og lige nu arbejdes der fra officiel dansk side på også at få vikingeborgene Trelleborg, Fyrkat og Aggersborg anerkendt.
De senere år har der været en markant stigende interesse for vikingetiden både i Danmark og internationalt, og det har også kunnet mærkes på Nordøstfyn. Siden 2011 er besøgstallet til Vikingemuseet i Ladby således mere end fordoblet til nu 29.000 gæster årligt.
Adskillige grave og fund, heriblandt 50 nye fund alene det seneste års tid fra vikingetiden, viser, at Kertinge Mark for omkring tusind år siden var et vigtigt og rigt område, godt beskyttet mod fjender bag pælespærringer i Kerteminde Fjord.
Depot vil være åbent i 30 år
Nordøstfyns ambitioner om at få Ladbyskibet på listen over verdensarv risikerer ifølge Mette Ladegaard Thøgersen dog at gå helt i vasken, hvis der ved siden af et kommende vikingeland også placeres et atomaffaldsdepot på halvøen, hvor der på det bredeste sted kun er knap to km fra kyst til kyst. Herfra skal der yderligere fratrækkes 300 meter kystlinje rundt om halvøen, så under alle omstændigheder kan der kun blive få hundrede meters afstand mellem Ladbyskibet og et atom- depot.
»Selv om Ladbyskibet ikke fysisk vil blive ødelagt af et depot, vil et depot få stor negativ betydning. UNESCO opererer således med store bufferzoner omkring en verdensarv, hvor der i udgangspunktet ikke må opføres større forstyrrende anlæg som f.eks. bygninger eller broer,« siger Mette Ladegaard Thøgersen.
Hun henviser til Ladbyskibets position som verdens eneste eksempel på en vikingeskibsgrav, der er bevaret på det autentiske sted. Og her i efteråret er det præcis 80 år siden, at gårdejer Erik Eriksen stødte på nogle store sten i udkanten af en overpløjet gravhøj, der lå på hans jorde på Kertinge Mark.
Under stenene og dybt nede i den overpløjede høj gjorde tilkaldte arkæologer fra Nationalmuseet snart et fund, der skulle vække stor opmærksomhed: et 22 meter langt og tre meter bredt aftryk af et vikingeskib, hvor en mægtig vikingehøvding for knap tusind år siden var stedt til hvile sammen med flotte gravgaver, heriblandt 11 heste og fire hunde. Selve skibskroget var rådnet væk, men et nøjagtigt aftryk i jorden af krigsskibet er bevaret og udstillet sammen med en lang række øvrige fund fra gravhøjen.
Ifølge Nationalmuseets direktør, Per Kristian Madsen, er Ladbyskibet »et meget fremragende fund, fordi det består af et præcist aftryk af en høvdings træskib og mange genstande, som absolut er i særklasse«. Selve fundene ejes af Nationalmuseet, men udstillingen af dem står Vikingemuseet for.
De dybe lerlag truer
Truslen mod Ladbyskibet som mulig verdensarv ligger dybt nede i undergrunden under vikingeskibsgraven, nemlig op til 75 meter tykke lag af fintkornet ler dels fra den såkaldte Æbelø Formation, dels fra Kerteminde Mergel Formation.
Begge lertyper har ifølge den miljørapport om et kommende slutdepot, som Sundhedsministeriet i oktober sendte i høring, et »meget højt indhold« af smectit-lermineraler, som »er særligt velegnede til at binde radioaktivt materiale«, og her er forklaringen på, at Kertinge Mark er ud- peget som mulig lokalitet for et slutdepot.
Om Ladbyskibet anfører miljørapporten bl.a., at et depot for radioaktivt affald »vurderes ikke at medføre direkte påvirkninger af Vikingemuseet, idet det forudsættes, at et anlæg ikke placeres inden for museets arealer og derved ikke berører det fredede Ladbyskib«.
Og, anfører rapporten, »skulle området blive udvalgt som destination for et eventuelt slutdepot, vil det derfor være hensigtsmæssigt at inddrage museet i planlægningsfasen, således at placering og løsningsvalg kan foretages under hensyntagen til disse interesser«.
Den argumentation er Mette Ladegaard Thøgersen langt fra tilfreds med. Hun henviser bl.a. til, at et kommende affaldsdepot planlægges at være åbent for deponering af nyt atomaffald i mindst 30 år ud i fremtiden, så depotet kan ikke undgå at blive et markant anlæg i det lokale landskab.
»Og man ved fra f.eks. den tyske by Dresden, at Elbdalen røg af verdensarvslisten i 2009 på grund af opførelsen af en motorvejsbro tæt på kulturarven,« som Mette Ladegaard Thøgersen siger.
Atomaffaldsgruppen i Kerteminde har i et høringssvar protesteret mod, at UNESCO-satsningen ikke er nævnt med et eneste ord i Sundhedsministeriets miljørapport, der er udarbejdet af konsulentfirmaet Rambøll.
»Denne information blev bedt ført til notat allerede under et borgermøde i maj, og det fremgår også tydeligt af det tidligere indsendte høringssvar fra Østfyns Museer,« siger affaldsgruppens talskvinde Rikke Holm, der tilføjer:
»Det er vanskeligt at forstå dette fravær som andet end en bevidst udeladelse. Og dét udgør et alvorligt problem for den demokratiske proces.«

