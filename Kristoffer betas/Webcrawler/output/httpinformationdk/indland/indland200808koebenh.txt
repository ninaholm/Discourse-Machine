Københavns Universitet har eksklusivaftale med Studenterrådet
På Københavns Universitet får kun Studenterrådet økonomisk støtte - og rektor holder faste møder med rådet. Mystisk og fordækt, mener organisationerne Frit Forum og Grøn Agenda. Rektor mener, at samarbejdet fungerer fremragende


 Københavns Universitet har lavet en fast samarbejdsaftale med Studenterrådet, som giver organisationen officiel status som "kontaktorganet mellem rektor og de studerende i sager af studenterpolitisk karakter." Det undrer bl.a. Simon Kollerup fra den socialdemokratiske studenterorganisation, Frit Forum:
"Hvordan kan man have eneret på at repræsentere de studerende. Og hvad med alle de studerende, der ikke føler sig repræsenteret af Studenterrådet?" spørger han. 
Aftalen betyder samtidig, at Studenterrådet får 1,5 millioner kroner årligt af universitetet - også denne del af aftalen er mystisk, mener han:
"På landets øvrige universiteter fordeler man midlerne efter, hvor mange mandater hver liste har fået ved seneste valg. Men på KU giver man pengene til én liste. Det gør konkurrence meget svær. Ved sidste valg havde vi til sammenligning 11.000 kroner til at føre valgkamp for," fortæller Simon Kollerup. Også i den miljøpolitiske studenterorganisation, Grøn Agenda, undrer man sig:
"De får alle pengene i Studenterrådet, og man skal ikke være naiv og tro, at ledelsen har indrettet det på den måde for deres blå øjnes skyld. De vil gerne have en fast samarbejdspartner - og det får de ved at placere Studenterrådet i den her position," siger Casper Mølk. Universiteterne er ifølge universitetsloven forpligtet til "i rimeligt omfang" at afholde udgifter til studenterpolitiske aktiviteter. Det har Kü så valgt at gøre ved at lave aftalen med Studenterrådet.
Rektor på Københavns Universitet, Ralf Hemmingsen, fortæller, at aftalen sikrer kontinuitet:
"Vi har et usædvanligt godt samarbejde med de studerende. Aftalen gør, at studentersamarbejdet fungerer på en fast og kontinuerlig måde," siger Ralf Hemmingsen og tilføjer:
"Studenterrådet er en bred organisation, der repræsenterer alle. De skal arbejde for alle studerende, og har til opgave at varetage studenterinteresser. Derfor er det relevant at gøre det på den måde. Hvis der var en anden stor studentergruppering, der var alment orienteret og stillede op ved siden af Studenterrådet, så var det en anden sag. Så ville vi nok kigge på systemet igen."
@Brød spørgsmål:- Men er aftalen ikke med til at sørge for, at den situation aldrig vil opstå?
"Vi har valgt at støtte den organisation, der repræsenterer de studerende bedst og bredest. Og det er ikke sådan at andre organisationer ikke kan komme i dialog med rektor. Naturligvis kan de det," siger Ralf Hemmingsen.


