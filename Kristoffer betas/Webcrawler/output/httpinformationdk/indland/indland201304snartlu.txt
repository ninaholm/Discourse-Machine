Snart lukker reformvinduet for regeringen
Efter lidt over halvandet år med reformspeederen helt i bund, gør regeringen klar til at slække på tempoet efter sommerferien. Frem mod valget skal reformerne vise deres effekt på dansk økonomi, lyder regeringstoppens analyse


 Det var en synligt stolt statsminister Helle Thorning-Schmidt (S), som i januarpå det verdensøkonomiske topmøde i Davos i Schweiz kunne berette om, hvordan Danmark var »gået reformamok«, som statsministeren formulerede det: »Vi har gennemført så mange reformer sidste år, at jeg tror, det er uden historisk sammenligning,« uddybede statsministeren ifølge Ritzau.
Og det er ganske rigtigt en regering, der i sine første godt og vel halvandet år ved magten har haft travlt med at reformere den offentlige sektor og de offentlige ydelser. De seneste dage har politikerne vandret ind og ud af både Beskæftigelsesministeriet, Uddannelsesministeriet og ikke mindst Finansministeriet for at forhandle de sidste ting på plads om reformer af kontanthjælps-området, SU-området og første del af den vækstplan, der skal sætte gang i skabelsen af nye job i Danmark. Sidste år oplevede danskerne en skattereform samt en reform af førtidspensions- og fleksjobområderne.
Når regeringen – som det fortsat forventes – finder flertal for dette forårs tre store politiske aftaler, og underskrifterne er sat på aftalepapirerne, har regeringen kun et enkelt udestående i det første halve år af 2013: en reform af folkeskolen.
Venstre mister interesse
Ifølge parterne har regeringen her indtil videre haft et fornuftigt forhandlingsforløb med forligspartierne Venstre, Konservative og Dansk Folkeparti.
Vel har der i medierne været ballade om antallet af timer, som de ældste elever skulle være i skole, men ved forhandlingsbordet forlyder det, at tonen har været god og konstruktiv.
Da ingen partier har lyst til at lancere et forlig om folkeskolen, mens lockouten af folkeskolelærerne fortsat kører, er forhandlingsintensiteten droslet noget ned, men det er stadig regeringens ambition, at en reform af folkeskolen bliver stemt igennem Folketinget før sommerferien, så den kan nå at træde i kraft fra skoleåret 2014/2015. Helst skal det hele falde på plads senest i slutningen af maj eller begyndelsen af juni, fordi reformen af folkeskolen vil have konsekvenser for de forhandlinger, regeringen skal have med Kommunernes Landsforening om kommunernes økonomi for de kommende år.
Bliver der enighed om folkeskolereformen, kan Helle Thorning-Schmidt og resten af regeringstoppen sætte det sidste flueben ud for de store reformer, det fra begyndelsen af regeringsperioden har været ambitionen at gennemføre.
Der er især to årsager til, at regeringen har haft travlt med at få afviklet reformerne i et hastigt tempo: Dels skal reformernes effekt helst have mulighed for at slå igennem, så vælgerne kan se, at regeringen fører den rigtige politik i krisetider. Dels er det vurderingen, at lysten til at indgå forlig med regeringen hos oppositionens største parti, Venstre, vil være kraftigt dalende efter sommerferien, fordi der til den tid vil være maksimalt to år til næste valg. Vinduet for, hvor længe regeringen kan finde flertal for reformer og samtidig nå at se en effekt, er altså ved at lukke for regeringen.Selv om der ikke er udsigt til de store reformer i efteråret, skal regeringen ikke regne med, at det bliver muligt at læne sig tilbage og få pulsen ned. Det skal Enhedslisten nok sørge for ikke kommer til at ske. Mens regeringens parlamentariske grundlag i dette forår så hurtigt som muligt har forladt forhandlingslokalerne i de forskellige ministerier, vil partiet i efteråret frem mod forhandlingerne om finansloven for 2014 igen indtage en central rolle. Enhedslistens næste armlægning med regeringen er nært forestående. I sidste års aftale om finansloven blev Enhedslisten og regeringen enige om, at de skal mødes for at diskutere, hvordan situationen er for de mange tusinde danskere, som på grund af dagpengereformen ikke længere er berettiget til dagpenge.
Intet tyder på nuværende tidspunkt på, at regeringen har tænkt sig at strikke en »redningspakke« sammen til de udfaldstruede. Det stiller – til efteråret – igen Enhedslisten over for valget, om de ønsker at trække tæppet væk under regeringen eller lave en finanslov.
»Reformamok« risikerer at blive afløst af »finanslovsamok«.

