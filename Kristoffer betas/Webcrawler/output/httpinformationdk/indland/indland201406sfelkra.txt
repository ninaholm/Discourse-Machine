SF og EL kræver svar om samarbejde med NSA
Enhedslisten har kaldt forsvarsministeren i samråd, mens SF ønsker en undersøgelse af det samarbejde, der tilsyneladende er mellem FE og NSA om udlevering af data
Forsvarsminister Nicolai Wammen (S) vil over for Information og andre medier ikke kommentere direkte på FE’s samarbejde med NSA. Men flere politikere vil nu have svar på deres spørgsmål, og ministeren er kaldt i samråd.


 Forsvarsminister Nicolai Wammen (S) afkræves svar på, hvordan Forsvarets Efterretningstjeneste (FE) samarbejder med det amerikanske National Security Agency (NSA), og hvorvidt det er lovligt.
SF’s politiske ordfører, Jonas Dahl, siger, at forsvarsministeren bør iværksætte en undersøgelse på baggrund af de dokumenter, Information i går lagde frem. Dokumenterne viser, at FE og NSA indgår i et partnerskab om at tappe danske fiberkabler med tele- og internettrafik.
»Det er kun rimeligt, hvis Forsvarsministeriet undersøger, hvad der er op og ned i det. Det har vi alle en interesse i at få udvidet vores kendskab til. Og så må de give en melding til forligspartierne,« siger Jonas Dahl med henvisning til, at loven om Forsvarets Efterretningstjeneste i 2013 blev vedtaget af alle partier på nær Enhedslisten.
»Jeg har en forventning om, at forsvarsministeren selvfølgelig kan levere de oplysninger, som gør, at vi enten bliver mere bekymrede eller lidt mere trygge. Det afgørende for os er, at vi sikrer, at der er en kontrol med de data, der flyder frem og tilbage, og at borgernes retssikkerhed ikke bliver krænket. Vi skal som borgere føle os i trygge hænder – også i forhold til det, FE laver,« siger Jonas Dahl.
– Ministeren har både til Information og andre medier sagt, at han ikke vil kommentere på det eller oplyse noget om det. Hvorfor tror du, at han vil uddybe det for jer?
»En minister er forpligtet til at svare på spørgsmål fra Folketinget og har også en forpligtelse over for den forligskreds, der har været med til at vedtage en lovgivning. Derfor har jeg en klar forventning om, at forsvarsministeren selvfølgelig vil komme med fyldestgørende oplysninger, så vi fortsat kan have tillid til det, der foregår. Hvis ikke forsvarsministeren kan finde ud af at informere folketingets partier og dermed også forligskredsen, vil det være dybt bekymrende,« siger Jonas Dahl.
Minister i samråd
Enhedslistens forsvarsordfører, Nikolaj Villumsen, bakker op om en undersøgelse og har samtidig kaldt forsvarsminister Nicolai Wammen i samråd.
»Forsvarsministeren siger, at det er ganske lovligt at lave den her masseovervågning. Jeg vil gerne høre, hvor han finder lovhjemmel til det. Og så er det mit klare ønske, at vi skal lukke det hul i lovgivningen,« siger Nikolaj Villumsen.
– Hvad forventer du, at han svarer?
»Det er desværre ikke forsvarsministerens mest åbne side, der kommer frem i de her spørgsmål. Men jeg håber, at vi kan få afklaret, hvor det er i loven, at han finder hjemmel til den her overvågning.«
Over for Information har Nicolai Wammen sagt, at danske efterretningstjenesters samarbejde med andre landes tjenester sker i overensstemmelse med dansk lov, men at han ikke kan »kommentere på spørgsmålet om Forsvarets Efterretningstjenestes eventuelle konkrete aktiviteter. Det tror jeg, alle vil kunne forstå«.
Det argument kan Enhedslistens forsvarsordfører »overhovedet ikke forstå«.
»Det er helt absurd i et demokratisk samfund, at man gemmer sig bag sådanne argumenter, når der er tale om helt grundlæggende frihedsrettigheder, som bliver krænket af den masseovervågning, der er blevet afsløret,« siger Nikolaj Villumsen.
Liberal Alliances forsvarsordfører, Leif Mikkelsen, siger, at han »går ud fra, at vi får svar på alle de spørgsmål, vi har«, når forsvarsministeren skal i samråd om NSA og FE’s partnerskab.
»Jeg tror, at ministeren er interesseret i at give fornuftige svar på, om det er lovligt eller ej.«
– Når vi spørger, siger ministeren, at han ikke kan kommentere det, men bare kan sige overordnet, at det, man foretager sig, er lovligt. Hvad bygger du det så på, at han vil uddybe det over for jer?
»Jeg vil da tro, at han vil uddybe en del over for Folketinget, som han ikke vil over for pressen,« siger Leif Mikkelsen.
Styrket tilsyn
SF anbefaler også at styrke Tilsynet med Efterretningstjenesterne, der har til opgave at føre kontrol med FE’s behandling af personoplysninger.
»Det er afgørende for os, at vi ikke knægter borgernes retssikkerhed. Derfor er det oplagt at styrke den kontrol, der allerede eksisterer, så tilsynet får adgang til at se på, hvilke oplysninger, FE arbejder med, og hvilke oplysninger, der i givet fald bliver videregivet. Så kan vi alle sammen forhåbentligt sove trygt om natten med tillid til, at det ikke er din og min telefonsamtale eller andres mailkorrespondance, der bliver opsnappet, men folk, der har til hensigt at lave en kriminel terrorhandling,« siger Jonas Dahl.
Også Enhedslisten mener, der er behov for at styrke tilsynet.
»Problemet er helt grundlæggende, at tilsynet er meget utilstrækkeligt og mangler reel uafhængighed. Hvis det er, hvad SF foreslår, er vi meget åbne,« siger Nikolaj Villumsen.
Til Jyllands-Posten sagde forsvarsordfører Troels Lund Poulsen (V) i går om sagen:
»Jeg har ikke andet at sige, end at jeg føler mig fuldstændig dækket ind af det, som forsvarsministeren har sagt.«
Konservatives forsvarsordfører, Lene Espersen, vendte i går ikke tilbage på Informations henvendelser.

