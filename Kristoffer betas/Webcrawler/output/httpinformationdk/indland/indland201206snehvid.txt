Snehvide og de syv små ... mænd? Drenge?
Amerikanske dværge raser over, at de ikke tilbydes roller i film med dværge, men tysk forsker sår tvivl ved, om de syv små dværge overhovedet var dværge


 Først var den gal i sammenslutningen Little People of America (LPA), en non-profit-organisation for amerikanere under 147 cm. Gruppen demonstrerede imod, at der ingen dværge var på lønningslisten til den nye film Snow White and the Huntsman, som havde premiere i sidste uge. I filmen spiller syv dværge en ret central rolle, men Universal, filmselskabet bag, har i stedet for at bruge den ægte vare valgt at hyre almindelige skuespillere, hvis ansigter og stemmer er digitaliseret, så de ligner rigtige dværge.
»Man skulle tage at caste dværge i roller, der er skrevet specifikt til at blive spillet af små folk. Det ville kunne åbne for andre roller, som kunne blive spillet af folk med kort statur,« sagde LPA’s talsmand til nyhedssiden TMZ, og han blev bakket op af små mænd verden over.
I mellemtiden har det vist sig, at dværgene måske slet ikke har noget at være forulempede over. Den tyske forsker Eckhard Sander har nemlig påvist, at eventyret om Snehvide snarere er et historisk faktuelt dokument end fiktion. Og han har mange beviser: Snehvide har adskillige fællestræk med en vis Margaretha von Waldeck, som i sin samtid, blev det hævdet, døde ved forgiftning. Von Waldecks forhold til sin stedmor var problematisk, og hun blev allerede som 16-årig tvunget til at forlade sit hjem og rejse til Bruxelles. Men nu kommer det bedste: I hjembyen Wildungen, hvor der var kobberminer, arbejdede en masse børn, hvoraf mange var underernærede og nogle døde tidligt. Denne underernæring bevirkede, at mange af dem ikke voksede ordentligt og derfor – nu kommer det – kunne forekomme at ligne dværge. Ja, du læste rigtigt. Det er ikke dværge, det er små drenge.
Små sko
Men Eckhard Sanders opdagelser har ikke gjort de amerikanske dværge stumme. Faktisk har en teatergruppe fra Los Angeles, Beacher’s Madhouse, som hovedsageligt består af dværge, arrangeret en march i protest mod filmselskabets beslutning.
»Som reaktion på den voldsomt uretfærdige, urimelige og fordomsfulde opførsel arrangerer vi en protestmarch bestående af 100 dværge til Universals hovedkvarter,« siger gruppens talsmand.
De mange utilfredse dværge er blevet omtalt i Ekstra Bladet og britiske The Telegraph, og på begge avisers hjemmesider svømmer debatten i kommentarfeltet over i klicheer og tvivlsomme vittigheder. Bagsiden har pligt til at dokumentere virkeligheden, så her følger et uddrag:
På Telegraph skriver wak37: »It seems with this casting they have really been sold short,« David H. gisner om ’short-term contracts’ og Mummyknowsbest skriver: »Just grow up all of you« Og Ekstra Bladets debattører er på bølgelængde:
»Det er på tide, at dværgene holder lav profil,« skriver Torben E., som bakkes op af Anders A., der satser på, at det bliver en ’demonstration’, mens Trollin G. sætter prikken over i’et:
»Shit, de dværge går i små sko ... Det er aaalt for småligt. Kan de synke meget lavere?«

