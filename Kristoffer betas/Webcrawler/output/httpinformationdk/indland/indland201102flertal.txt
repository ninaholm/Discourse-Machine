Flertal vil have børn ud af asylcentrene nu
Liberal Alliance og de tre løsgængere melder sig nu klar til at hjælpe de børn, der har siddet i asylcenter i årevis
Et flertal uden om regeringen erklærer sig nu parat til at hjælpe de børn, der har tilbragt hele deres liv på et asylcenter.Arkiv

Der er nu hjælp på vej til de mindst 27 børn, der har boet med deres forældre i asylcentre hele deres liv. I forrige uge sprang Dansk Folkeparti fra et tilsagn om at ændre de gældende regler, men med de tre løsgængere og Liberal Alliances stemmer er der nu 90 mandater uden om regeringen, der er parat til at hjælpe børnene.»Det handler om, hvilke værdier vi vil bygge Danmark på. Det er vigtigt, at vi understøtter det medmenneskelige aspekt, som på mange områder er gået fløjten, ikke mindst med de vilkår vi tilbyder asylansøgerne,« siger kristendemokraten Per Ørum Jørgensen.I 2008 lagde den dengang konservative Per Ørum Jørgensen stemme til en VKO-aftale om, at afviste asylfamilier fra Somalia, Kosovo, Iran og Irak kunne flytte ud i egen bolig, hvis de havde boet i et asylcenter i mere end tre år. Men aftalen har altså ikke hjulpet asylbørnefamilier fra andre lande, og i dag er der stadig mellem 27 og 39 børn i alderen 1 til 14 år, som aldrig har boet andre steder end i et dansk asylcenter. Nu er Per Ørum Jørgensen klar til at bakke op om et forslag fra Radikale, Enhedslisten, SF og Socialdemokratiet, der vil sikre, at alle afviste asylbørnefamilier får mulighed for at bo uden for centrene og forsørge sig selv efter højst seks måneder.»Det forslag støtter vi. Det handler jo også om, at samfundet viser overskud på det menneskelige plan,« siger Per Ørum Jørgensen.LA bakker opLiberal Alliance har tidligere argumenteret for, at børn er vigtigere end principper i asyllovgivningen, og partiets politiske ordfører, Simon Emil Ammitzbøll, erklærer sig enig med oppositionen i, at børnene skal have hjælp.»Vi deler intentionen om, at børn ikke skal blive boende i asylcentrene, og slet ikke i 14 år,« siger han.Simon Emil Ammitzbøll vil dog have integrationsministeren til at redegøre nærmere for, hvorfor de afviste asylbørn har boet så længe i centrene, førend han vil tage stilling til oppositionens forslag. Men om ikke andet kan man bruge forslaget som »en form for springbræt« til »forholdsvis hurtigt« at få overblik over situation og træffe en beslutning om børnene, siger han.For Radikales leder, Margrethe Vestager, er det ikke afgørende, om lige deres forslag bliver stemt igennem, så længe der sker noget for børnene.»Hvis vi kan få dirket det her ind, så kan vi gøre en forskel for nogle børn, som ikke har det særligt nemt. Der ville falde en sten fra mit hjerte,« siger Margrethe Vestager.BurbørnLøsgængeren Pia Christmas-Møller har efter sin afsked med Konservative i 2007 haft asylbørnene som  mærkesag. Også hun ser positivt på forbedringer:»De skal ikke sidde der og rådne op i årevis,« siger hun om asylbørnene.Det konkrete forslag til forbedring vil hun se nærmere på, når det foreligger.Christian H. Hansen fra Fokus støtter generelt en blødere udlændingepolitik og melder sig på forhånd klar til at bakke forslaget op om højst seks måneder på et center.»Vi støtter ethvert tiltag til, at vi får en mere human og menneskelig politik. Det er klart, at vi skal have nogle regler for asyl, men vi skal ikke sætte voksne og børn i bur, mens de venter på, hvad der skal ske,« siger han.I 2008 var oppositionen også tæt på at få lempet forholdene for asylbørnene, men det daværende Ny Alliance sprang fra i sidste øjeblik.
