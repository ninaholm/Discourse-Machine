Professionshøjskoler risikerer at lukke nye videnscentre
Universiteterne render med broderparten af milliarderne til uddannelse, og det er landets professionshøjskoler, kommuner, regioner og de offentligt ansatte så utilfredse med, at de har henvendt sig til finans- og undervisningsministeren


 Landets professionshøjskoler uddanner godt halvdelen af landets dimittender fra de videregående uddannelser, men har hidtil kun fået to procent af midlerne fra Globaliseringspuljen, som er målrettet forskning og uddannelse. Og det er langfra nok, mener professionshøjskolerne, der sammen med Kommunernes Landsforening, Danske Regioner og fagforeningen for offentligt ansatte, FTF, har henvendt sig til finans- og undervisningsministrene for at gøre dem opmærksom på problemet.
»Det er helt ubegribeligt, men vi står til at miste penge, og konsekvensen er, at vi bliver nødt til at lukke vores nye videnscentre indenfor fx. matematik, læsning og dansk som andetsprog. Det er hjerteblod for os, fordi hele projektet med sammenlægningen af velfærdsuddannelser i professionshøjskoler handlede om at tiltrække flere studerende, forhindre frafald og gøre sygeplejersker, pædagoger og lærere endnu dygtigere,« mener Laust Joen Jakobsen, rektor for Professionshøjskolen UCC og formand for Professionshøjskolernes Rektorkollegium.
I modsætning til universiteterne, der får forskningsmidler via finansloven, får landets professionshøjskoler kun midler til vidensudvikling via globaliseringspuljen.
Formand for FTF Bente Sorgenfrey mener, at det nu må være professionshøjskolernes tur til at få deres bid af globaliseringskagens mange milliarder .
»Universiteterne har haft meget medvind på cykelstierne, så nu må det være professionshøjskolernes tur. Det nytter ikke noget at bruge en masse penge på laboratorier på universiteterne, når vi kommer til at mangle lærere, pædagoger og sygeplejersker. Hvis ikke vi gør uddannelserne mere attraktive, så risikerer vi, at de unge vælger andre uddannelser eller falde fra,« mener Sorgenfrey.
Regeringen vil de næste tre år bruge godt tre milliarder til nybyggeri og renovering af blandt andet laboratorier på universiteterne.
Haarder forstår
Undervisningsminister Bertel Haarder forstår godt, at professionshøjskolerne ønsker deres del af milliarderne i globaliseringspuljen.
»Og det er der også mulighed for. Universiteterne har fået mange penge. Jeg går også ind for at satse på forskning og innovation, men jeg forstår godt, at mange mener, at universiteterne render med alt for mange penge,« siger Bertel Haarder.
Partierne bag forliget om globaliseringspuljen forhandler i øjeblikket om fordelingen af de godt to milliarder kroner, der skal uddeles næste år. Laust Joen Jakobsen er dog ikke fortrøstningsfuld overfor resultatet af forhandlingerne. Som det ser ud nu, risikerer professionshøjskolerne at miste 75 procent af de midler, de har til videnscentre og udviklingsarbejde, mener han:
»Der er ikke flere penge til os i regeringens oplæg, så vidt vi kan se, så får vi maximalt 60-70 millioner kroner mod 230 millioner sidste år, og det betyder, at vi må skære 75 procent af vores nye aktiviteter i især vores videnscentre væk. Vi finder det fuldstændig uforståeligt, at vi har en minister, der ikke tager det her alvorligt.«
Haarder afviser, at der vil blive tale om nedskæringer: »Der bliver kun tale om ekstra penge. Det hele handler om, hvor mange ekstra penge, men jeg forstår godt, at professionshøjskolen ønsker broderparten af de ufordelte midler, og jeg vil selvfølgelig kæmpe deres sag.«


