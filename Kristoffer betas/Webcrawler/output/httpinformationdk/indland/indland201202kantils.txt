Kan tilsyn forhindre, at PET igen snyder sig uden om kontrol?
Sporene fra fortiden skræmmer. Efter PET tidligere har forholdt kontroludvalg oplysninger, skal et uafhængigt tilsyn nu være ’borgernes garant’ for, at tjenesten holder sig til reglerne, foreslår Wendler Pedersen-udvalget. Men tilsynsmyndigheden synes allerede på forhånd svækket
Sikkerhedsvagt fra PET tjekker sit ur inden statsministerens pressemøde. I sidste uge foreslog Wendler Pedersen-udvalget, at der blev etableret et uafhængigt tilsyn, der skulle fungere som ’borgernes garant’ for, at tjenesten holder sig til reglerne.

Det skal ikke længere være muligt for Politiets Efterretningstjeneste (PET) at tilbageholde oplysninger om tjenestens registrering af borgerne for den kontrolinstans, der skal føre tilsyn med tjenesten.Derfor skal et nyt uafhængigt tilsyn bestående af fem medlemmer udpeget af justitsministeren fremover have beføjelser til »mere bredt at udføre kontrol med PET’s overholdelse af regler og retningslinjer for behandling af oplysninger«.Det mener det såkaldte Wendler Pedersen-udvalg, som efter 14 års mødevirksomhed fremlagde sin 625 sider lange betænkning fredag i sidste uge.Som udvalget skriver, behandler efterretningstjenesten »meget følsomme oplysninger bl.a. om enkeltpersoner«, og eftersom »en væsentlig del af en efterretningstjenestes arbejde efter sin karakter må hemmeligholdes«, er der »et særligt behov for kontrol med efterretningstjenester«.Lektor i forfatningsret ved Syddansk Universitet Pernille Boye Koch arbejder på et forskningsprojekt om europæiske efterretningstjenester og har brugt de seneste dage på at læse i Wendler Pedersens-udvalgets beretning.Hun mener, at det er positivt, at det foreslåede tilsyn skal være uafhængigt af Folketinget og Justitsministeriet, men hun vurderer, at tilsynet næppe vil kunne udøve en lige så vidtrækkende kontrol, som man finder i andre lande.»Først og fremmest er det vigtigt at understrege, at tilsynet alene skal kontrollere PET's behandling af personoplysninger. I f.eks. Norge har man en langt mere vidtrækkende kontrol, hvor man tilser alle efterretningstjenestens aktiviteter i form af blandt andet overvågning, brug af agenter og kilder og samarbejde med andre landes efterretningstjenester,« siger Pernille Boye Koch.HemmeligholdelseWendler Pedersen-udvalget påpeger, at formålet med kontrol generelt er, at »eventuelle fejl begået af en myndighed bliver rettet«. Desuden kan kontrollen have en »selvstændig præventiv funktion«, for som udvalget bemærker: »Risiko for opdagelse kan være med til at forebygge eventuelle ulovlige handlinger fra myndighedernes side«.Det foreslåede tilsyn skal således have adgang til at gennemføre uanmeldte kontrolbesøg hos PET, hvor de kan forlange indsigt i enhver form for materiale om tjenestens behandling af personfølsomme oplysninger om borgerne. Inspektioner som skal sikre, at »tilsynet ikke forholdes sager eller akter hos PET«.Tydeligvis er det sporene fra fortiden, der skræmmer.I 2009 afdækkede den såkaldte PET-kommission, hvordan PET havde hemmeligholdt konkrete personsager over for det hidtil eksisterende kontrolorgan, det såkaldte Wamberg-udvalg.I mindst 20 tilfælde kunne Kommissionen sandsynliggøre, at PET i løbet af 1960’erne og 1970’erne bevidst vildledte udvalget, når udvalgsmedlemmerne i forbindelse med stikprøvekontroller af tjenestens registreringer bad om at få specifikke sager at se.Selv om PET havde sagerne liggende, fik udvalget besked om, at de var blevet makuleret, eller at de pågældende personer var ukendte. I nogle tilfælde blev sagerne så efterfølgende makuleret, og i andre tilfælde beholdt PET sagerne, men lagde en rød seddel ind i sagsmapperne for internt at minde om, at de var blevet hemmeligholdt for Wamberg-udvalget.Need to knowOm vildledningen af udvalget fortsatte, kunne PET-kommissionen ikke fastslå, eftersom der ikke fandtes lister over PET’s besvarelser af Wamberg-udvalgets anmodninger fra 1983 til 1989, og eftersom kommissionen ikke beskæftigede sig med perioden efter murens fald.Ifølge Wendler Pedersen-udvalgets betænkning skal det nye tilsyn fungere som »den enkelte borgers garant« for, at PET fremover kun behandler personoplysninger inden for rammerne af den kommende PET-lov.Men selv om tilsynet ved de uanmeldte inspektioner hos PET som udgangspunkt skal have adgang til alt materiale om tjenestens registrering af borgere, lægger udvalget »afgørende vægt på bl.a. hensynet til tjenestens samarbejdspartnere, kilder mv.«, og derfor skal tilsynet efterleve »princippet om ’need to know’, der er med til at modvirke en utilsigtet spredning af sensitive oplysninger«.Det medfører blandt andet, at hvis »tilsynet eksempelvis ønsker at undersøge, om PET's videregivelse af oplysninger i en bestemt sag er sket i overensstemmelse med udvalgets lovudkast mv.«, så bør det »være muligt at udføre en sådan kontrol uden konkret kendskab til identiteten af kilder, hvorfra oplysningerne hidrører.«Pernille Boye Koch fra Syddansk Universitet undrer sig over den tilsyneladende indskrænkning af tilsynets ret til indsigt:»Hvis man skal føre en effektiv kontrol, kan det ofte være nødvendigt at kende alle aspekter af en sag. I flere lande er det sådan, at man ikke anser det for nødvendigt at tilbageholde nogen form for oplysninger for kontroludvalgene, og det undrer mig, at man øjensynligt ikke har tillid til, at sikkerhedsclearede medlemmer af et dansk tilsyn ikke vil lække oplysninger.«Stat i statenWendler Pedersen-udvalget vil gøre op med princippet om, at Wamberg-udvalget ud fra de gældende procedurer skal godkende, hver gang PET registrerer en borger.Det nye tilsyn skal således »ikke inddrages som godkendende myndighed«, men alene efterprøve retmæssigheden af registreringerne ved stikprøvekontrol, eller når tilsynet i stil med ombudsmanden går ind i konkrete sager af egen drift eller efter klage fra en borger.Pernille Boye Koch tvivler på, om ændringen er hensigtsmæssig:»Hvis tilsynet får nok ressourcer, kan jeg ikke afvise, at en stikprøvekontrol kan være effektiv. Men nettet skal være meget fintmasket for ikke at risikere, at kontrollen bliver alt for sporadisk. Det afhænger i høj grad af, hvor meget sekretariatsbistand, der bliver afsat.«Hvor mange muskler, tilsynet så at sige får, afhænger også af, om det får mandat til at komme med påbud eller forbud i konkrete sager over for PET.Som omtalt i lørdagens Information er medlemmerne af Wendler Pedersen-udvalget på dette punkt uenige. Et mindretal mener ikke, det vil være nok, at tilsynet alene kan afgive udtalelser til PET og justitsministeriet. Tilsynet vil i så fald være begrænset til at komme med »uforbindende udtalelser«, mener mindretallet, og så kan ministeriet og PET, »i princippet undlade at efterkomme sådanne udtalelser om regelbrud, uden at dette i almindelighed kommer til offentlighedens kundskab og kan indgå i den almindelige demokratiske debat i Folketinget, medierne mv.«Mindretallet påpeger, at det »i princippet indebærer en risiko for, at tjenesten af den til enhver tid siddende regering – i strid med de demokratiske principper og værdier, som tjenesten skal varetage – misbruges til at ramme regeringens politiske modstandere«, ligesom der kan være risiko for, at »skiftende regeringer ikke ønsker at tage ansvar for den politisk ømtålelige del af efterretningstjenestens virksomhed med risiko for, at tjenesten bliver en ’stat i staten’.«Flertallet i udvalget, der næsten udelukkende består af embedsmænd fra centraladministrationen, vil til gengæld »fastholde det grundlæggende princip om, at det er regeringen og justitsministeren, som har det endelige ansvar for PET’s dispositioner.«
