Nu vil Christiania flytte huse
Et enigt fællesmøde står bag et nyt udspil, hvor Christiania rækker hånden frem til forlig med staten: Et begrænset antal af de omstridte huse på volden kan flyttes, boliganvisningen skal kontrolleres, og en fond skal administrere alle fristadens boliger
Det er et enigt Christiania, der står bag den fremstrakte hånd til Slots- og Ejendomsstyrelsen.


 I dag offentliggør Christiania et fire sider langt "tilbud til staten", som fristadens beboere vedtog mandag aften på et fællesmøde. På en række punkter har Christiania rykket sig for at imødekomme myndighedernes krav om en legalisering af området, erfarer Information.
En første reaktion fra finansminister Lars Løkke Rasmussen (V) kunne tyde på, at fristadens fremstrakte hånd også bliver modtaget. I hvert fald har ministeren i går bedt Slots- og Ejendomsstyrelsen (SES) om at sætte sig sammen med Christina og få "udredt teksten", som Lars Løkke siger. Styrelsen har to uger til at sætte sig ind i udspillet.
En af de ting, SES bl.a. skal vurdere, er udspillets formuleringer om de huse og bygninger på voldanlægget, som længe har været en torn i øjet på Slots- og Ejendomsstyrelsen. Hvor Christiania tidligere har afvist at røre så meget som et bræt, er holdningen nu ændret til, at "et begrænset antal boliger og bygninger på voldanlægget flyttes eller erstattes".
Kommer knast i møde
Tilsvarende nye toner høres om en af de andre knaster, der hidtil har skilt parterne: Anvisningen af ledige boliger. I udspillet erklærer Christiania sig nemlig "enig i, at anvisningen af boliger skal ske via en åben, gennemskuelig og retfærdig proces". 
Konkret foreslår fristaden, at det skal "sikres ved uvildig kontrol, at kravene om en åben, gennemskuelig og retfærdig anvisning overholdes", selv om selve anvisningen fortsat skal foregå via uddelegering til Christianias nærområder.
Nyt i udspillet er også, at alle lejemål, boliger og bygninger i Christiania foreslås administreret af en samlet Christiania-fond. Væk er planer om en almen boligorganisation og penge fra Realdania-fonden. Endelig accepterer beboerne også nybyggeri på op til 19.900 etagemeter med en maksimal byggepligt over otte år på 8.000 etagemeter. Hvis Christiania og SES kan nå til enighed, vil Christiania "hæve den kollektive retssag som forliget", slutter udspillet. Hvis ikke, starter retssagen om christianitternes hævd til området i begyndelsen af oktober.
Forhandlinger fortsætter
I løbet af kort tid vil SES nu indkaldte Christianias Kontaktgruppe til videre forhandlinger. 
Et af de emner, som stensikkert kommer på bordet, er udspillets økonomiske rammer. Her siger udspillet blot, at "der aftales nærmere vedrørende et økonomisk rimeligt implementeringsforløb."
Herom siger Johannes, medlem af Kontaktgruppen: "En løsning kunne se således ud: Christiania-fonden optager statsgaranterede lån, f.eks. 100 millioner kr., som fonden så køber byggeretter af Finansministeriet for. Derefter kanaliserer ministeriet pengene tilbage til os, der bruger dem til at bygge nye huse for og renovere de eksisterende. Lånene afdrages så af den 'husleje', christianitterne betaler i fremtiden. Så vi forestiller os ikke, at der kommer penge fra andre kilder end beboerne, og under alle omstændigheder vil der være tale om en udgiftsneutral løsning for finansministeren," forklarer Johannes.
Ifølge Kontaktgruppen er det ved at være sidste chance for at nå et forlig, inden retssagen begynder: "Det er vores indtryk, at forligspartierne bag Christianialoven har sat en stram tidsfrist, og den agter vi at overholde. Vi har taget denne proces særdeles alvorligt, og vores udspil er behandlet på fire-fem fællesmøder, inden det blev vedtaget i mandags. Så det er et enigt Christiania, der står bag," siger Johannes til Information.
Lars Løkke Rasmussen siger til Ritzau, at "vi har brugt så mange ressourcer på at få en aftale i hus. Derfor skal vi nu finde ud af, om udspillet har nogle justeringer til det 'hus', vi allerede har bygget, eller om christianitterne vil rive det ned og starte forfra."


