Psykologer: Mindre forberedelsestid spænder ben for inklusion i folkeskolen
Lærerne skal bruge mere tid på undervisning, mener Kommunernes Landsforening. Skolepsykologer advarer om, at det kan betyde mindre forberedelsestid til lærerne, som kan skade inklusionen af svage elever i folkeskolen. KL afviser og vil i stedet målrette forberedelsestiden
’Lærernes forberedelse er altafgørende for en vellykket inklusion. Læreren skal være forudsigelig og tydelig over for de børn, som har særlige behov,’ siger Niels Morre, formand for de kommunalt ansatte psykologer.


 Folkeskolen står overfor at skulle inkludere alle børn i normalklasserne. Ambitionen er, at folkeskolen skal kunne rumme 97 pct. af alle børn, hvilket betyder, at der fremover i de fleste klasser vil være børn, der tidligere har gået i specialklasse.
Psykologer og eksperter advarer nu om, at de svage elever kan blive glemt i konflikten om lærernes arbejdstid.
Et af Kommunernes Landsforenings (KL) krav til Danmarks Lærerforening i den verserende konflikt er, at lærerne skal bruge mere tid i klasselokalerne, men Niels Morre, som er formand for de kommunalt ansatte psykologer, er bekymret for, at flere undervisningstimer betyder mindre tid til lærernes andre arbejdsopgaver.
Han frygter, at lærerne med mindre forberedelsestid vil have svært ved at løfte opgaven med inklusion, og at de svageste børn vil blive overset.
»Lærernes forberedelse er altafgørende for en vellykket inklusion. Læreren skal være forudsigelig og tydelig overfor de børn, som har særlige behov, og hvis man skal være det, så er man nødt til at være rigtig godt forberedt,« siger Niels Morre.
Formanden for Danske Skolepsykologer, Bjarne Nielsen, deler bekymringen. Børn med særlige behov kræver særlig forberedelse, pointerer han.
»Ved den almindelige forberedelse i en klasse kan lærerne benytte deres faglige ballast. Det kan man ikke, når det gælder inklusion. Det er et samarbejde mellem flere parter, som tager tid,« siger Bjarne Nielsen, som ligeledes vurderer, at det først og fremmest vil gå ud over de svageste elever i klassen, hvis lærerne bliver presset på deres forberedelsestid.
Den vigtige forberedelse
Både eksperter og psykologer er enige om, at forberedelse er afgørende for vellykket inklusion af elever med særlige behov, diagnoser eller indlæringsvanskeligheder.Det drejer sig ikke kun om faglig forberedelse inden en undervisningstime, men også om tværfaglige møder med socialrådgivere, forældre og andre lærere, som inklusionen kræver, samt vejledning fra Pædagogisk-psykologisk Rådgivning (PPR). Og det tager alt sammen tid.
»Det er rigtig vigtigt, at der bliver afsat tid til planlægning, evaluering og supervision, så lærerne udfylder nogle roller, som er støttende på den rigtige måde i forhold til børnene. Derfor er forberedelsestiden vigtig at have for øje, når vi taler inklusion,« siger Tine Basse Fisker, der forsker i inklusion ved Institut for Uddannelse og Pædagogik (DPU) på Aarhus Universitet.
Hun bliver bakket op af Helene Ratner, der er forsker og ph.d. ved CBS:
»Jeg kan sagtens følge, at man er bekymret for mindre forberedelsestid, for det tager enormt megen tid at udvikle handlingsplaner for eleverne og at gøre op med den måde, man hidtil har struktureret undervisningen på,« siger hun.
I januar gennemførte KL en undersøgelse, som pegede på, at »PPR (Psykologisk-Pædagogisk Rådgivning, red.) skal samarbejde med skolerne om at skabe læring, udvikling og trivsel for alle børn og unge i inkluderende fællesskaber og læringsmiljøer«. Sammen med rapporten udstikker KL syv pejlemærker for, hvordan PPR bedst muligt understøtter og bidrager inklusionsarbejdet i kommunerne.
Tæt samarbejde og rådgivning tager tid, siger Niels Morre. Han oplever, at mange lærere i høj grad har brug for rådgivning og vejledning i forsøget på at rumme alle slags elever i en klasse. Han stiller sig undrende overfor, at KL udgav de syv pejlemærker i januar og nu få måneder efter er fortaler for, hvad der ligner mindre forberedelsestid til lærerne. »To måneder efter KL lægger op til, at der skal bruges mere tid på samarbejde med psykologer og samarbejde med hinanden, arbejder de i den grad for mindre forberedelsestid,« siger han.
Kommunernes Landsforeninger ikkefortaler for mindre forberedelsestid, fastslår topforhandler i KL, Steen Christiansen. Man ønsker i stedet, at den enkelte skole målretter forberedelsestiden til de børn, der har behov for det, uddyber han.
»Vi har fra KL’s side meget præcist sagt, at vi ønsker at skolerne samlet set løfter det faglige niveau. Det kræver også at man i højere grad målretter ressourcerne til de børn, der har brug for det.«
KL: Et flot signal
Selvom KL gerne ser, at lærerne bruger mere tid på undervisning, vil det ikke gå ud over de børn, som har særlige behov, siger Steen Christiansen:
»Med en ny overenskomst ønsker vi større fleksibilitet i forberedelsesreglerne, så man samlet set kan disponere over tiden i forhold til de behov, børnene har. Det kan betyde, at man kan gøre en særlig indsats og afsætte yderligere tid til forberedelse, hvis man har en gruppe børn med helt særlige udfordringer.«
Hos Danmarks Lærerforening er man dog nervøs for, at lærerne, efter konflikten er løst, og overenskomsten er landet, får mindre forberedelsestid.
»Medmindre vi får en opblødning fra KL i forhold til det med arbejdstid, så vil vi være det første land i verden, hvor lærerne ikke er garanteret forberedelsestid. Og mindre forberedelsestid vil give inklusionen sværere vilkår, og det er eleverne, der vil blive tabere i det her,« siger næstformanden i Danmarks Lærerforening, Dorte Lange.
»I en situation med en kommunal sparedagsorden og med flere elever i klasserne, der kræver særlig opmærksomhed, så vil det være dem, der kræver den særlige opmærksomhed, det rammer,« fortsætter hun.
Den bekymring deler KL ikke, for der er afsat midler til at håndtere inklusionsopgaven, siger Steen Christiansen:
»Pengene fra specialundervisningen følger med over i normalundervisningen, og det er jo et udtryk for, at ressourcerne også skal bruges i undervisningen af børn med særlige behov. I den økonomiske situation vi er i, så er det i virkeligheden et rigtig flot signal fra KL’s side om, at det skal prioriteres.«
 

