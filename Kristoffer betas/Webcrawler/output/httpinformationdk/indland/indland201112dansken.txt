Dansk Energi og grøn tænketank går sammen mod regeringens NOx-afgift
Et usandsynligt makkerpar har dannet fælles front mod regeringens nye afgift på industriens NOx-forurening. For ikke nok med at afgiften skader Danmarks konkurrenceevne, den gavner heller ikke miljøet optimalt, lyder kritikken fra Dansk Energi og den grønne tænketank CONCITO, der sammen har lavet et alternativt forslag til regeringen


 Regeringen vil som led i finansloven for 2012 femdoble afgiften for industriens udledning af den sundhedsskadelige NOx-forurening, så »vores luft bliver renere, og forureningen bliver mindsket«, som skatteminister Thor Möger Pedersen (SF) udtalte i sidste uge.
Men regeringens planer om at hæve NOx-afgiften har nu fået Dansk Energi og den grønne tænketank CONCITO til at gå sammen i et usædvanligt makkerskab mod skatteministerens planer. For ikke nok med at regeringens femdobling af afgiften vil skade Danmarks konkurrenceevne, den gavner heller ikke miljøet, mener de to organisationer, der nu har lavet et fælles udspil til en alternativ model:
»Nogle gange er vi enige med Dansk Energi, andre gange finder vi faktisk fælles fodslag. Og lige med denne afgift er vi rørende enige i, at regeringen bør have blik for det store miljømæssige billede og ikke kun på at få penge i statskassen,« siger cheføkonom i CONCITO Frans Clemmesen.
Ny model
I stedet for en femdobling af NOx-afgiften, som i dag kun gælder for industrien og el- og varmeproduktionen, foreslår Dansk Energi og CONCITO derfor kun at fordoble den afgift, men til gengæld at lægge en ny afgift på brændeovne og transportsektoren. I praksis ville det betyde en afgift på 150 kroner pr. brændeovn om året og en afgift på otte øre pr. liter benzin for bilisterne.
For med denne model skader man ikke virksomhedernes konkurrenceevne nær så meget, mener Dansk Energi og CONCITO, og desuden beskatter man også andre af de skadelige partikler og altså ikke kun NOx’en.
»Regeringen er ude på en gevaldig slingrekurs af hensyn til statskassen og lokalpolitiske hensyn, og vi efterlyser bare en mere gennemtænkt og helstøbt tilgang til luftforurening end den, vi er blevet præsenteret for nu. Miljøminister Ida Auken har selv sagt, at brændeovnene er én af de helt store syndere, når det kommer til luftforurening, så hvorfor egentlig fritage dem?« siger vicedirektør i Dansk Energi Anders Stouge.
Skader konkurrencen
Der findes i alt 700.000 brændeovne i Danmark hovedsageligt i parcelhuse, og ifølge Energistyrelsen er brugen af ovnene fordoblet i løbet af de seneste 10 år. På samme måde er også transportsektoren én af de helt store syndere, når det kommer til NOx-udledning. Men som Information beskrev i denne uge, har regeringen valgt at friholde transportsektoren, til trods for at bilismen udleder mere NOx end både industrien og el- og varmeproduktionen tilsammen. Ifølge Anders Stouge og Frans Clemmesen er energiproduktion i stærk konkurrence med andre lande, og ved at pålægge el- og varmeproduktionen en femdobling af afgiften risikerer man, at det bliver billigere at importere energi — også fra lande, som ikke har de samme miljømæssige krav, som Danmark har. Gør man det risikerer man, at den samlede NOx-forurening i Danmark alligevel forhøjes, fordi NOx-udledning fra de høje skorstene i høj grad rejser hen over landegrænser, forklarer Anders Stouge.
»Vi er med på at bidrage til statskassen, og vi er også med på, at NOx-afgiften skal sættes op. Men en femdobling er ude af proportioner i forhold til den globale verden og vilkår, som elsektoren og andre virksomheder er en del af,« siger han.
Desuden har regeringens kommende afgift en negativ social effekt, mener CONCITO. For når man femdobler afgiften på el -og varmeproduktionen, skubber man regningen videre til familierne, forklarer Frans Clemmesen.
»Højindkomstfamilierne bruger i høj grad penge på benzin, men regeringen vælger at frede transportsektoren. Samtidig vil den forhøjede regning på el og varme blive en meget større økonomisk belastning for lavindkomstfamilierne. Hvorfor spreder man ikke afgifterne ud, så det bedre afspejler ’forureneren betaler’-princippet,« spørger Frans Clemmesen.
EU-regulering
Selv om CONCITO kun foreslår en fordobling af afgiften mod regeringens femdobling, mener Frans Clemmesen ikke, at deres forslag er mindre ambitiøst end regeringens:
»Nej, fordi der kommer en snart en EU-regulering på, hvor meget hvert land må udlede. Og den kommer vi under alle omstændigheder til at overholde, for det skal vi. Spørgsmålet er bare, hvordan vi når i mål. Og med den beskæftigelsessituation, vi i dag står i, er det måske ikke hensigtsmæssigt at lade de konkurrenceudsatte sektorer stå for hele afgiften. Slet ikke når de andre sektorer forurener så meget, som de gør.«
Det har ikke været muligt at få fat i skatteminister Thor Möger Pedersen (SF), men i en mail til Information skriver han:
»Jeg er glad for at have modtaget de konstruktive forslag fra bl.a. Dansk Energi. Regeringen lytter til erhvervene og har derfor besluttet at udskyde ikrafttrædelsen af forhøjelsen af NOx-afgiften til 1. juli 2012, så erhvervene har bedre mulighed for at gennemføre tilpasninger af deres NOx-udledninger, inden afgiften træder i kraft.«

