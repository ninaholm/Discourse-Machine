Totalfiasko for tatovørlov
Ikke en eneste tatovør er blevet registreret siden loven om den frivillige registrering trådte i kraft ved årsskiftet. »Det er ikke tilfredsstillende,« mener sundhedsministeren som presses for at gøre registreringen obligatorisk


 
	Loven skulle forhindre store væskende sår, allergi eller bare ulovlige tatoveringer.
	Men to måneder efter at den såkaldte frivillige, brancheadministrerede registerordning for tatovører trådte i kraft, har Sundhedsstyrelsen ikke modtaget en eneste ansøgning.

	»Det ikke tilfredsstillende, at der endnu ikke er tatovører, der har tilkendegivet, at de ønsker at etablere en brancheforening, som skal beskytte kunderne og give dem mulighed for at vælge en tatovør på et oplyst grundlag,« skriver  sundhedsminister Nick Hækkerup (S) til Folketingets sundhedsudvalg og fortsætter:

	»Tatovørbranchen bør tage ansvar for, at kunderne trygt kan lade sig tatovere. Derfor kan jeg heller ikke forstå, at tatovørerne har holdt sig tilbage indtil nu«.

	Det skortede ellers ikke på advarsler, da et bredt flertal i Folketinget sidste sommer – efter flere års tilløb – vedtog loven, som trådte i kraft den 1. januar. Blandt andet Astma-Allergi Danmark advarede i sit høringssvar om, at registreringsordningen ikke ville få nogen effekt med mindre ordningen blev obligatorisk og desuden indeholdt krav om, at alle tatovører som minimum skal have gennemført et hygiejnekursus og have kendskab til, hvilke tatoveringsfarver der er lovlige og sikre at anvende.

	Efterfølgende takkede branchens eneste forening, Dansk Tatovørlaug, også nej til at deltage og den samme melding kom fra netværket De Professionelle Uafhængige Tatovører i Danmark.  Hvilket nu ikke afskrækkede daværende sundsminister Astrid Krag (SF). Sunhedsministeren mente, at det var »alt for tidligt at dømme ordningen ude« med henvisning til, at loven endnu ikke var trådt i kraft. I dag siger talsmanden for De Professionelle Uafhængige Tatovører i Danmark, Lis Kierstein og indehaver »Tatto-Liz«, at det er gået som forudset.

	» Problemet er, at det er en frivillig ordning, hvor vi selv skal bære det hele. Vi skal være politibetjente overfor vore egne kollegaer og den holder bare ikke. Det kan godt være, at vi er tatovører, men vi har også noget intelligens, lad mig sige det sådan. Vi tager gerne et ansvar, men da hele den her hurlumhej går på forbrugernes sikkerhed, så bør sundhedsmyndighederne også tage et ansvar. Men det kravler de uden om, fordi det her er den billige løsning, nemlig den gratis løsning, siger Lis Kierstein.

	Selv om loven først skal evalueres efter to år oplyser Nick Hækkerup nu, at han vil »genoverveje situationen«, hvis tatovørbranchen stadig takker nej.
	Enhedslistens sundhedsorfører, Stine Brix, opfordrer sundhedsminister til at undersøge, hvordan andre lande håndterer problemet. Når Nick Hækkerups forgænger frarådede en egentlig obligatorisk autorisationsordning for tatovørerne skyldtes det modstand mod at sidestille dem med andre grupper af sundhedsfagligt uddannet personale.

	»Det handler om at rydde lidt op i branchen, og det tror jeg, at både forbrugerne og alle tatovører, som har styr på deres fag, er interessede i. Jeg synes godt, at sundhedsministeren allerede nu kan tage en snak med tatovørerne for at høre, om der er noget vi kan gøre, for at få ordningen til at fungere. Der er ikke grund til at vente i to år, hvis vi kan se, at der ikke sker noget som helst,« siger Stine Brix.

	Dansk Folkeparti og Liberal Alliance stemte, som de eneste partier, mod loven. Men hvor Liberal Alliance mener, at dårlige tatovører af sig selv forsvinder ude af branchen, fordi folk hører om dem, mener Dansk Folkeparti,  at loven ikke er vidtrækkende nok.

	»I dag er det jo stadigt et lovløst område. Vi ville gerne have haft sikkerhed for, at når man gik ind i en forretning, så kunne man være sikker på, at det foregik inden for lovens rammer. Derfor er der  brug for et register som ikke er frivilligt. Og hvis man ikke vil være med, så vanker der en bøde,« siger Dansk Folkepartis sundhedsordfører Liselott Blixt.

	600.000 danskere har en tatovering. Op mod 200.000 har fortrudt det.

