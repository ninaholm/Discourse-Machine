Forfatterskoletak!



I litteraturens verden, og dens nære omegn, er der ikke noget, der kan få sindene i kog, som Forfatterskolen kan. Det har skolen nu formået i 25 år. Allerede da Poul Borum grundlagde skolen i 1987 var det ledsaget af skepsis og fordomme. Den mest indædte fordom er i forlængelse af den romantiske kunstnermyte, at forfatter er ikke noget man bliver på en forfatterskole, men nærmere et grundvilkår, og noget man er i kraft af at have gået i livets skole. Eller som Klaus Rifbjerg har formuleret det repræsentativt: »Man lærer mere ved at være ansat på en salatfabrik end ved at gå på forfatterskole«.Den anden del af kritikken går på, at skolen udgør en slags klikedannelse i det finlitterære miljø og afledt heraf en ensretning af den litteratur, der frembringes på en skole, som tilmed har fået stemplet ’Statslig anerkendt’. Skolen kan med dens skiftende stærke rektorer ud fra et bestemt litteratursyn præge kommende generationer og skabe en masse kloner, der tilmed i mere end en forstand danner skole og bestemmer, hvad der lige nu er fint og især ikke fint i tidens litteratur. Påstanden er så, at den mekanisme samtidig udelukker eller underprivilegerer eksempelvis genrelitteraturen, som ikke er så ’fin’ som forfatterskolelitteraturen, men som har fat i bredere læserskarer.Men i grunden er det mærkværdigt, at så lille en skole med forfattere, der bare gerne vil inspireres og blive bedre forfattere, har skabt så megen vrede. Når man samtidig ser på, hvad der gennem årene er blevet udklækket, så burde enhver kritik forstumme. Det kan godt være, at eleverne under deres uddannelse er blevet påvirket og skolet, men det har på ingen måde forhindret dem i at udvikle sig selvstændigt. Og hvad der er vigtigst set med litterære øjne: Dansk litteratur er kun blevet bedre, rigere og mere mangfoldig af de forfattere, der er rundet af Forfatterskolen. Så tillykke til Forfatterskolen med at have bekæmpet fordommene.Tag gerne yderligere 25 år!
