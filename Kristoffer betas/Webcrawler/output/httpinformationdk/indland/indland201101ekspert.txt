Ekspert: Ministeriet fortier statsløses rettigheder
Mange flere statsløse end de 22 unge, som nu får statsborgerskab efter ulovlig sagsbehandling, kan have krav på at blive danskere. De ved det bare ikke


 Ikke alene har 22 statsløse palæstinensere på forkert grundlag fået afslag på deres ansøgning om dansk statsborgerskab. Dertil kommer, at Integrationsministeriet hemmeligholder de statsløses ret til statsborgerskab - hvilket formodentlig er forklaringen på, at så relativt få statsløse overhovedet har søgt om statsborgerskab for derefter at få afslag.
Hverken i vejledninger eller cirkulærer oplyser ministeriet om, at statsløse personer mellem 18 og 21 år har konventionsmæssigt krav på at få dansk statsborgerskab, hvis de er født i Danmark, selv om de ikke lever op til de normale krav.
Og på trods af, at ministeriet ifølge egen forklaring i februar 2010 er blevet opmærksom på fejlbehandlingen af de statsløses sager, hemmeligholder ministeriet fortsat de statsløses krav på statsborgerskab.
I vejledningen til ansøgning om statsborgerskab på ministeriets hjemmeside står der for eksempel, at svenskere og nordmænd er undtaget sprogkravet, mens ministeriet fortier, at statsløse født i Danmark også er undtaget.
»En del af de 22, der faktisk har søgt og så har fået afslag, kan have antaget, at de ikke lever op til de almindelige krav om statsborgerskab. De har måske ikke været klar over, at de er omfattet af konventionen,« siger Danmarks førende ekspert i indfødsret, seniorforsker ved Institut for Menneskerettigheder Eva Ersbøll.
»Og tilsvarende må man formode, at en del herfødte statsløse går rundt uden at vide, at de har ret til statsborgerskab. De må antage, at hvis de for eksempel ikke kan leve op til sprogkravet, så kan de ikke blive danske statsborgere.«
Mangelfuld vejledning
Eva Ersbøll har tidligere kritiseret, at statsløses krav på statsborgerskab siden 2004 alene har været at finde i bemærkningerne til Indfødsretsloven og ikke i selve lovteksten, ligesom det ikke fremgår af vejledningerne til ansøgerne.
Det betyder nemlig, at ansøgerne ikke med rimelighed kan antages at kende til deres rettigheder.
»At der viser sig at være en gruppe statsløse, som er født i Danmark og faktisk har søgt, men som har fået afslag, er selvfølgelig helt galt. Men det er altså også et alvorligt problem, at man ikke informerer generelt, så de unge statsløse kender deres rettigheder.«


