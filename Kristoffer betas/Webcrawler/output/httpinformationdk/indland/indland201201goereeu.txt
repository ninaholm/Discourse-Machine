Han vil gøre EU til et folkeligt projekt
EU skal gøres populært både gennem konkrete og jordnære forbedringer for borgerne og ved at fortælle den store historie om EU som fredens projekt. For den ringe folkelige forankring  er lige så farligt for det europæiske samarbejde, som gældskrisen er, siger europaministeren
Europaminister Nicolai Wammen mener, at det er nødvendigt at indrage de 500 millioner europæiske borgere langt mere i EU’s arbejde, end man gør i dag


 En af de mest indflydelsesrige personer i det europæiske samarbejde det næste halve år har en klar mission. Fra sit hjørnekontor på femte sal i udenrigsministeriets enorme bygning i indre København, vil europaminister Nicolai Wammen (S) forsøge den tilsyneladende næsten umulige opgave, som det i årtier ikke er lykkedes politikere at løse: at gøre EU-samarbejdet til et folkeligt projekt.
Oddsene ser ikke umiddelbart lovende ud. Gældskrisen har tvunget europæiske politikere til at træffe ubehagelige beslutninger og foretage hårde prioriteringer på borgernes vegne. Danske og tyske skatteydere raser over at skulle betale de sydeuropæiske landes gæld, mens grækerne og italienerne er mindst lige så vrede over de hårde reformer og nedskæringer, som teknokratregeringer og EU-politikere har pålagt dem at gennemføre. I Danmark er den folkelige opbakning tilsyneladende ringere end nogensinde — og selv hos traditionelt ærkeeuropæiske partier som Venstre og Konservative trives EU-skepsissen, især i ungdomsafdelingerne.
Ikke desto mindre er det absolut nødvendigt:
»Det her er helt afgørende for EU’s fremtid,« lyder det fra Nicolai Wammen.
Ifølge europaministeren er det nemlig ikke kun en økonomiske krise, som det europæiske projekt kæmper med i disse år, og som truer med at ødelægge hele EU-samarbejdet:
»Jeg mener, at EU står midt i to kriser. Den ene er økonomisk, og den anden er en tillidskrise i befolkningerne. Derfor er det afgørende vigtigt, at vi sørger for, at EU ikke blot er et sted, hvor der diskuteres, men også et sted, hvor der træffes konkrete beslutninger til gavn for den enkle borger og for vores virksomheder. Det er samtidig vigtigt, at vi styrker demokratiet i EU. Og så bliver vi simpelthen nødt til at udbrede fortællingen om et samlet Europa.«
Borgerinddragelse
Mere konkret peger Nicolai Wammen på, at det er nødvendigt at indrage de 500 millioner europæiske borgere langt mere i EU’s arbejde:
»Europa-Parlamentet er en forsamling, der er valgt fra alle medlemslande, og Ministerrådet består af regeringer, som har opbakning fra deres nationale parlamenter. I den forstand er EU-projektet jo demokratisk. Jeg synes bare ikke, at det er tilstrækkeligt, hvis vi ikke inddrager befolkningerne mere, end man har gjort tidligere.«
Derfor hilser Nicolai Wammen det såkaldte ’borgerinitiativ’, som træder i kraft 1. april — altså under det danske formandskab — velkommen. Det indebærer, at en million europæiske borgere nu vil kunne opfordre Kommisionen til at foreslå lovgivning på et givent område. Og den slags initiativer er der i høj grad brug for, understreger Wammen.
»Det er enormt positivt, at et folkeligt engagement også kan føre konkrete resultater med sig. Og jeg tror, man vil se en række eksempler på, at både interesseorganisationer og privatpersoner sætter vigtige spørgsmål til debat, og at der kommer resultater ud af det.«
Men ifølge Wammen er arbejdet ikke gjort alene med ’borgerinitiativet’.
»Vi må fortsat udvikle den dobbelte demokratitilgang, hvor man på den ene side har valgt politikere til at træffe beslutninger, men samtidig også åbner døren for, at hr. og fru Danmark eller hr. og fru Schmidt kan få en idé, skaffe opbakning, og også være med til at ændre EU.«
Han afviser konkret at uddybe, hvordan det i praksis skal ske, men understreger:
»Fra dansk side, ønsker vi et mere demokratisk EU, hvor den enkelte borger ikke bare skal føle, at der er uendeligt langt til Bruxelles, og at beslutningerne kun bliver truffet af folk i jakkesæt, som går ind og ud af de sorte biler og bliver fotograferet af pressekorpset.«
Ikke kun regneark
Nicolai Wammen erkender, at det altdominerende tema under det danske formandskab bliver den igangværende gældskrise:
»Men jeg synes samtidig det er vigtigt, at vi, midt i diskussionen om den økonomiske krise, ikke glemmer at fortælle, hvorfor vi egentlig har et EU. Hvad er det for en drøm, der ligger bag det her projekt, og som det faktisk på mange måder er lykkes at få gjort til virkelighed? At vi handler, rejser og uddanner os på tværs af grænser. At når vi har vores slagsmål landene imellem, så sker det ved et forhandlingsbord og ikke med tanks, der ruller ind over grænserne. Det er i et europæisk historisk perspektiv noget nyt og uendeligt positivt,« forklarer ministeren begejstret og erkender samtidig, at EU-positive politikere ikke har været dygtige nok til at forklare netop det.
»EU må for alt i verden ikke blot blive gjort til et spørgsmål om regneark og budgetter.«
Konkrete forbedringer
Den store historiske fortælling skal suppleres med en række jordnære og konkrete forbedringer, som skal synliggøre EU’s arbejde blandt befolkningerne, understreger europaministeren. Han fremhæver, at Danmark under formandskabet blandt andet vil arbejde på at lave nye krav til teleselskabernes roaming-priser, som vil betyde, at det bliver billigere for EU-borgere at bruge deres mobiltelefoner i hele Europa. Og at visse begrænsninger på internethandel internt i EU skal ophæves.
»Det er på én gang demokratifortællingen i helikopterperspektiv, og konkrete, nærværende resultater, som er afgørende. Den store fortælling koblet med konkrete forbedringer. Man kan have nok så mange fine slogans og store konferencer — hvis ikke EU leverer konkrete resultater, som betyder noget positivt for folks dagligdag, så vil der ikke være stor opbakning til projektet. Og det er sådan set meget naturligt,« siger Nicolai Wammen.

