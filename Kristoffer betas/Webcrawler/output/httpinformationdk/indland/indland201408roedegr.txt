De røde vil have grøn finanslov
SF kræver kompensation for klima- forringelserne i vækstaftalen. Et krav, som partiet ser ud til at kunne komme igennem med i finanslovforhandlingerne
Nu skal vi i gang med at finde de ting, vi kan gøre på den korte bane, så vi kan komme videre frem mod målsætningen om de 40 procent i 2020, siger Pia Olsen Dyhr.


 Nu skal der sættes handling bag regeringens løfte om at nedbringe udslippet af drivhusgasser med 40 procent i 2020.
SF kræver, at SR-regeringen allerede i forbindelse med efterårets forhandlinger om næste års finanslov går i gang med at indfri løftet.
Senest medførte forsommerens vækstaftale nemlig en omkostning for klimaet på 0,7 millioner ton CO2 i forhold til den samlede reduktion på ni millioner ton, regeringen oprindeligt havde håbet, den allerede indgåede energiaftale ville skære af udledningen i 2020.
»Regeringen skal ikke tro, at den med den ene hånd kan lave aftaler med de borgerlige, som underminerer forpligtelsen til de 40 procent, og så med den anden få os til at rydde op. Det holder ikke. Efter SF forlod regeringen har det været så som så med dens grønne profil,« siger SF’s formand, Pia Olsen Dyhr, som i dag præsenterer et klimaudspil i forbindelse med SF’s sommergruppemøde.
Ifølge klimaudspillet skal der allerede inden udgangen af 2015 være aftalt klimaforbedringer svarende til mindst én million ton CO2 i 2020. Der skal aftales en årlig forhandlingsrunde med henblik på at nå de 40 procent. Og endelig skal regeringen forpligte sig til at kompensere eventuel øget klimaforurening som følge af andre politiske aftaler.
I alt vil SF afsætte 250 millioner kroner på næste års finanslov til opgaven.
Penge som her og nu skal bruges til blandt andet klimavenlig asfalt, såkaldte biocover på lossepladser samt tilskud til grøn erhvervstransport. De foreslåede forbedringer vil mindske udslippet af drivhusgasser med 375.000 ton.
»Det er ikke drastiske skridt, men det er skridt i den rigtige retning, fordi vores udfordring jo bliver, at vi faktisk når under de 34 procent, vi egentlig havde troet at have nået med energiaftalen. Nu skal vi i gang med at finde de ting, vi kan gøre på den korte bane, så vi kan komme videre frem mod målsætningen om de 40 procent i 2020,« siger SF’s formand.
Må finde rødt flertal
På Christiansborg er opfattelsen, at regeringen med højst et år til det næste folketingsvalg må finde flertal for sin sidste finanslov i denne valgperiode sammen sine støttepartier, SF og Enhedslisten.
Socialdemokraterne og Radikale Venstres klimaordførere forventer da også, at regeringen i hvert fald kan blive enig med SF og Enhedslisten om denne del af finansloven (begge partier kræver også forbedrede regler for dagpengemodtagere).
»Nogle synes, at når der er krise, er der ikke råd til at lave grøn omstilling. Men der er regeringen enig med SF og Enhedslisten: Det er ikke enten-eller. En af forudsætningerne for at komme ud af krisen er jo også at skabe nogle af de grønne arbejdspladser. Sidste år voksede den grønne teknologieksport mere end eksporten generelt. Så det er fint at sætte fokus på det under finanslovforhandlinger. Men man sparker lidt en åben dør ind ved at sige, at vi skal holde fast i vores ambitioner. Det vil vi,« siger Socialdemokraternes klima-ordfører, Jens Joel.
De radikales klimaordfører, Andreas Steenberg, understreger også, at de 40 procent ikke er til debat.
»Jeg er glad for, at SF er på samme bane som os: Nemlig at få opfyldt målsætningen om de 40 procent og få løst de udfordringer, som skyldes de forskellige forlig. Jeg kan ikke komme ind på, hvilke løsninger det lige skal være. Men mon ikke vi finder nogle midler til at nå målene,« siger Andreas Steenberg.
Enhedslisten accepterede som forligsparti i energiaftalen sænkelsen af energiafgifterne, men fik til gengæld en tillægsaftale, hvor regeringen forpligtede sig til at tage initiativer, der vil sikre, at målet om 40 procent CO2-reduktion i 2020 netop bliver fastholdt.
En aftale Enhedslistens klima-ordfører, Per Clausen, også gerne ser suppleret af en handlingsplan.
»Enhedslisten kommer selv med krav under finanslovforhandlingerne som reducerer CO2-udslippet endnu mere. Så må vi se, hvordan disse krav passer sammen med SF’s. Men det at sætte fokus på klimaet og miljøet under finanslovforhandlingerne er vi selvfølgelig enige i,« siger Per Clausen.

