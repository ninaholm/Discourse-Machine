KU overvejer at droppe eliteuddannelser



 Københavns Universitet (KU) risikerer at skulle tilbagebetale tre millioner kroner til studerende på de såkaldte Erasmus Mundus-uddannelser. På Københavns Universitet har Det Biovidenskabelige Fakultet tilbudt tre Erasmus Mundus-uddannelser, mens Det Sundhedsvidenskabelige Fakultet har tilbudt to, skriver Universitetsavisen. Programmet kræver brugerbetaling, men den praksis strider ifølge Universitets- og Bygningsstyrelsen mod grundprincippet om, at uddannelse er gratis i Danmark. Danske Studerendes Fællesråd kræver en uvildig undersøgelse af forløbet og henviser til, at Videnskabsministeriet gennem flere år har set igennem fingre med den ulovlige brugerbetaling. KU overvejer nu at droppe uddannelsen, og forsvarer deres praksis med, at betalingen fra de studerende er gået til et internationalt konsortium for administration.

