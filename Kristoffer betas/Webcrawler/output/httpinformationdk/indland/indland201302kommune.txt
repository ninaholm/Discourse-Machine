Kommunerne lover at finde nye nyttejob
Regeringen opfinder endnu en jobtype – nyttejob til kontanthjælpsmodtagere. Selv om det virker i flere kommuner, og de lover at finde flere af disse nyttejob, så advarer andre om, at de måske alligevel ikke nytter noget
Regeringen vil skaffe én milliard kroner ved at få flere i uddannelse og arbejde, sagde Mette Frederiksen i går, da hun præsenterede regeringens kontanthjælpsreform, som blandt andet vil indfører nyttejob til de kontanthjælpsmodtagere, der er i stand til at passe et job.


 Hvis SRSF-regeringens udspil til en kontanthjælpsreform fra flere sider kritiseres for at være en spareøvelse, så støtter kommunerne i hvert fald forslaget om, at kontanthjælpsmodtagere skal arbejde for pengene.
Flere kommuner gør det allerede i dag, og Jacob Bundsgaard (S), Århus’ borgmester og formand for KL’s Arbejdsmarkeds- og Erhvervsudvalg, understreger samtidig, at kommunerne har erfaring med at oprette job til særlig svage grupper på arbejdsmarkedet.
»Det kræver selvfølgelig noget opfindsomhed. Men da det altså er en opgave, kommunerne er vant til at løse, så kan vi finde nogle opgaver, hvor det både er meningsfuld – da det løser en opgave, som ellers ikke ville blive løst – og forhåbentligt også er meningsfuldt for kontanthjælpsmodtageren,« siger Jacob Bundsgaard.
Som en del af udspillet til en kontanthjælpsreform ’Alle kan gøre nytte’ foreslår beskæftigelsesminister Mette Frederiksen (S) således, at de, som ellers kan det, skal tage et såkaldt nyttejob for at få kontanthjælp. Eller med andre ord de 40.000 kontanthjælpsmodtagere i den såkaldte matchgruppe 1, der på papiret er klar til at tage et ordinært arbejde.
»I stedet for at sætte vore stærkeste voksne kontanthjælpsmodtagere i aktivering, så skal de fremover arbejde for deres kontanthjælp. Det kan blive dels i det vi kalder nyttojob, det kan være qua offentlige og private løntilskud og så kan det være i virksomhedspraktik i private virksomheder,« siger Mette Frederiksen.
De nye nyttejob er inspireret af den såkaldte Aalborg-model, hvor kommunen med held har »nytteaktiveret« unge, såkaldte stærke kontanthjælpsmodtagere under 25 år.
Her har truslen om snerydning og havearbejde fået de unge til enten at vælge en uddannelse eller selv finde et arbejde.
Hver gang 20 unge henvises til haveprojektet, møder de seks aldrig op, tre når ikke at starte, mens 10 starter – men kun for at være der i gennemsnit seks uger. Efter seks måneder er der fortsat kun én tilbage.
Ifølge rådmand for Familie- og Beskæftigelsesforvaltningen i Aalberg Kommune, Mai-Britt Iversen (S), skal flere ting dog gå op i en højere enhed. Ikke blot skal kontanthjælpsmodtageren være så stærk, at vedkommende i stedet magter at tage en uddannelse eller selv finde et arbejde. Nytteaktiveringen må ikke fortrænge ordinære job i kommunen, for så er man lige vidt.
»I haveprojektet får jeg jo nogle gange klager over, at hækken er skæv, og du får jo heller ikke ryddet sne med det samme eller klippet den før Skt. Hans. Det er ikke i nærheden af gartnerniveau og derfor heller ikke konkurrenceforvridende,« siger Mai-Britt Iversen.
I København har beskæftigelses- og integrationsborgmester Anna Mee Allerslev (R) også oplevet, at nytteaktiveringen af unge (her under 30 år) ironisk nok har betydet, at der stor set ikke har været nogen i aktiveringen.
Selv om beskæftigelsesministeren nu vil udstrække nytteaktiveringen, eller nyttejobbbene, til alle aldersgrupper, så skræmmer det ikke Anna Mee Allerslev.
» Men der skal være en overgangsordning, så vi får tid til at oprette job, som giver mening – både for den ledige og samfundet, og så det ikke fortrænger ordinære job. Det skal jo være nyttejob og ikke bare et spørgsmål om at fylde vand i vandpytter,« siger beskæftigelses- og integrationsborgmesteren.
Bud på nyttejob
Selv om Mette Frederiksen i udspillet ikke nævner eksempler på disse nyttejob, så står flere frivillige foreninger klar med sådanne.Seniorkonsulent i Ældre Sagen, Peter Halkjær, mener, at mange opgaver i dag falder mellem det, kommunen og de frivillige kan tilbyde. Eller som de frivillige ikke kan klare fuldt ud. Det kan være at gå en tur med svage ældre, ordne deres haver, hjælpe til med indkøb – eller lufte hunden, når sygdom måske forhindrer dem i selv at gøre det. Opgaveløsninger, som kommunerne og de frivillige foreninger dog bør koordinere.
»Vi skal bare være sikre på, at det nu også er egnede kontanthjælpsmodtagere, for der er selvfølgelig også en tillidsdagsorden. Kontanthjælpsmodtagerne skal jo helst ikke tvinges til at ledsage en ældre, som måske gerne vil besøge familiens gravsted på kirkegården«.
LO mangler beskrivelse
Kommunikationschef i Blå Kors, Per Breindahl, efterlyser også samarbejdsaftaler mellem kommunerne og de frivillige foreninger om at kontanthjælpsmodtagere for eksempel kan arbejde i genbrugsbutikker og på væresteder. Mens formanden for Rådet for Socialt Udsatte, Jann Sjursen, mener, at kun fantasien sætter grænser:
»Jeg tror, at hvis man sætter sig ned i de enkelte kommuner og spørger: Hvilke opgaver får vi ikke løst i dag, fordi det blandt andet vil koste en bondegård, så vil man kunne finde sådan nogle job«.
LO-sekretær Marie-Louise Knuppert efterlyser dog netop en beskrivelse af, hvad kontanthjælpsmodtagerne skal lave:
»Det er jo ikke meningen, at de skal udkonkurrere ordinære job hverken i det private eller offentlige. Men filosofien om, at du ikke bare skal parkeres på en hylde, er helt rigtig. Så må vi tage besværet med at finde ud af, hvordan vi gør det,« siger Marie-Louise Knuppert.
Alligevel frygter Henning Jørgensen, arbejdsmarkedsforsker og professor ved Aalborg Universitet, at nyttejobbene måske alligevel ikke nytter.
»Regeringen siger, at arbejdsmarkedet skal være mere rummeligt, men der er ingen krav til arbejdsgiverne om at gøre det. Der er altså ingen sikkerhed for, at efterspørgselssiden af arbejdsmarkedet kommer med. Reformen kan skubbe nogle gennem først uddannelse og siden ud på arbejdsmarkedet, men der skal jo være et træk fra arbejdsgiverne, før det kan lykkes,« siger Henning Jørgensen.
 

