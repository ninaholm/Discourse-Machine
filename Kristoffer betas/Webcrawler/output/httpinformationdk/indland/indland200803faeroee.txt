Færøerne og Grønland: Vi har ret til kommerciel fangst
De nordatlantiske rigsdele presser Danmark over i hvalfangerlejren


 Når Danmark i IWC, Den Internationale Hvalfangstkommission, kalder sig "Kongeriget i midten" mellem hvalfangere og hvalfredere, skyldes det i virkeligheden Syddanmarks balancegang i forhold til rigets to nordlige dele: Færøerne og Grønland.
Det forklarer lederen af Den Færøske Repræsentation i København, Herálvur Joensen, på Christiansborg-seminaret om kommerciel hvalfangst: "I Hvalfangstkommissionen skal Danmark sikre, at Grønland får sine kvote til oprindelige folks fangst, og at Færøernes fangst af små hvaler, grinderne, holdes ude af Kommissionens interesseområde," påpeger Joensen.
"Færøerne fanger årligt 800 grinder, men det er ikke 'kommerciel fangst', fordi ingen penge flytter hænder. Dog kan folk sælge de anparter, de traditionelt har ret til."
Færøerne forbeholder sig imidlertid retten til egentlig kommerciel hvalfangst:
"Vi ønsker en ende på Hvalfangstkommissionens ulovlige kriminalisering af hvalfangst," siger Joensen:
"Fundamentalistiske hvalfangstmodstandere blokerer for en fornuftig udnyttelse af kvoter fastsat ud fra bestandens bæredygtighed."
Skarp grønlandsk tone
Fra det grønlandske hjemmestyre er tonen endnu skarpere.
Fangstdirektør Amalie Jessen fra hjemmestyret er ikke begejstret for det britiske initiativ til seminaret:
"Hvorfor interesserer man sig ikke mere for hvalfangstens forhistorie? Den deltog de britiske hvalfangere også i. Den er årsag til, at hvalerne i dag er kvoterede. Grønlændernes fangst har aldrig truet bestandene."
Amalie Jessen mener, at det er nedladende at tale om 'oprindelige folks traditionelle fangst':
"Grønland er ikke længere noget tilbagestående land. Derfor er den slags kvoter ude af takt med tiden. Hjemmestyret støtter bæredygtig naturbrug - også af hvaler. Forholdet mellem Danmark og Grønland er i Hvalfangstkommissionen meget kompliceret. Den danske hvalfangstkommissær prøver at dække alle synspunkter. Vi ønsker at tale for os selv. Nu begynder også EU at blande sig med beskyttelseskrav. Det bliver mere og mere polariseret."
Den britiske miljøminister, Jonathan Shaw, forsikrer, at hans land ikke er ude på at begrænse den traditionelle grønlandske fangst:
"Den grønlandske kvote bør være adskilt fra de veludviklede kommercielle lande som Japan og Norge."
Hjemmestyrets Amalie Jessen er ikke tilfreds: "Det er en dobbeltmoralsk melding. Hvis Storbritannien støtter oprindelige folks kvoter, bør de også støtte kvoter til fangersamfund langs den japanske kyst."
Det får det britiske medlem af Hvalfangstkommissionen, Richard Cowan, til at udbryde:
"Hvis vi begynder at tildele særlige kvoter til delområder i hvalfangstlande, åbner vi en Pandoras æske. Vi vil slet ikke kunne holde styr på, hvem der fanger hvad. Og vi åbner nye markeder for hvalprodukter."


