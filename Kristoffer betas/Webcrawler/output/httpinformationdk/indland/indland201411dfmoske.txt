DF vil have moske forbudt
Selv om de andre borgerlige partier tidligere har talt for lukningen af omstridt moské, så vil de dog ikke støtte Dansk Folkepartis beslutningsforslag om at pålægge regeringen at gøre det. Justitsministeren afviser det også
 Trods blæsten om moskeen på Grimhøjvej advarede Østjyllands Politi i oktober mod en lukning.


 Dansk Folkeparti forstærker nu kritikken af den omstridte moské på Grimhøjvej, i det vestlige Aarhus.
Med et nyt beslutningsforslag vil Dansk Folkeparti pålægge regeringen at forbyde moskeen og foreningen bag denne, for efterfølgende at få forbuddet godkendt at domstolene. Det sker med henvisning til grundlovens ord om, at foreninger kan forbydes, hvis de virker, eller søger at nå deres mål, ved »vold, anstiftelse af vold eller lignende strafbar påvirkning af anderledes tænkende«.
Selv om SR-regeringen hidtil har afvist, at der er beviser for noget sådant, afviser Dansk Folkepartis integrationsordfører, Martin Henriksen, at beslutningsforslaget dermed er i strid med grundloven. Martin Henriksen henviser til, at 22 ud af de 27 såkaldte hellige krigere fra Aarhus, der sidste år rejste til Syrien, havde tilknytning til moskeen, ligesom flere ledende skikkelser herfra har udtalt sig tvetydigt om holdningen til Islamisk Stat (IS).
»Det er jo et spørgsmål om, hvad man lægger i grundlovens bestemmelser. Der er et spillerum, politikerne kan vælge at udfylde, eller overlade til juristerne. Det er fair nok, at juristerne er med til at vurdere spørgsmålet, men i sidste ende vurderer de jo på baggrund af dels grundloven – og dels de love og beslutninger, Folketinget træffer. Mine kolleger undervurderer deres egne muligheder og indflydelse ved hele tiden at lade det være op til jurister at afgøre, hvorvidt man kan rejse og vinde en sådan sag ved domstolene,« siger Martin Henriksen.
De andre borgerlige partier har tidligere talt for en lukning af moskeen. Men hverken Konservative eller Venstre stemmer for Dansk Folkepartis beslutningsforslag.
»Jeg ville da ønske, at det kunne lade sig gøre. Men problemet er selvfølgelig, at forslaget strider mod grundloven. Og så frygter jeg også, at hvis vi lukkede moskeen, så mødes de bare andre steder. Til gengæld håber jeg, at regeringen vil være med til at give kommunerne nogle redskaber, så de kan stresse og udfordre sådanne grupper,« siger Venstres integrationsordfører, Fatma Øktem.
Den konservative integrationsordfører, Tom Behnke, er også enig med Dansk Folkeparti i målet – at bekæmpe moskeens holdninger – men ikke midlet.
»Selv om vi deler Dansk Folkepartis synspunkt, så er det vores opfattelse, at det retslige grundlag må være på plads. Så kan man selvfølgelig sige, at Folketinget kan jo bare vedtage noget ... Jo, jo. Men vi har altså en grundlov som skal overholdes. Nogle menneskerettigheder som skal overholdes. Man kan ikke vedtage hvad som helst i Folketinget,« siger Tom Behnke.
Trods blæsten om moskeen på Grimhøjvej advarede Østjyllands Politi i oktober mod en lukning af denne. Ifølge et brev til integrationsminister Manu Sareen (R) vil »lukning af moskeen som respons på de udfordringer, vi står over for med hensyn til de Syrien-frivillige, vil være meget uhensigtsmæssigt«. Årsag: Østjyllands Politi kan gennem »den intensiverede dialog« begrænse trafikken til Syrien blandt unge fra Aarhus.
Justitsminister Mette Frederiksen (S) afviser i et svar til Folketingets retsudvalg at bede Rigsadvokaten se på en eventuel lukning af Grimhøjmoskéen og foreningen bag denne. Det sker med henvisning til, at det ikke er nok, at enkelte medlemmer af foreningen – eller denne enkelte gange – opfordrer til eller udøver vold.
»Opløsning af en forening ved dom under henvisning til, at foreningen har et ulovligt øjemed – f.eks. at udøve eller opfordre til vold – vil derfor efter Justitsministeriets opfattelse i almindelighed alene kunne komme på tale, hvis foreningen eller dens medlemmer som et almindeligt led i foreningens virksomhed udøver de nævnte strafbare aktiviteter,« skriver justitsministeren.

