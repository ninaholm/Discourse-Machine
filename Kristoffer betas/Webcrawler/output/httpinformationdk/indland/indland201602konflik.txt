Konflikt ulmer mellem samfundets svageste
Treparts-forhandlingerne tydeliggør konkurrencen mellem flygtninge og lavtlønnede danskere på arbejdsmarkedet. De mange forslag, der skal få flygtninge i arbejde, risikerer samtidig at øge splittelsen mellem de to grupper


 Regeringen, arbejdsgivere og fagforeninger går en vanskelig balancegang i disse dage. På den ene side er alle parter enige om, at integration af flygtninge på arbejdsmarkedet er en afgørende del af trepartsforhandlingerne, der begyndte i går.
På den anden side forventer mange danske arbejdstagere, at de også bliver tilgodeset i forhandlingerne.
Fagforbundet FOA har på forhånd foreslået, at flygtninge fremover skal kunne blive ansat på »elevløn« i op til to år, mens de bliver undervist i dansk.
Senest har regeringen foreslået, at både kommuner og virksomheder skal have en kontant bonus for hver flygtning, de får i beskæftigelse.
Det vækker bekymring blandt de danske faglærte og ufaglærte, der i forvejen føler sig presset på løn og jobsikkerhed i et globaliseret arbejdsmarked.
En bekymring, som Socialdemokraternes erhvervsuddannelsesordfører Mattias Tesfaye fik at mærke, da han i sidste uge præsenterede et udspil, der ifølge Socialdemokraterne vil få flygtninge hurtigere i arbejde. Efterfølgende svømmede Mattias Tesfayes indbakke over af bekymrede e-mails fra faglærte og ufaglærte etniske danskere, der føler sig glemt.
»Skal vi nu endnu længere bag i køen,« lød budskabet i de mange mails ifølge ordføreren.
Mattias Tesfaye er selv uddannet murer og har skrevet bogen Kloge hænder – et forsvar for håndværk. Han hører ofte fra venner og bekendte, der frygter at blive marginaliseret på arbejdsmarkedet, efterhånden som flere udlændinge kommer til landet.
»Det er jo en reel bekymring, som mange har,« siger han.
»Vi har forsøgt at knække koden til, hvordan folk med ikkevestlig baggrund kommer ind på arbejdsmarkedet, i 40 år. Det er blevet bedre. Men hvis vi skal lykkes, er vi nødt til at blive endnu bedre.«
Han foreslår, at erfaringerne fra nogle af de bedste kommuner, bliver ophøjet til national lovgivning. For eksempel ser han gerne et lovkrav om sprogundervisning sideløbende med beskæftigelse.
Jord- og betonarbejder Jakob Mathiassen har skrevet bøgerne Beton og Kamppladser, der skildrer forholdene for den danske arbejderklasse. Ligesom Mattias Tesfaye har han mange i sin omgangskreds, der er bekymrede for, hvad integration af flygtninge på arbejdsmarkedet kommer til at betyde for dem.
»Allerede da de kom gående på motorvejen, tænkte folk ’åh nej’,« siger Jakob Mathiassen.
»De fleste ved jo godt, at det ikke er ’flygtningenes skyld’. Men jeg tror, de er vrede på politikerne, fordi de ikke kan finde på en løsning, der holder dem på den anden side af Middelhavet.«
Konflikten er en realitet
Formand for fagforbundet 3F, Per Christensen, der repræsenterer knap 300.000 faglærte og ufaglærte, har forud for trepartsforhandlingerne sagt, at hans førsteprioritet er de cirka 16.000 arbejdsløse 3F’ere.
»Jeg giver ikke køb på nogen af 3F’s mærkesager,« sagde han inden forhandlingerne i et interview med Fagbladet 3F.
Samme budskab lyder fra Max Meyer, forbundsformand for Blik- og Rørarbejderforbundet, der repræsenterer knap 9.000 arbejdere i VVS-branchen. Han hører ofte fra medlemmer, der er bekymrede for deres situation.
»Integration er rigtig vigtigt, hvis vi skal beholde sammenhængskraften og ikke få et endnu mere splittet samfund. Men der er også mange danskere, der har betalt skat i mange år, og de forventer, at jeg leverer,« siger Max Meyer.
Han afviser alle forslag om at give flygtninge mindre i løn.
Hos Det Nationale Forskningscenter for Velfærd (SFI) er afdelingschef Lisbeth Pedersen heller ikke i tvivl om, at integration af flygtninge på arbejdsmarkedet kan føre til en konflikt blandt de svageste i samfundet. Derfor er det vigtigt, at de svageste danskere ikke bliver forbigået i forhandlingerne, mener hun.
»Faktisk er konflikten mellem danskere med få ressourcer og flygtninge jo allerede en realitet nogle steder,« siger Lisbeth Pedersen.
»Paradoksalt nok kommer danskere med få ressourcer og flygtninge typisk også til at bo i de samme boligbyggerier. Så de kommer til at gå op og ned ad hinanden og konkurrere om de samme job.«
Lønpres
Den borgerligt liberale tænketank CEPOS har anslået, at en indslusningsløn på 70 kroner i timen for ikkevestlige indvandrere kan øge beskæftigelsen med 7.000 personer. Ifølge tænketanken er den overenskomstmæssige mindsteløn i Danmark en del af årsagen til, at kun 47 procent af ikkevestlige flygtninge var i arbejde i 2013.
Cheføkonom i CEPOS Mads Lundby Hansen roser FOA for med sit forslag om elevløn indirekte at erkende, at den danske mindsteløn er for høj.
»Det er historisk,« siger han.
Dog mener han, at sprogundervisning bør foregå i flygtningenes fritid og ikke som en del af ansættelsen. Ifølge Mads Lundby Hansen vil flygtninge hurtigt blive dygtige nok til at modtage fuld løn alligevel.
Socialdemokraternes Mattias Tesfaye ser ikke den danske mindsteløn som en hindring for at integrere flygtninge på arbejdsmarkedet. Mange virksomheder i eksempelvis restaurations- og servicebranchen, der typisk vil ansætte ufaglærte flygtninge, har nemlig ingen overenskomst. De kan derfor allerede i dag ansætte flygtninge til 70 kroner i timen, hvis de vil.
»Så der må jo være en anden grund til, at de ikke gør det,« siger Mattias Tesfaye.
Det argument køber Mads Lundby Hansen ikke.
»Hvis en restaurant åbent ansatte en flygtning til 70 kroner i dag, ville der være risiko for blokade fra fagbevægelsens side. Så det er klart, det ikke sker,« siger han.
Han vurderer, at indslusningslønnen vil skabe nogle servicejob, der ikke findes i dag, og som endda kan forhøje lønnen for andre, særligt for folk med høj eller middelhøj indkomst, fordi de vil få bedre tid til deres kerneopgaver.
»Men jeg vil ikke udelukke, at nogle lavtlønnede og ufaglærte kan blive presset på lønnen på kort sigt,« siger han.

