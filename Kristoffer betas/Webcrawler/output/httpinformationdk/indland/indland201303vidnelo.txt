Vidne: Loft ville ’helvedes dybt ned’ i Thornings skattesag
Gårsdagens hændelser i Skattesags-kommissionen var belastende for tidligere skatteminister Troels Lund Poulsen, rådgiver Peter Arnfeldt og departementschef Peter Loft. Ifølge fagdirektør Ivar Nordland satte Loft spørgsmålstegn ved Kinnocks skattepligt og fortalte, at han blev ’presset af den gode minister og hans spindoktor’, ligesom der gik rygter om, at ministeren og rådgiveren ville have ændret afgørelsen
Ifølge Ivar Nordland, fagdirektør i Skatteministeriet forsøgte Troels Lund Poulsen og Peter Arnfeldt ihærdigt at få omstødt SKATs afgørelse i Thornings skattesag. På billedet ankommer Ivar Nordland (tv) til afhøringen i skattekommissionen i går.


 Manden i vidneskranken med den blå- og hvidternede skjorte har tydeligvis temperament. Undervejs i den seks timer lange afhøring gestikulerer han gentagne gange med armene ud til siden, hæver stemmen og kigger mod loftet. I mens afgiver han det, der ligner et belastende vidneudsagn mod tidligere departementschef i Skatteministeriet, Peter Loft, den tidligere skatteminister Troels Lund Poulsen (V) og dennes særlige rådgiver Peter Arnfeldt:
Skattesagskommissionen, der har til huse på Fremtidsvej i Buddinge, kulegraver, i hvilket omfang andre personer end embedsmændene i SKAT København havde fingrene nede i behandlingen af Helle Thorning-Schmidts og Stephen Kinnocks skattesag. Mens det forrige vidne, Steffen Normann Hansen, Peter Lofts højre hånd i departementet, gjorde meget ud af at forklare, at Loft stod på mål for afgørelsen, var det snarere departementschefens spørgsmål, som fagdirektør Ivar Nordland hæftede sig ved.
Fra vidneskranken i går tegnede Nordland et billede af, at en minister, en departementschef og en rådgiver der var påfaldende optagede af det, der ifølge loven kun burde være en sag mellem SKAT København og ægteparret Thorning-Kinnock. Som Peter Loft den 22. august 2010 sagde til Politiken,at der skulle være »vandtætte skodder« mellem departementet og Skat København:
»Vi skal holde os langt væk fra den konkrete sag, som jeg ikke kender,« sagde Loft til avisen, hvilket ifølge Nordland var en sandhed med modifikationer.
»Det, der optog ham (Loft, red.), var, at der i hans optik ikke var ret meget, der skulle til, før han (Kinnock, red.) var skattepligtig«, sagde Ivar Nordland i går.
Da skattesagen så dagens lys på forsiden af BT den 23. juni 2010, var Nordland, der har været ansat i Skatteministeriet siden 1985 og siden 1993 beskæftiget sig med international skat, fagdirektør i kontoret for Jura & Samfund. Han er ikke en af de embedsmænd, der har været tættest på sagen, men han har været til stede på især to centrale tidspunkter: Den 13. august 2010 deltog Nordland i et møde mellem Peter Loft og SKAT København på Peter Lofts kontor. Senere i september var han med på en mailkorrespondance mellem departementschefen og flere embedsmænd, hvoraf det, som Information tidligere har afdækket, bl.a. fremgår, at Troels Lund Poulsen anfægtede afgørelsen.
»Peter Loft bad mig tage med til mødet med SKAT København, da han ikke stolede på deres vurderinger,« forklarede Ivar Nordland om Peter Lofts begrundelse for at ville have eksperten med ved sin side ved møde den 13. august.
Loft under pres
På mødet med SKAT Københavns direktører Erling Andersen og Lisbeth Rasmussen spurgte Peter Loft ifølge Nordland meget grundigt ind til sagen. Ivar Nordland toghåndskrevne noter, der i går blev fremlagt for kommissionen. »Helvedes dybt ned« har han ifølge sin forklaring bl.a. skrevet:
»Peter Loft sluttede med at sige, at i denne sag var det nu alligevel vigtigt at komme helvedes dybt ned,« fortalte Nordland.
Loft fastholdt ifølge Nordland på trods af protester fra embedsmændene, at Kinnock måtte være skattepligtig i Danmark på grund af centrum for livsinteresser – altså at Stephen Kinnock havde sine livsinteresser i Danmark og ikke i Schweiz.
Det var Nordland uenig i.
»Jeg siger, at det ikke er relevant i denne sammenhæng. Men Peter siger så, om vi ikke kan indfortolke centrum for livsinteresser. Og så siger Lisbeth: ’Du Ivar – vil det ikke være en praksisændring? Og jeg svarede: Jo, og oppositionslederen er næppe den første man skal lave praksisændringer på.«
Ifølge Nordland vedblev Loft dog med at tale om livsinteresser, selvom alle tre embedsmænd afviste, at dette var relevant. Nordland selv kaldte det i går for »juridisk vrøvl«.
»Men Loft sagde: Det må vi grave videre i.«
Ifølge gårdagens vidneudsagn faldt det efter mødet Ivar Nordland ind, at de måske befandt sig på kanten af reglerne: En ny bekendtgørelse havde netop slået fast, at det alene er SKAT København – og ikke departementet – der har kompetencer til at træffe afgørelse. Han ringer derfor – uden om Peter Loft – til Erling Andersen i SKAT København:
»Jeg ringer for at minde ham om, at det er ham, der bestemmer. Han erklærer sig enig med mig.«
På et spørgsmål om, hvorfor Nordland ikke også ringede til Peter Loft og nævnte bekendtgørelsen, svarede han:
»Han vidste præcis, hvad han gjorde, og han kendte de processuelle regler bedre end mig.«.
Ifølge Nordland bliver han selv ikke involveret i sagen igen før den 16. september, hvor afgørelsen er på trapperne, og han bliver ringet op af Peter Loft. Denne vedbliver ifølge Nordland med at stille spørgsmål til den afgørelse, der er på vej:
»Det udvikler sig til en lidt grotesk samtale, for Peter Loft vender hele tiden tilbage til det samme, og jeg bliver ved med at sige, at der ikke er nogen grund til at tro, at afgørelsen ikke er rigtig,« forklarede Nordland, der sagde, at telefonsamtalen kørte i ring.
»Til sidst spørger jeg ham, hvad det egentlig handler om, og han svarer lavmælt: Jeg er jo altså under pres fra den gode minister og hans spindoktor ...«
Nordland fortalte videre, at han på et tidspunkt mødte Steffen Normann Hansen, produktionsdirektøren, som ifølge Nordland sagde, at »nu vil de ændre afgørelsen,« mens den juridiske chef, Birgitte Christensen, ifølge Nordland sagde, at »det kunne hun ikke forestille sig, at det vil ende sådan.«
Sagen er ikke slut
Efter afgørelsen var ude i offentligheden, mødte Ivar Nordland, fortalte han i går, Troels Lund Poulsens rådgiver, Peter Arnfeldt, på gangen:
»Jeg siger til Peter Arnfeldt: Nu er den sag vist slut.«
»Overhovedet ikke. Den sag kommer op igen,« svarer Peter Arnfeldt ifølge Ivar Nordland.
»Hvorfor tror du det,« siger jeg.
»Det kan jeg ikke sige. Men den kommer op igen,« lød svaret fra Peter Arnfeldt ifølge fagdirektøren.
I weekenden efter offentliggørelsen af afgørelsen er der, som Information tidligere har afdækket, hektisk aktivitet på mailen mellem Skatteministeriets topembedsmænd. Peter Loft har selv udarbejdet et notat, hvori han forsøger at redegøre for sagens sammenhæng »pædagogisk«, som han udtrykker det.
Notatet skal han bruge til møde med Troels Lund Poulsen. Både Ivar Nordland og Birgitte Christensen kommenterer notatet. Nordlands oplevelse er, at Peter Loft ønsker at »inkorporere ministerens sprogbrug«.
– Hvorfor gik du ikke bare selv ind til ministeren og forklarede ham det? Eller foreslog Peter Loft, at du kunne gøre det?
»Det er ligesom grisen og hønen, der bliver bedt om at sælge bacon ...,« svarede Nordland.
– Æggene bliver slået i stykker, og grisen bliver slagtet?
»Jeg kan bare sige, at jeg ikke fik den idé, at foreslå Peter Loft at lade mig forklare det for ministeren.«
Da Ivar Nordlands forklaring var overstået i går, stillede Peter Lofts, Peter Arnfeldts og Troels Lund Poulsens bisiddere spørgsmål. For førstnævnte var det væsentligt at slå fast, at Ivar Nordland ikke kunne vide, om Peter Loft stillede spørgsmål, fordi han var uenig i afgørelsen eller fordi han ville forklare den så pædagogisk som muligt for ministeren.
»Det er min tolkning,« medgav Nordland.
 

