Økonomer: Skat er en skidt regulator
Der findes bedre redskaber til at øge udbuddet af arbejdskraft end indkomstskatten, mener flere topøkonomer. For eksempel integration, arbejdsmiljø og infrastruktur
Danmark har en stor arbejdskraftreserve blandt indvandrerne og deres efterkommere. De kommer ikke i sving ved hjælp af skatteændringer, men med integration i bred forstand, og hvis vi kan få indvandrernes erhvervsfrekvens på niveau med etniske danskeres, så betyder det mindst lige så meget for arbejdsudbuddet som en skatteændring, mener professor Bent Greve.Arkiv


 Fra højre til venstre på den politiske skala roses Skattekommissionens udspil højlydt, og samme anerkendende tone er fremherskende hos avisernes lederskribenter. Eksempelvis kalder Berlingske Tidende udspillet for - "et ambitiøst, gennemarbejdet og velafbalanceret forslag til at imødegå de massive problemer med mangel på arbejdskraft, som velfærdsstaten kommer til at stå i, hvis ikke der gennemføres nogle strukturelle ændringer i skattepolitikken." 
Men er indkomstskatten det bedste redskab til at regulere udbuddet af arbejdskraft? Det har Information spurgt tre fremtrædende økonomer om, og deres svar er varianter over bogstavkombinationen n-e-j suppleret med forslag om bedre redskaber såsom integration, arbejdsmiljø og infrastruktur. 
Bent Greve, professor ved Roskilde Universitet, påpeger, at undersøgelserne af, hvorledes indkomstskatten påvirker folks arbejdsadfærd, stammer fra 1996:
"Vores samfund har forandret sig meget siden da, og det giver i sig selv en usikkerhed, at skattekommissionen baserer sine beregninger på så gamle data. Derudover er det meget vanskeligt at beregne nettoeffekten af en skattenedsættelse. Skattekommissionens strikt økonomiske tankegang overser, at vi er et rigt samfund, hvor folk betragter fritid som et gode. Det rokker nogle få skatteprocenter næppe ved."
Per Kongshøj Madsen, professor ved Ålborg Universitet er enig: 
"Sammenhængen mellem arbejdskraftudbud og skat er skrøbelig. Når indkomstskatten falder, reagerer folk forskelligt - nogle napper en time ekstra, når de får flere penge ud af at arbejde, mens andre arbejder færre timer, fordi de synes, at skattesænkningen giver dem råd til at holde mere fri. Hvilken af de to effekter, som er stærkest, er svært at sige."
Christen Sørensen, professor ved Syddansk Universitet understreger, at mange andre reformer er mere tiltrængte: 
"Det er mig ubegribeligt, så lille en rolle uddannelsessystemet spiller i diskussionen. Det er jo en katastrofe, at andelen af mennesker, der har en uddannelse, er faldende."
Syge arbejder mindre
Også Per Kongshøj Madsen finder det "ærgerligt", at indkomstskatten i så høj grad er i centrum for debatten: 
"Der er så meget andet, der kan øge udbuddet af arbejdskraft på længere sigt. Eksempelvis øgede investeringer i infrastrukturen, så folk ikke skal bruge så meget tid på landevejene og i togene. Uddannelsesinvesteringer er et andet område. Vi ved, at jo højere uddannet folk er, desto flere år bliver de på arbejdsmarkedet."
"En mere effektiv arbejdsmarkedspolitik kan også bidrage til at få ledigheden ned og dermed øget arbejdskraftudbuddet. Samtidig kan en arbejdsmiljøpolitisk indsats mindske antallet af sygedage osv. osv.," siger Per Kongshøj Madsen.
Bent Greve tænker i samme baner: "Sandsynligvis vil man få flere arbejdstimer ud af at skabe gode arbejdspladser end ved at sænke indkomstskatten. Stress, sygdom og dårligt arbejdsklima i bred forstand ødelægger folks arbejdslyst - hvis man kan øge arbejdsglæden, så øger man også arbejdsudbuddet."
Men der er også andre uudnyttede muligheder for at øge arbejdsudbuddet, understreger Bent Greve: 
"Vi har en stor arbejdskraftreserve blandt indvandrerne og deres efterkommere. De kommer ikke i sving ved hjælp af skatteændringer, men med integration i bred forstand. Der er allerede vækst i deres tilknytning til arbejdsmarkedet, og hvis vi kan få indvandrernes erhvervsfrekvens på niveau med etniske danskeres, så betyder det mindst lige så meget for arbejdsudbuddet som en skatteændring."
Bestillingsarbejde?
Disse alternative bud på, hvordan man kan få danskere til at bruge mere af deres liv på lønarbejde, rejser spørgsmålet om, hvorfor skatteprocenten fylder så meget i debatten. 
Christen Sørensen nærmest sprutter svaret ud: "Det har I journalister da selv været med til at sørge for, I ringer jo altid til Dansk Industri eller til bankøkonomer. De vil jo ikke pege på investeringer i skoler, uddannelser osv. De har deres egne interesser at pleje. "
Per Kongshøj Madsen påpeger, at debatten i høj grad er domineret af økonomer - og så bliver løsningsforslagene økonomisk orienterede og fremstillet i letfattelige tal:
"Politologer skelner undertiden mellem 'tamme' og 'vilde' problemer. Sammenhæng mellem skat og arbejdsudbud hører til de 'tamme', dvs. problemer, der kan forklares og løses overbevisende i ganske få sætninger. Omvendt er områder som for eksempel integration og uddannelse meget mere 'vilde', dvs. bøvlede at formulere løsningsstrategier for - ændrede pædagogiske metoder er meget luftigere end skatteprocenter."
Endelig spiller forholdet mellem fagfolk og politikere en vigtig rolle: Christian Sørensen er betænkelig over, at kommissionens formand, Carsten Koch, under arbejdet har gjort det til en dyd at være i tæt kontakt med Christiansborg og sat som mål at levere forslag, som var politisk acceptable: 
"Sådan en løbende kontakt med de politikere, som har formuleret kommissionens opgave, fremprovokerer spørgsmålet, om kommissionens forslag er sagligt udtryk for, hvad der bør gøres, eller om det er udtryk for, hvad der politisk er muligt. Det er jeg meget forundret over, at skattekommissionens medlemmer har tilladt." 

