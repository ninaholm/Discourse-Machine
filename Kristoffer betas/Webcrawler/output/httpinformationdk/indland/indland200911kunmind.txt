Kun én mindreårig i bandekrig
I hele sin bandeindsats er politiet kun stødt på én mindreårig, der slap for sigtelse, fordi han var under 15. Det får ikke justitsministeren til at droppe planen om at sænke den kriminelle lavalder. Forslaget har ikke noget med bandekrigen at gøre, siger han


Én eneste. Trods en eskalerende bandekrig og stadig mere intensiv overvågning, anholdelser og sigtelser mod bandemedlemmer, har politiet kun pågrebet én mindreårig i sin bandeindsats.Det oplyser justitsminister Brian Mikkelsen (K) i et svar til Folketingets Retsudvalg. Rigspolitiet har lavet en elektronisk gennemgang af alle politikredsenes indberetninger om bandeindsatsen i perioden 1. august 2008 til 15. oktober i år. Og her er man altså kun kommet frem til ét tilfælde, »hvor en person - såfremt han havde været fyldt 15 år - ville være blevet sigtet for overtrædelse af et strafbart forhold, der relaterer sig til konflikterne på rocker- og bandeområdet,« skriver ministeren.Det var Københavns Kommunes socialborgmester, Mikkel Warming (Enh.) der havde bedt sin partifælle, retsordfører Line Barfod om at stille spørgsmålet. Han har nemlig ikke kunne forstå regeringens argumenter for at sænke den kriminelle lavalder fra 15 til 14 år.»Én ting er, at det strider mod al sagkundskab. Men det hænger overhovedet heller ikke sammen med det, jeg hører fra vores socialmedarbejdere. De siger, at der ikke er nogen mindreårige involveret i bandekonflikten. Dét har vi nu fået bekræftet,« siger Mikkel Warming.Afviser sammenhængSocialborgmesteren mener ikke, at en sænkelse af den kriminelle lavalder vil gavne noget som helst i forhold til at løse bandekriminaliteten.»Hvis man vil gøre noget, skal man hjælpe svage familier med at blive gode familier. Det harmonerer dårligt med 'touch on crime' - men det hjælper,« siger Mikkel Warming.Justitsminister Brian Mikkelsen, der i går var i samråd i Folketingets Retsudvalg, har igennem den seneste tid været udsat for kritik for de forskellige begrundelser, han har givet for at sænke den kriminelle lavalder. Nu føjer han en ny til.I en mail til Information skriver han, at regeringen  gennemfører nedsættelsen af lavalderen som »et udtryk for et ønske om at møde de unges kriminalitet med konsekvens og fasthed«.»Nedsættelsen har således ikke noget med bandekonflikten at gøre,« konkluderer ministeren.Bandekonflikt og kriminel lavalder er ellers netop, hvad forskellige regeringspolitikere har kædet sammen.Således var det Mikkelsens partifælle, retsordfører Tom Behnke (K), der i starten af oktober proklamerede, at de Konservative - efter først at have været imod - nu var klar til at sænke lavalderen. Det skete i forbindelse med beretninger om, at 14-årige drenge i Tåstrupgård i København holdt vagt for bander iført skudsikre veste.»Både grovheden og alderen ændrer sig. Vi kan se, at fra de fylder 14 år, så accelererer det,« sagde han til Berlingske Tidende.Løkke gjorde det ogsåEn lignende sammenkædning lavede statsminister Lars Løkke Rasmussen (V) i sin åbningstale dagen efter, hvor han lancerede forslaget.Her erklærede han, at »vi skal have fat i rekrutteringen til banderne« det skal »være slut med, at kriminelle skubber børn foran sig for selv at slippe for straf«. Og da statsministeren på sit pressemøde den 20. oktober omtalte skyderier mod HA-rockeren Brian Sandberg aftenen før, opremsede han de initiativer, regeringen har taget for at »tage et jerngreb på banderne«.»Udspillet fra åbningsugen (...) hvor vi både sænker den kriminelle lavalder og sætter et skærpet domstolsmæssigt fokus på problemet og så samtidig styrker den forebyggende indsats, har jo samme sigte,« sagde han.De radikales retsordfører Lone Dybkjær (R) sukker over Brian Mikkelsens skiftende begrundelser.»Det er fuldstændig det samme, som da han var ude og sige, at burkaer var et problem for trafiksikkerheden. Der er ikke nogen dokumentation bag det, han siger. Men selv om det ikke får regeringen og DF til at ændre planer, kan vi i det mindste glæde os over, at der ikke er flere under 15, der er involveret i bandekrigen,« siger hun.
