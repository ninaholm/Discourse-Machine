Afskaffelse af dobbeltklip risikerer at forlænge studierne
Specialsump og forlængede studietider risikerer at blive konsekvensen af den nye SU-aftale, der afskaffer muligheden for at få dobbeltklip, mens man skriver speciale, mener fagforbund og rektorforening


 Det nye SU-aftale hæver det beløb, studerende må tjene ved siden af SU'en. Til gengæld, ryger muligheden for at opspare SU, så man ikke behøver at have erhvervsarbejde, f.eks. under specialeskrivning eller udlandsophold. Men afskaffelsen af dobbeltklipordningen, som den hedder, kan få alvorlige konsekvenser for de studerende og universiteterne, fordi erhvervsarbejde under specialeskrivning risikerer at øge både studietid og specialesump. Det mener politisk konsulent i Dansk Jurist og Økonom Forbund (DJØF) Wenche Quist: 
"Finansieringen af SU-aftalen trækker i den helt forkerte retning. Afskaffelse af dobbeltklip risikerer at forlænge specialeskrivningen, fordi de en hel del studerende vil få svært ved at overholde deres deadlines, hvis de ikke fuldtids kan koncentrere sig om at skrive speciale, og vi risikerer, at flere simpelthen havner i specialesump." 
Hun undrer sig over, at forslaget er gået så glat igennem, og at politikerne endda har et overskud fra afskaffelsen af dobbeltklippene, som de nu skal finde ud af, hvad skal bruges til. 
Baggrunden for afskaffelse af dobbeltklip er ifølge politikerne, at ordningen mest er blevet brugt af de 'velbeslåede studerende', og at dobbeltklippet er blevet misbrugt til at omgå reglerne for, hvor mange penge man må tjene ved siden af studierne. 
Ikke tale om misbrug
I SU-styrelsen forklarer man, at der ikke har været tale om misbrug, men at nogle har benyttet sig af reglerne, blandt andet viser statistikken, at 17 procent af dem, der tager dobbeltklip har en indkomst på mere end 110.000 kroner ved siden af deres SU. 
"Intentionen med loven var, at man ikke skulle have erhvervsarbejde, når man laver speciale. Statistikken tyder på, at det er der nogle, der gør alligevel," siger specialkonsulent i SU-styrelsen, Stig Garsdal.
Wenche Quist kan ikke se, at det er misbrug, at de studerende har mulighed for at få dobbeltklip, når de skriver speciale, da det alt andet lige gør, at de ikke behøver at tage unødigt erhvervsarbejde for at kunne betale huslejen.
"Jeg forstår simpelthen ikke logikken i at afskaffe alle dobbeltklip, samtidig med at man ønsker, at de studerende skal blive hurtigere færdig med deres studier," siger hun og tilføjer, at dobbeltklip også går udover de studerendes mulighed for udlandsophold, fordi det er svært at leve udelukkende for SU'en, når du skal bruge penge på transport og faglitteratur."
Heller ikke formanden for Rektorforeningen, Jens Oddershede, forstår logikken i SU-aftalen, som han synes er rigtig dårligt gennemtænkt: 
"Alt, hvad politikerne har gjort med den her reform, er, at de opfordrer de studerende til at bruge mere tid på at arbejde og mindre på at studere. Det ville jo sådan set være fint nok, hvis bare politikerne ikke samtidig straffede universiteterne økonomisk, hvis de studerende ikke bliver færdige til tiden. Det er som om, at den ene hånd ikke ved, hvad den anden gør, for det hænger simpelthen ikke sammen," siger Jens Oddershede.
Han har sammen med dekan Børge Obel på Handelshøjskolen under Aarhus Universitet, argumenteret for, at SU-systemet skal indrettes, så de studerende også har en motivation til at blive færdige, for det har de ikke i dag. 
I Danske Studerendes Fællesråd ser levevilkårsordfører Pernille Miller ikke det store problem i, at dobbeltklippene bliver fjernet. 


