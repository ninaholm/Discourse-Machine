’Ingen tvinger mig til at kæmpe for hende’
I årevis har ægteparret Jamal Nasir og Hassina Mahbobi kæmpet for at bevise deres kærlighed og opnå familiesammenføring i Danmark. Men de danske myndigheder ved bedre: Det er et tvangsægteskab


 I baglokalet til den lokale cykelbiks på Christianshavn arbejder Jamal Nasir. Her har den smilende, men også tydeligt generte unge afghanske mand smurt kæder og lappet københavnske cykeldæk siden 2009. Tvunget på flugt fra sit krigshærgede hjemland nåede Jamal Nasir efter længere tids flugt til Danmark, hvor han fik opholdstilladelse som flygtning. Afghanistan kan Jamal Nasir ikke vende tilbage til, efter at en lokal klanleder har dræbt flere af hans familiemedlemmer – deriblandt hans far.
Men trods tryghed, fast arbejde og venner i København føler Jamal Nasir sig ikke lykkelig i Danmark.
»Jeg kan simpelthen ikke holde det ud. Selv om danskerne er gode mennesker og mine afghanske venner hjælper mig mere, end jeg kunne drømme om, er jeg ved at være slidt helt ned.« Jamal Nasir har kæmpet. Kæmpet for at blive genforenet med den kvinde, han har været gift med i mere end fem år – men som han ikke har set, siden han flygtede for at redde sit liv. Hun hedder Hassina Mahbobi, bor stadig i Afghanistan og kan hverken få asyl eller besøgsvisum til Danmark.
Familie
Information har fået aktindsigt i Jamal Nasirs og Hassina Mahbobis anmodning om familiesammenføring. En sag, hvor først Udlændingeservice og siden Ministeriet for Flygtninge, Indvandrere og Integration har givet afslag på ansøgningen med én klar begrundelse: Ægteskabet må være et tvangsægteskab, fordi de to ægtefæller er beslægtede.
Og det afghanske par er ganske rigtigt familiemæssigt relateret. Hassina Mahbobi er Jamal Nasirs tantes barnebarn.
»Men vi deler ikke blod, og hvorfor betyder det så overhovedet noget?« spørger Jamal Nasir, da Information møder ham en aften efter arbejde i cykelværkstedet. Parret har i løbet af sagen fremvist både stamtræ over familien og billeder af afdøde familiemedlemmers gravsten, for at bevise, at de ikke er blodsbeslægtede. Men lige lidt har det hjulpet, og de danske myndigheder står fast – der er stadig familiemæssige relationer, så ægteskabet er ikke indgået frivilligt.
»Jeg forstår det ikke,« siger Jamal Nasir. »Hvorfor skulle det betyde, at vi ikke kan elske hinanden rigtigt? I mit land er det helt normalt, at man kender hinanden fra familien. Sådan gør man bare, og vi mennesker bestemmer ikke selv, hvem vi kommer til at elske.«
Beviser
I det langstrakte sagsforløb, hvor første afslag faldt i januar sidste år, har parret med hjælp fra deres advokat gjort alt, hvad de kunne for at forsøge at overbevise de danske myndigheder om, at ægteskabet bygger på frivillighed og kærlighed.
Blandt de mest bemærkelsesværdige beviser er et album fuld af billeder. Af Jamal og Hassina på udflugt, hånd i hånd gennem Kabuls gader og en lang række billeder fra parrets bryllup. Billeder, hvor de kysser, griner, danser og fjoller.
»Se på de billeder,« siger Jamal Nasir. »Se på dem og sig så, at vi ikke er forelskede.« Han peger på et billede, hvor en storsmilende Jamal Nasir er i gang med at sætte en ring på sin udkårnes finger.
Jamal Nasir understreger, at billederne i albummet er taget, lang tid før han overhovedet havde forestillet sig at skulle bruge dem som bevis i en sag om familiesammenføring.
»Billeder lyver ikke. Her kan I alle sammen se, at vi var lykkeligt gift i Afghanistan. Hvorfor skulle vi have opdigtet det dengang.«
Derudover har parret i løbet af de seneste år fremvist håndskrevne kvitteringer, ægteskabscertifikat, tilbudt at lade dna-tests afgøre spørgsmålet om blodslægtskab og skrevet utallige lange mails, hvori de opfordrer de danske myndigheder til at genoverveje sagen.
I en flere sider lang mail til den danske ambassade i Islamabad skriver Hassina Mahbobi for eksempel, at hun »ikke kan leve uden sin elskede mand.«
Men indsigelser og nye tilføjelser har ikke hjulpet det mindste, og den 27. september afslår ministeriet for sidste gang at genoptage sagen.
Af den endelige afgørelse fremgår det således, at det har været helt afgørende, at Jamal Nasir og Hassina Mahbobi er nærtbeslægtede og derfor omfattet af den såkaldte ’formodningsregel’ i udlændingeloven, der pr. definition vil kategorisere ægteskaber mellem familierelaterede som tvang, medmindre det modsatte kan bevises.
»Ministeriet fandt endvidere, at det måtte anses for tvivlsomt, om ægteskabet var indgået efter begge parters eget ønske.«
Ægteparret er i dag i kontakt flere timer om dagen over internettelefontjenesten Skype, og Jamal Nasir passer sit job i ’Amager City Cykler’ og går på sprogskole for at lære dansk.
Domstol
Jamal Nasirs og Hassina Mahbobis advokat, Jens Bruhn-Petersen, planlægger nu at tage sagen videre til domstolene, for at få dem til at vurdere beviserne og tage stilling til, om der er tale om tvangsægteskab. For bevisbyrden i sådanne sager er tilsyneladende helt umulig at løfte over for ministeriet og Udlændingeservice, siger han.
»Vi har leveret de stærkeste beviser, man overhovedet kan fremskaffe. Vi har givet dem alt, hvad de har bedt om. Sagen er meget principiel, fordi man simpelthen forhindrer to mennesker i at se hinanden.«
Og Jens Bruhn-Petersen er fortrøstningsfuld med hensyn til den videre domstolsprøvelse, for det er langtfra første gang, at domstolene vurderer bevisbyrden helt anderledes end myndighederne. »Og den her sag er et klokkeklart eksempel på, hvor striks en tolkning myndighederne har. Domstolene ser helt anderledes på sådan nogle beviser,« siger Jens Bruhn-Petersen.
Også Jamal Nasir tror på, at det vil lykkes at overbevise domstolen om, at parret er gift af egen fri vilje.
»Der er masser af piger her i Danmark, men dem skænker jeg ikke en tanke. Hvordan kan det være tvangsægteskab, når ingen her i Danmark tvinger mig til at kæmpe for hende? Jeg opgiver ikke, før jeg igen ser hende, og jeg kan mærke, at det kommer til at ske en dag.«
Jamal Nasir har i en fuldmagt givet lov til, at de relevante myndigheder udtaler sig om hans sag til Information, men hverken Justitsministeriet eller Udlændingestyrelsen har ønsket at medvirke.

