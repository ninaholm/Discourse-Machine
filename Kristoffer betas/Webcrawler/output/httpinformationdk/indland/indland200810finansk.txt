Finanskrisen fører ikke til euroafstemning
Udenrigsminister Per Stig Møller mener, at euroforbeholdet skader Danmark i finanskrisen, men han afviser alligevel enhver snak om en hurtig folkeafstemning
Udenrigsminister Per Stig Møller afviser en hurtig euro-afstemning.


 Der bliver ikke tale om at bruge finanskrisen som et springbræt til en lynafstemning om dansk tilslutning til euroen. Selv om flere eksperter og regeringspolitikere mener, at det er til ulempe for Danmark både politisk og økonomisk at stå uden for eurosamarbejdet, så advarer udenrigsminister Per Stig Møller (K) om, at en afstemning vil være et forkert signal.
"Det vil være en utrolig labil situation at smide en afstemning ind midt i en europæisk kriseperiode (...). Men man skal ikke misbruge det, så det virker som om, man hopper op på ryggen af krisen," sagde Per Stig Møller (K) efter et EU-udenrigsministermøde mandag i Luxembourg.
Per Stig Møller vil i stedet vente på, at EU's institutionelle ramme er på plads. Efter Irlands nej til Lissabon-traktaten venter hele Europa på en ny køreplan, men traktaten ventes ikke at kunne træde i kraft inden for det næste år.
Det koster at stå udenfor
Udenrigsministeren er dog fuldt ud enig i vurderingen af, at Danmark i øjeblikket bliver ramt af at stå udenfor. Da eurolandene søndag blev enige om en fælles kriseplan, sad Danmark ikke med ved bordet. Først mandag på udenrigsministermødet kunne Per Stig Møller nikke og tilslutte sig planen uden at have reel indflydelse. Og den danske solokurs har derudover ført til et stort rentespænd mellem kronen og euroen.
"Nu er jeg jo ikke ekspert. Men vi satte renten op, de satte renten ned. Som lægmand må man jo synes, at det kan være en indikation på, hvad det kan koste at være udenfor i en krisesituation," siger han.
Udenrigsministeren afviser desuden, at regeringen ikke har gjort nok i sin regeringsperiode for at komme af med euroforbeholdet og dermed ruste sig bedre til den nuværende finanskrise.
"Først undertegnede vi Rom-traktaten, så vi kunne gå i gang med forbeholdene. Men så røg Rom-traktaten. Så undertegnede vi Lissabon-traktaten, så vi kunne gå i gang med forbeholdene. Men så røg Lissabon-traktaten. Jeg synes ikke, man kan sige, at vi har sovet i timen, men vi har manglet det rigtige øjeblik," siger Per Stig Møller.
De seneste meningsmålinger viser dog også, at regeringen ville have svært ved at vinde en afstemning om euroforbeholdet på nuværende tidspunkt. Finanskrise eller ej. ritzau


