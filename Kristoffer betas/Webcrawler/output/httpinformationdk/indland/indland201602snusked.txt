De snuskede muldvarpe slår tilbage: Vil stoppe dansk deltagelse i jagten på Snowden
Efter at justitsminister Søren Pind fredag måtte erkende, at Danmark lod et amerikansk fly lande i København, for at det kunne transportere Edward Snowden til USA, vil Enhedslisten forsøge at pålægge regeringen, at den ikke længere må deltage i jagten på Snowden


 Det skal være slut med at assistere amerikanerne i at forsøge at få hentet Edward Snowden hjem til retsforfølgelse i USA. Og justitsminister Søren Pind (V) får ikke andet ud af at råbe op om andre partiers »snuskede muldvarpearbejde«, end at han selv fremstår uværdig.
Sådan lyder det fra Enhedslisten, efter at justitsminister Søren Pind fredag måtte erkende, at et amerikansk fly i sommeren 2013 holdt klar i Københavns Lufthavn for at kunne transportere whistlebloweren til USA.
»Vi vil stille et beslutningsforslag, som pålægger regeringen at stoppe den danske deltagelse i klapjagten på Snowden. Indtil nu er diskussionen strandet på, om vi overhovedet deltog, og det har været umuligt at få et klart svar på. Nu ligger det sort på hvidt fra ministeren, at Danmark har deltaget i jagten, og den jagt, mener jeg, bør stoppe,« siger Enhedslistens udenrigsordfører Nikolaj Villumsen.
Når Søren Pind overhovedet videregav oplysningerne, skyldtes det, at han onsdag i Folketinget havde hævdet, at han ikke vidste besked om formålet med flyets tilstedeværelse i Danmark. Den påstand var forkert, måtte han erkende i et folketingssvar fredag.
Reelt havde han i baggrundsmaterialet til besvarelsen af spørgsmålet fået besked af sine embedsmænd om, at flyet skulle »transportere Edward Snowden til USA, såfremt han måtte blive udleveret fra Rusland eller et andet land«.
Og for at korrigere fejlen fandt Søren Pind det »rigtigst at underrette Folketinget«, selv om »oplysninger af denne karakter« normalt er »fortrolige af hensyn til Danmarks forhold til fremmede stater«.
Det var oprindeligt Enhedslistens Nikolaj Villumsen og Pernille Skipper, der havde forsøgt at få svar fra ministeren om flyets ærinde, efter at bloggeren og internetaktivisten Peter Kofod havde fået aktindsigt i landingstilladelsen.
’Helt ekstremt arrogant’
Den opsigtsvækkende oplysning fra Søren Pind fik stor opmærksomhed på både sociale og i udenlandske medier, men ministeren selv var fortørnet over, at Nikolaj Villumsen udlagde det som en »indrømmelse«.
»Tsk. Enhedslistens snuskede muldvarpearbejde kender ingen grænser,« skrev han på Twitter. En betegnelse som Justitsministeriet i går ikke ønskede at uddybe over for Information, men som Nikolaj Villumsen bestemt ikke er tilfreds med.
»Jeg synes, det er helt ekstremt arrogant og på ingen måde en minister værdigt. Vi taler om en minister, som har løjet over for Folketinget, og som nu tydeligvis er sur over at sandheden kommer frem. Det er uværdigt,« siger han.
Sagen begyndte i 2014 med en historie i det britiske medie The Register om det amerikanske regeringsfly N977GA, som var landet i København den 25. juni 2013. Flyet blev spottet af britiske flyentusiaster, der lagde mærke til det på grund af flyets historie og den højde, det fløj i. Ifølge The Register har samme fly tidligere været brugt til hemmelige fangetransporter af blandt andre den radikale terrortiltalte prædikant Abu Hamza, da han blev udleveret fra Storbritannien til USA.
Edward Snowden var på det tidspunkt netop ankommet til Rusland efter at have lækket store mængder fortroligt materiale fra efterretningstjenesten NSA, som han havde arbejdet for gennem sin ansættelse hos en underleverandør til tjenesten.
Snowden havde endnu ikke fået asyl i Rusland, og det fik The Register til at konkludere, at flyet var i København, i det tilfælde at USA fik lov af russerne til at hente Snowden hjem til retsforfølgelse.
På baggrund af The Registers historie skrev BT ifølge en aktindsigt offentliggjort på internetmediet Den Fri til flere ministerier for at høre, hvilke oplysninger de havde om flyet og dets mission. Justitsministeriets kommunikationschef, Emil Melchior, svarede i generelle vendinger, blandt andet at landingstilladelser lå under Transportministeriet, og »at Justitsministeriet normalt ikke udtaler sig om konkrete udleverings- og transitsager.«
Svaret videresendte han til en presserådgiver i Udenrigsministeriet, der skrev:
»Tak. Vi svarede også helt generelt på henvendelsen. Og ved, at TRM (Transportministeriet, red.) også har sendt et svar.«
Det var den officielle version af begivenhederne indtil i går, hvor Søren Pind altså efter en fodfejl måtte bekræfte, at flyet var ude efter den amerikanske whistleblower.
Justitsministeriet har ikke ønsket at udtale sig yderligere om sagen eller om kritikken fra Enhedslisten.

