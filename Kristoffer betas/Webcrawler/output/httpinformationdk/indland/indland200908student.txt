Studenter-eksamen er ikke længere nok
Antallet af studenter, der må tage ekstra kurser for at komme ind på en videregående uddannelse, er firdoblet på de seneste to år. Danske Studerendes Fællesråd mener, det er spild af penge og et udtryk for en uigennemtænkt uddannelsespolitik
Omkring 3.500 studenter har i år brugt deres sommerferie på ekstra kurser, for at de kan komme ind på en uddannelse. Her en gruppe studerende, der venter på at skulle op i fysik på A-niveau på Københavns VUC.

Antallet af studenter, der må tage et af de såkaldte suppleringskurser for at komme ind på en uddannelse, er eksploderet, siden der blev indført mere skrappe adgangskrav til de videregående uddannelser. I 2007 var der knap 1.000 studerende, der tog suppleringskurser i juli måned. I år var antallet 3.500. Dertil kommer de studerende, der supplerer op resten af året - fra 2007 til 2008 steg antallet af elever på supplering i efterårssemestret med 70 procent, fortæller leder af Københavns VUC, Søren Fersløv Andersen.Men det voksende antal studerende, der skal supplere med ekstra kurser og niveauer, er helt hen i vejret, mener levevilkårsordfører i Danske Studerendes Fællesråd (DSF), Laura Toftegaard Pedersen:»Problemet er, at staten fastsætter adgangskrav, som ikke harmonerer med, hvad man skal kunne på studiet.  Det giver en unødvendig offentlig udgift og et unødvendigt tidsforbrug for den enkelte studerende at skulle tage suppleringskurser. Som hovedregel må man forvente, at når man har taget gymnasial eksamen, så er det godt nok.«For sentStudiechef på Aarhus Universitet, Eva Teilmann, mener, at det er et problem for universiteterne, at de bliver nødt til at reservere pladser til de studerende, der skal bestå suppleringskurser helt til den 5. september.»Det jeg kan være bekymret for er, at en del af dem  springer fra eller ikke består eksamen, men i starten af september er det altså for sent at nå at finde nogle nye studerende, der kan besætte de ledige pladser, og det er da problematisk, når vi samtidig har afvist så mange,« siger Eva Teilmann.Før sommerferien forlød det, at cirka 25 procent af de studerende, der blev optaget på betingelse af, at de bestod et suppleringskursus, enten aldrig mødte op eller ikke bestod. På KVUC mener de dog ikke, at tallet er helt så højt. Omkring 15 procent af de studerende dukker aldrig op til suppleringskurserne, mens nogle få procent dumper eksamen.At så mange unge har brug for suppleringskurser, efter de har taget en ungdomsuddannelse, skyldes også, at studievejledningen er blevet flyttet væk  fra gymnasierne, mener Gorm Leschly, formand for gymnasielærerne.»Det er sørgeligt, at ungdomsuddannelserne ikke kan planlægge og vejlede bedre, så vi kan undgå den store trafik af unge, der skal supplere. Men jeg tror også, at det er et spørgsmål om, at studievejledningen af gymnasieelever er blevet flyttet væk fra gymnasierne. Gymnasierne har i dag hverken ret eller pligt til at vejlede om videreuddannelse, og det betyder i praksis, at mange gymnasieelever er henvist til en studievejleder ude i byen og derfor slet ikke får den vejledning, de har brug for,« mener Gorm Leschly.Laura Toftegaard Pedersen fra DSF er enig i, at centraliseringen af studievejledningen besværliggør studievalget for mange gymnasie- elever. Hun frygter, at flere vil opgive at søge ind på en uddannelse, fordi kravene for at komme ind er blevet så uoverskuelige.»Nu er det ikke godt nok, at man har gået tre år i gymansiet, nu skal du supplere med endnu mere for at være god nok. Det er symptomatisk, at hele uddannelsessystemet i disse år bliver akademiseret, men det risikerer at sortere nogle gode studerende fra,« mener Laura Toftegaard Pedersen.At gymnasiet efter reformen ikke længere har en matematisk og sproglig linje som før i tiden, hvor langt færre tog suppleringskurser, er et af mange eksempler på, at uddannelsessystemet er blevet langt mere kompliceret, mener Laura Toftegaard:»Suppleringskurserne er et resultat af, hvordan gymnasiereformen er skruet sammen, de skærpede adgangskrav og centralisering af vejledningsindsatsen. Men det er udtryk for uigennemtænkt uddannelsespolitik.«
