Flygtningenævnet undergraver asylansøgeres klagemuligheder hos FN
Flygtningenævnet har i mindst 13 asylsager truffet afgørelser så kort tid før ansøgernes udrejsefrist, at det har været vanskeligt eller umuligt for asylansøgerne at benytte retten til at klage over afgørelsen til FN’s Menneskerettighedskomité
Information har kendskab til i alt 13 sager, hvori Flygtningenævnet har givet afslag så sent, at det har været vanskeligt eller umuligt for asylansøgerne at nå at klage til FN. I nogle af sagerne er afgørelsen kommet én arbejdsdag inden udrejsen, i andre tilfælde få timer inden udrejsen.


 
	Mandag formiddag den 27. maj 2013 stiger Aziz Moradi sammen med betjente fra Rigspolitiet ind i en bil og bliver kørt fra København mod Göteborgs Lufthavn i Sverige. Flygtningenævnet har afvist at genåbne hans asylsag, og nu skal han sendes hjem til Iran, hvor han frygter for sin sikkerhed, efter at han er konverteret til kristendommen. Hans advokat, Marianne Vølund, har indbragt sagen for FN’s Menneskerettighedskomité, som kan standse udvisningen, hvis komiteen vælger at tage sagen op.

	FN’s indgriben har i flere tilfælde ført til, at danske asylsager er blevet genåbnet, og at ansøgerne har fået asyl. Men afslaget fra Flygtningenævnet er først kommet om fredagen kl. 15.30, så FN har ikke nået at vurdere sagen og standse hjemsendelsen.

	Aziz Moradis fly til Iran skal afgå fra Göteborgs Lufthavn kl. 13.20; men flyet bliver forsinket til 17.15. Klokken 16.30, mens Aziz Moradi venter i lufthavnen, modtager de danske myndigheder en fax fra FN om, at komiteen vil undersøge sagen, og at hjemsendelsen skal standses øjeblikkeligt. Han bliver derfor kørt tilbage til Danmark, hvor Flygtningenævnet på FN’s foranledning genoptager hans sag. Aziz Moradi har i dag fået opholdstilladelse. Var hans fly til Iran fløjet rettidigt, var svaret fra FN kommet for sent. Aziz Moradis sag er ikke enestående. Information har kendskab til i alt 13 sager, hvori Flygtningenævnet har givet afslag så sent, at det har været vanskeligt eller umuligt for asylansøgerne at nå at klage til FN. Der er tale om såkaldte genoptagelsessager, hvor asylansøgere efter afslag på asyl har bedt Flygtningenævnet om at genoptage deres sager, fordi der er kommet nye oplysninger i sagerne. I nogle af sagerne er afgørelsen kommet én arbejdsdag inden udrejsen, i andre tilfælde få timer inden udrejsen, og i enkelte tilfælde først efter, at ansøgeren er sat på flyet hjem.

	Udlændingeretsadvokat Helge Nørrung har i fem sager inden for to år oplevet disse sene afgørelser fra Flygtningenævnet. De seneste to eksempler fandt sted for tre uger siden, hvor afgørelserne fra Flygtningenævnet kom om eftermiddagen, og ansøgerne skulle med et fly samme aften. I det ene tilfælde nåede FN at standse udrejsen; i det andet kom meddelelsen fra FN om at stoppe udsendelsen for sent, og ansøgeren er nu sendt tilbage til Afghanistan.

	»I samtlige sager om genoptagelse kommer afgørelsen fra Flygtningenævnet meget, meget tæt på udsendelsestidspunktet. Nogle gange kommer det så sent, at ansøgeren allerede er på flyet, når afslaget kommer. Det er en fremgangsmåde, der virkelig svækker retssikkerheden,« siger Helge Nørrung.

	De øvrige otte sager har Information fået kendskab til gennem udlændingeretsadvokaterne Niels-Erik Hansen og Marianne Vølund.

	FN kritiserede i 2002 Danmark på grund af et lovforslag fra VK-regeringen om, at afviste asylansøgere skulle udsendes »straks«. Lovforslaget var ifølge FN på kollisionskurs med FN’s torturkonvention, fordi det ville medføre, at afviste asylansøgere, der frygtede tortur i hjemlandet, ikke kunne nå at klage til FN efter Flygtningenævnets afslag.

	I dag er udrejsefristen efter afslag på asyl mellem syv og 15 dage. Men der er ingen frist ved afgørelser i forbindelse med genoptagelse. Og Justitsministeriet indikerede for nylig over for Folketinget, at Flygtningenævnet i nogle tilfælde først træffer afgørelser i genoptagelsessager, efter at asylansøgeren er sat på flyet hjem. Justitsministeriet skriver i et notat til Folketinget fra februar, at nævnet kun »så vidt muligt« træffer afgørelser inden udsendelsen.

	»Flygtningenævnet søger endvidere at fremskynde behandlingen af sager, hvor nævnet af Rigspolitiet bliver gjort bekendt med, at en tvangsmæssig udsendelse af asylansøgeren er nært forestående. Nævnet vil således så vidt muligt træffe afgørelse om genoptagelsesspørgsmålet, inden udsendelsen effektueres«, skriver Justitsministeriet i notatet.

	Lovligt, men kritisabelt

	Information har bedt to menneskerettighedseksperter om at vurdere Flygtningenævnets afslag lige inden udrejse. Jesper Lindholm, adjunkt ved Juridisk Institut på Aalborg Universitet, betegner de sene afslag som en kortslutning af de afviste asylansøgeres menneskerettighedsbeskyttelse.

	»Udlændingelovens regler ser ud til formelt set at være overholdt. Jeg har heller ikke grund til at tro andet, end at disse sene afgørelser fra Flygtningenævnet sker som følge af et betydeligt arbejdspres. Men uanset hvad er det kritisabelt, hvis afslag på genoptagelse ofte meddeles umiddelbart før udsendelsestidspunktet. Klageadgangen til FN’s Menneskerettighedskomité, som Danmark har forpligtet sig til at give afviste asylansøgere, bliver som konsekvens sat ud af kraft. Det er afgørende for en effektiv menneskerettighedsbeskyttelse, at komiteen får adgang til at undersøge sagen før tvangsudsendelsen faktisk gennemføres,« siger Jesper Lindholm.

	Institut for Menneskerettigheder vurderer, at Aziz Moradis sag indikerer problemer i Flygtningenævnets sagsbehandling; men at der ikke er belæg for at sige, at der er tale om en systematisk praksis.

	»Den konkrete sag kan tyde på, at der i praksis kan være problemer, og at man fremadrettet skal være opmærksom herpå, så man undgår disse sager. Vi finder ikke i øvrigt grundlag for at antage, at der er tale om en systematisk praksis fra Flygtningenævnet om at forsøge at forhindre en klageadgang. Som vi ser det, er det et spørgsmål om praktiske hensyn og ressourcer. Vi har noteret os, at det fremgår af Flygtningenævnets hjemmeside, at de afgør sagerne i rækkefølge efter tidspunktet for ansøgningen om genoptagelse«, skriver Lucienne Jørgensen, fuldmægtig ved Institut for Menneskerettigheder, i en e-mail til Information.

	Flygtningenævnets gennemsnitlige sagsbehandlingstid i genoptagelsessager er på 12 måneder. Men som det fremgår af Justitsministeriets notat, prøver Flygtningenævnet »at fremskynde behandlingen af sager, hvor nævnet af Rigspolitiet bliver gjort bekendt med, at en tvangsmæssig udsendelse af asylansøgeren er nært forestående«.

	Rigspolitiet orienterer som regel Flygtningenævnet om nært forestående udsendelser med 14 dages varsel. Sekretariatschef Stig Torp Henriksen fra Flygtningenævnet afviser at svare på, hvorfor der alligevel forekommer situationer, hvor afgørelsen først falder i sidste øjeblik. Han siger derimod, at asylansøgere ikke behøver at vente på afgørelsen om genoptagelse for at klage til FN.

	»Det står enhver frit for at indbringe Flygtningenævnets afslag på asyl for FN, også uden at afvente afgørelsen om genoptagelse,« siger Stig Torp Henriksen.

	Men i adskillige tilfælde, hvor asylsager er blevet indbragt for FN inden Flygtningenævnets afgørelse om genoptagelse, har FN afvist sagerne med henvisning til, at mulighederne under det nationale retssystem endnu ikke var udtømt. Det fortæller udlændingeretsadvokat Niels-Erik Hansen.

	Også den oplysning afviser Flygtningenævnets sekretariatschef at kommentere.

