Er det endelige opgør med fagbevægelsen i gang?
Claus Hjort Frederiksen (V) har grebet muligheden for at gøre et dybt indhug i fagbevægelsens magt. Derfor står der meget mere på spil end dagpengeperiodens længde i det bitre aktuelle opgør mellem regeringen og lønmodtagerorganisationerne under LO. Vinder regeringen, kan det være endeligt slut med den rolle, fagbevægelsen har spillet i udviklingen af den danske velfærdsmodel
Frem til 1970'erne var fagbevægelsen med helt inde i ministerkontorerne, når Socialdemokraterne var ved magten. Når LO-formand Thomas Nielsen en sjælden gang ikke fik sin vilje, kaldte han offentligt statsminister Anker Jørgensen for en lille lort.


 Man kan næppe overvurdere det opgør der i disse uger udspiller sig mellem fagbevægelsen støttet af oppositionen på den ene side og regeringen og Dansk Folkeparti på den anden. Det er et opgør, som er konkret omkring en reformpakke, som bestemmer, hvem der parlamentarisk skal regere Danmark fremover, og som ideologisk har indflydelse på, hvilken vej det danske velfærdssamfund skal tage.
Halveringen af dagpengeperioden og loftet over fradragsberettiget fagforeningskontingent i regeringens genopretningsplan er blevet kaldt 'en krigserklæring'. Men det er meget mere end det. Fortsætter den verbale konfrontation og fastholder VKO sine bestræbelser på at afstraffe LO-fagbevægelsen for dens 'pagt' med Socialdemokraterne og SF, så er det endelige opgør med fagbevægelsens politiske magtposition i Danmark i gang.
Fagbevægelsens indflydelse på især arbejdsmarkeds- og velfærdspolitikken har ganske vist været på retur af mange forskellige strukturelle årsager i de seneste tre årtier, men fagbevægelsen har opretholdt sin økonomiske styrke, sit grundlag for at rekruttere medlemmer og øve indflydelse gennem den magt det giver at kunne mobilisere store grupper af lønmodtagere.
Det er den magt, der nu bliver udfordret. Og vinder VKO kampen, er den sidste rest af fagbevægelsens politiske indflydelse ved at være væk og dermed også den hovedkraft, som i det 19. århundrede har ført an i udviklingen af det danske velfærdssamfund og den danske arbejdsmarkedsmodel. Måske en logisk konsekvens af, at det 19. århundredes industrisamfund og dets indbyggede fordele ved faglig solidaritet er afviklet, og noget nyt må tage over. Måske et udtryk for at fagbevægelsen, Socialdemokraterne og venstrefløjen ikke har formået at udvikle og forny sine strategier.
Systemskiftet
Siden systemskiftet og Fogh Rasmussens overtagelse af regeringsmagten i 2001 har skiftende strategier både i regeringen og i fagbevægelsen kæmpet mod hinanden. Mellem konfrontation og samarbejde. Regeringen har indimellem set muligheder i at inddrage fagbevægelsen og dermed splitte den fra Socialdemokraterne, og andre gange har den »som en tyv om natten« lavet forlig om lovforslag, der går direkte imod fagbevægelsens fundament.
I fagbevægelsen har men lige siden 2001 diskuteret internt - og ofte også højlydt eksternt - hvordan man skulle håndtere den borgerlige regering, og hvordan man skulle forholde sig til Socialdemokraterne i opposition. Da LO i dette forår indgik en aftale om længere arbejdstid med S og SF var det kulminationen på lang tids forarbejde og forhandlinger, som ikke alle i fagbevægelsen var enige i. Formand for FOA, Dennis Kristensen, som sidder i LO's daglige ledelse har højlydt kritiseret pagten, som gav VK-regeringen og Dansk Folkeparti et alibi for kontant afstraffelse i forliget om genopretningspakken.
LO har tilsvarende fået et alibi for at mobilisere benhårdt mod regeringen. Og det er det opgør, der i de kommende uger vil udspille sig i skarpe ordvekslinger, dagbladsannoncer og ved demonstrationer på Christiansborg Slotsplads, mens krisepakken forhandles og vedtages inden for i Folketinget.
Som i enhver anden konfrontationsspiral giver optrapningen i sig selv anledning til den næste optrapning. Som det tegner i målingerne sidder VK-regeringen kun godt et år endnu - anslaget mod fagbevægelsen kan være dens sidste gerning for at sikre et mere liberalt Danmark. Tanken er i hvert fald ikke fremmed.
Panik i fagbevægelsen
Da Claus Hjort Frederiksen blev beskæftigelsesminister i 2001 skabte det vildrede grænsende til panik i fagbevægelsen. Troen på at Venstre-ideologen ville lønmodtagerorganisationerne og partssamarbejdet noget godt kunne ligge på et meget lille sted. Og da regeringsgrundlaget var klar, fik man syn for sagen. VK-regeringen havde som et af sine arbejdsmarkedstiltag at ville lukke op for tværfaglige a-kasser og senere etablere en egentlig statslig a-kasse.
Blev forslaget ført ud i livet, ville det gøre det af med de faglige arbejdsløshedskasser, som er tæt knyttet til de enkelte fagforbund, og nok så væsentligt et meget vigtigt instrument i rekrutteringen af medlemmer til fagforeningerne.
Det er veldokumenteret at uden faglige a-kasser vil organisationsgraden falde betydeligt. Hjort Frederiksen kom dog ikke igennem med sit mest gennemgribende forslag - den statslige a-kasse. Kraftig lobbyvirksomhed gjorde, at Dansk Folkeparti med partiets fagligt bevidste arbejdsmarkedsordfører Bent Bøgsted, endte med at sige fra. De tværfaglige a-kasser blev dog en realitet, hvilket har betydet, at de såkaldt gule a-kasser, som står uden for hovedorganisationerne, i dag har omkring 170.000 medlemmer.
DF går i offensiven
Dansk Folkeparti har i hele perioden haft en drøm om at kunne erobre Socialdemokraternes gamle position som det ægte arbejderparti og har fået blod på tanden i takt med, at man har overtaget stadig flere af deres vælgere. Derfor har man også haft en bevidsthed om ikke at lægge sig alt for voldsomt ud med fagbevægelsen. Og derfor har DF været en dæmpende faktor i forhold til Hjort Frederiksens bestræbelser på at tage det endelige opgør med de socialdemokratiske bastioner.
Men det ser nu ud til at være forbi. Den seneste uges direkte konfrontation mellem Dansk Folkeparti og fagbevægelsen er udtryk for, at det er slut med at tage den slags hensyn. Når Pia Kjærsgaard tilbageviser kritik mod dagpengeindgrebet med at kalde 3F-formand Poul Erik Skov Christensen for en pamper, der bare kan gå ned i løn, og når 3F fremstiller Pia Kjærsgaard som en tyv i røverkustyme i store dagbladsannoncer, så er det et udtryk for, at en spinkel alliance, hvis man har kunnet tale om en sådan, er endeligt brudt.
Dansk Folkeparti vil ikke længere forsvare fagbevægelsens interesser og LO og 3F går nu direkte efter Pia Kjærsgaard og hendes partifæller. Derfor er der også nu en fri bane for Claus Hjort Frederiksen. Og det skal ikke undre nogen, hvis planerne om den statslige a-kasse er på vej op af skuffen sammen med andre forslag som er fjendtlige over for fagbevægelsens magtbastion.
Fogh dæmpede Hjort
Kort tid efter regeringsskiftet i 2001 forlød det, at Hjort Frederiksen ved en lejlighed havde sagt, at fagbevægelsen er en kolos på lerfødder. Et lille skub og den ville bryde sammen. Senere benægtede han at skulle have den opfattelse og forsikrede om den danske models og partssystemets fortræffeligheder. Hans chef, statsminister Anders Fogh Rasmussen var nemlig af den opfattelse at fagbevægelsen kunne bruges i det politiske spil ved at spille den ud mod Socialdemokraterne. Derfor blev de faglige topfolk inviteret med både i globaliseringsrådet og i det råd, der skulle forberede kvalitetsreformen i den offentlige sektor.
Den daværende statsminister rejste Europa rundt og pralede af den danske flexicurity-model og besang fagbevægelsens positive indflydelse på det danske arbejdsmarked.
Modsat har fagbevægelsens selvforståelse altid været, at den er skabt til magt og indflydelse, og at den naturligt bør inddrages i alle væsentlige beslutninger, som omhandler dansk velfærds- og arbejdsmarkedspolitik.
Derfor har man hver gang sagt ja tak, når Fogh Rasmussen kaldte - til trods for protester fra Socialdemokraterne og til trods for at man ikke fik ret meget ud af det - ud over at kunne stille op til højt profilerede møder på Marienborg.
Strukturreformen
Det næste anslag mod fagbevægelsens indflydelse kom med den kommunale strukturreform. Kampen stod længe om, hvem der skulle stå i spidsen for det nye enstrengede system på arbejdsmarkedet - en sammenlægning af den kommunale beskæftigelsespolitik koncentreret omkring kontanthjælpsmodtagerne og de forsikrede ledige, som AF og arbejdsmarkedets parter havde stået for.
De nye jobcentre endte hos kommunerne under højlydte protester fra både arbejdsgiver- og lønmodtagerorganisationer. Og som en imødekommelse blev det besluttet, at ordningen skulle tages op til ny vurdering efter en forsøgsperiode. Men det skete ikke. Som en tyv om natten besluttede regeringen og Dansk Folkeparti i forbindelse med finansloven for 2009 at gøre den enstrengede kommunale ordning permanent. Slut på diskussion, færdigt arbejde. Endnu en skive var skåret af fagbevægelsens indflydelse på arbejdsmarkedspolitikken. Det bliver næppe den sidste.
Historisk bånd
Historisk har fagbevægelsen og Socialdemokraterne hængt sammen i den gamle arbejderbevægelse. Frem til 1970'erne var fagbevægelsen med helt inde i ministerkontorerne, når Socialdemokraterne var ved magten. Store reformforslag - om det gjaldt dagpenge, efterløn eller strukturer på arbejdsmarkedet blev udformet af LO. Når LO-formand Thomas Nielsen en sjælden gang ikke fik sin vilje, kaldte han offentligt statsminister Anker Jørgensen for en lille lort.
Siden har Socialdemokraterne gradvist løsrevet sig fra fagbevægelsen og omvendt, fordi det tætte forhold viste sig at være til gensidigt ugunst. De store partier udviklede sig gradvist til massepartier og lønmodtagernes nære klassetilhørsforhold til en bestemt politisk retning, har været under afvikling. Fagbevægelsen blev på samme måde en spændetrøje for Socialdemokraterne, hvilket særligt kom til udtryk i Poul Nyrup Rasmussens statsministerperiode. Og fagbevægelsen havde meget svært ved at forsvare det snævre samarbejde og den økonomiske partistøtte over for sine stadig mere politisk differentierede medlemmer. Derfor besluttede LO's ekstraordinære kongres i 2003 at droppe partistøtten, og at LO skulle have sit eget værdipolitiske program, som hidtil havde været identisk med Socialdemokraternes.
Men beslutningen har altid været halvhjertet, og hvad det konkret betød i forhold til politisk at samarbejde med Socialdemokraterne, har været omdiskuteret lige siden.
På den ene fløj står FOA's formand Dennis Kristensen på den rene linje: Fagbevægelsen skal ikke støtte nogen fløj og samarbejde med det eller de partier, der vil lønmodtagerne det bedst.
På den anden fløj står 3F og Poul Erik Skov Christensen, som drager store fordele af et meget tæt samarbejde med Socialdemokraterne, og som indirekte også støtter partiet økonomisk gennem strategiske annoncekampagner og andre konkrete projekter.
Tror på Thorning
Med 'pagten' om S-SF-planen Fair Forandring, har LO taget et skridt i 3F's retning, det er der ingen tvivl om.
Men man har først gjort det, da et regeringsskifte var inden for rækkevidde, og man kunne se i meningsmålingerne, at Helle Thorning-Schmidt med stor sandsynlighed kunne blive landets næste statsminister.
På den anden side kunne S og SF ikke lancere deres plan uden fagbevægelsen - det er nemlig den, der har forpligtet sig at levere den vigtigste vare - en længere arbejdstid for 15 milliarder kroner - svarende til 12 minutter mere om dagen. Derfor er skæbnefællesskabet beseglet og det, der står på spil, er meget mere end dagpengeperiodens længde.


