Ny rapport møder kritik: Giver medier æren for andres historie
En ny undersøgelse risikerer ifølge kritikere at give medier æren for selv at have produceret historier, som de reelt har hentet hos andre medier uden at angive kilden
Den her undersøgelse afdækker kun en lille flig af området. Derfor har vi også sendt rapporten i høring, siger Ellen Trane Nørby fra Venstre.


 
	En ny undersøgelse fra Kulturministeriet er i de seneste dage blevet udlagt som udtryk for, at DR og TV2 er flittige til selv at producere nyhederne på deres hjemmeside. Undersøgelsen er især blevet positivt modtaget af DR, som i flere år er blevet anklaget af dagbladene for at snuppe avisernes nyheder for derefter med licensmidler i ryggen at udkonkurrere aviserne på internettet.

	I undersøgelsen fremstår 39 procent af DR’s nyheder som egenproducerede. Men rapporten handler i virkeligheden om, hvor ofte medierne citerer hinanden og kan derfor slet ikke bruges til at sige noget om, hvor mange egenproducerede nyheder de enkelte medier reelt bringer på deres hjemmeside. Det mener Ebbe Dal, direktør i Danske Medier, som blandt andet er paraplyorganisation for de danske dagblade. Det sker nemlig ofte, at medier producerer nyheder med forlæg i andre mediers nyheder uden af angive de pågældende medier som kilde. »Det betyder i realiteten, at det medie, som planker et andet medies historie og lader være med at lave en kildehenvisning, belønnes med at få det betragtet som en egenhistorie. Det er den omvendte verden,« siger Ebbe Dal.

	Socialdemokraternes medieordfører, Mogens Jensen, er også skeptisk. Han understreger, at undersøgesen giver et godt billede af, at medierne er nogenlunde lige gode til at citere hinanden. Men som han siger med henvisning til, at en historie i rapporten fremstår som egenproduceret, selv om den er skrevet med forlæg i et andets medies historie, så længe der ikke er nogen kildeangivelse:

	»Definitionen på en egenproduceret historie må være, at man selv har lavet den.«

	Besvarer ikke spørgsmål

	Undersøgelsen er bestilt af kredsen bag det seneste medieforlig, der tæller alle Folketingets partier undtagen Liberal Alliance: I forligsteksten fra 2012 hedder det, at der skal udarbejdes »et udredningsarbejde med deltagelse af de relevante aktører om DR’s anvendelse af egenproducerede nyheder og nyheder fra dagbladene« til brug for de fremtidige forhandlinger med DR om, hvad public service-institutionen kan beskæftige sig med.

	Medieforskerne Ida Willig og Mark Blach-Ørsten fra Roskilde Universitet (RUC), der står bag rapporten, har derfor opgjort, hvor ofte medierne krediterer andre medier for historier på deres hjemmeside. Og alle historier, der ikke havde en »eksplicit mediekilde« er blevet kategoriseret som en egenhistorie.

	Ebbe Dahl fra Danske Medier har selv siddet med i Kulturministeriets arbejdsgruppe, og her har han efter eget udsagn gjort opmærksom på, at undersøgelsen »ikke svarer på det spørgsmål, der er stillet på side 1 i medieaftalen«. Og rapportens forfattere har faktisk også selv gjort opmærksom på problemstillingen, påpeger Ebbe Dal. I selve undersøgelsen skriver de om den valgte metode, at »undersøgelsen kan således ikke afdække spørgsmål omkring originalitet (det, der eksempelvis omtales som ’genbrug, lån eller ran’)«.

	»Forskningsmæssigt set er der gjort opmærksom på det hele. Man kan bare konstatere, at det redskab, som blev efterlyst blandt politikerne, da medieaftalen blev indgået, er i hvert fald ikke tilvejebragt,« siger Ebbe Dal.

	Kun en lille flig af område

	I rapporten forklarer medieforskerne Ida Willig og Mark Blach-Ørsten deres valg af metode med henvisning til et notat udarbejdet af Kulturministeriet i februar 2013. I notatet fremgår det, at de to forskere allerede havde indsamlet materiale til en anden anledning, og at »de indsamlede data vil kunne danne basis for gennemførelsen af en forskningsbaseret undersøgelse«. Men samtidig har de to forskere yderligere oplyst, at »fokus i undersøgelsen ville være på originalitet og fødekæder på nettet«.

	Det har ikke været muligt for Information at få kommentarer fra Ida Willig og Mark Blach-Ørsten, men over for fagbladet Journalisten har Mark Blach-Ørsten fortalt, at de har fået godkendt deres metode af Kulturministeriet:

	»Vi skrev en projektbeskrivelse til Kulturministeriet af, hvad vi kunne undersøge, med de penge, der var til rådighed, og det blev der sagt god for,« siger Mark Ørsten til journalisten.dk.

	Ligesom Mogens Jensen deler Venstres medieordfører Ellen Trane Nørby ikke umiddelbart undersøgelsens definition på en egenproduceret nyhed.

	»Det er en meget bred definition. Har man skrevet et halvt Ritzau-telegram om, er det jo nærmest en egenproduktion. Så den her undersøgelse afdækker kun en lille flig af området. Derfor har vi også sendt rapporten i høring,« siger Ellen Trane Nørby.

	Hos Danske Medier ærgrer direktør Ebbe Dal sig.

	»Vi har den opfattelse, at dagbladene danner basis for den nyhedsformidling, der sker på DR og hos TV 2-regionerne,« siger Ebbe Dal:

	»Og spørgsmålet om, hvad DR og TV 2-regionerne baserer deres eksistens på nettet på, har vi ikke fået et synligt udtryk for.«

	Kulturminister Marianne Jelved har ikke svaret på Informations henvendelser om sagen.

