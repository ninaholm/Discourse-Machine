DF: Regeringen købt med slesk tale og billig portvin
Regeringen blev beskyldt for at være i lommen på medicinal-industrien, da der i aftes blev debatteret ACTA i DR Byen, hvor organisationer, minister og oppostionspolitikere var mødt op
250 interesserede borgere var i går mødt op på i DR-Byen til Informations høring om ACTA.


 Stemningen er indledningsvis god mellem de deltagende politikere ved aftens debat om ACTA i DR-Byen, hvor 250 interesserede borgere er mødt op. Efter en kort hilsen hinanden imellem og nogle mindre akavede kram sætter Morten Messer-schmidt (MEP, DF), Handels- og Investeringsminister Pia Olsen Dyhr (SF) og Trine Brahmsen, IT-ordfører for Socialdemokraterne sig til bordet for at høre de mange indlæg i debatten omkring den kontroversielle handelsaftale ACTA.
Efter en kort introduktion bliver fire af de organisationer, som har indgivet høringssvar, bedt om at præsentere deres høringssvar til ACTA for de tilhørende. Og ministeren kommer under beskydning fra første færd.
Først af formand for IT-Politisk Forening, Niels Elgaard Larsen, der mener, det er noget direkte vås, at ACTA ikke kommer til at betyde noget for dansk lovgivning, som Pia Olsen Dyhr tidligere har hævdet.
»Naturligvis betyder ACTA noget, og ikke kun i Japan eller USA, men også i Danmark,« siger Niels Elgaard og påpeger, at lovgivningen vil få alt for store konsekvenser for privatpersoners brug af internettet.
Den eneste af de fire, der bakker ministeren op, er Maria Fredenslund fra Rettighedsalliancen, der repræsenterer kunstnere, instruktører og musikere i underholdningsbranchen.
Ifølge hende er den ulovlige fildeling af musik og film på nettet i løbet af de seneste år tredoblet.
»For mig handler ACTA om at sikre friheden for filmproducenten, så han stadig kan produere ting, som vi andre kan nyde. Det hjælper ACTA med,« siger Maria Fredenslund.
Svar på tiltale
Efter de fire høringsvar er blevet præsenteret, får ministeren mulighed for at svare på kritikken.
»ACTA er med til at sikre, at arbejdspladser bliver i Danmark,« siger hun og tilføjer: »Jeg er netop kommet hjem fra Kina, hvor et dansk firma som Rockwool har utroligt svært ved at beskytte sit brand. Den beskyttelse vil ACTA være med til at håndhæve.«
Men ACTA handler ikke kun om piratkopiering på nettet og internetbrugernes retssikkerhed.
Det bliver slået fast af formanden for organisationen Afrika Kontakt, der også har indleveret et høringssvar.
Han er dybt bekymret over de konsekvenser, ACTA vil få for nødlidende i den tredje verdens adgang til billig kopimedicin.
Han bliver bakket op af folketingsmedlem for Enhedslisten Stine Brix, der deltager i debatten nede fra salen.
Hun henviser til Læger Uden Grænser, der tidligere til Information har sagt, at ACTA vil koste liv i u-lande.
Men ministeren forsvarer aftalen og forsikrer, at der i aftalen intet er, der lægger op til en sådan begrænsning med henvisning til den såkaldte TRIPS-aftale, der ifølge ministeren ikke ændrer sig på grund af ACTA
Trine Brahmsen er enig. »Der er intet i ACTA, der ændrer ved kopimedicins aftaler,« siger hun.
Men tvivlen nager stadig et par spørgere i salen, der ikke mener at have fået et tilfredsstillende svar.
Slesk tale og portvin
Kort efter får den særdeles veloplagte Morten Messerschmidt ordet:
»Regeringen har indgået en aftale, der bryder med en lang tradition af grundlæggende frihedsprincipper, vi har haft i Vesten i flere hundrede år,« siger han og fortsætter:
»I er blevet overtalt til at indgå denne aftale med slesk tale og billig portvin af medicinalindustrien,« siger han med adresse til Pia Olsen Dyhr og Trine Bramsen, der dog er hurtige til at minde ham om, at Dansk Folkeparti selv var med til at give den tidligere regering mandat til at forhandle ACTA-aftalen hjem i Europaudvalget.
På vej ud fra debatten er der ingen kram mellem Messerschimdt og ministeren –ikke engang et akavet et af slagsen.
sifa@information

