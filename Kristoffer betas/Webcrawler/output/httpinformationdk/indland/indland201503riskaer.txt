Riskær smidt ud af Alternativet
Den kontroversielle erhvervsmand Klaus Riskær Pedersen er blevet ekskluderet fra Uffe Elbæks Alternativet


 Klaus Riskær Pedersen blev fredag aften ekskluderet fra partiet Alternativet – det fremgår af partiets hjemmeside.
En enig bestyrelse i Storkreds København havde indstillet til Alternativets hovedbestyrelse, at Riskær skulle ekskluderes, fordi han »har forvoldt skade på samt modarbejdet Alternativets idé- og værdigrundlag samt politik.«
Riskær havde ellers netop meldt sig ind i partiet og havde i tirsdags proklameret, at han agtede at gå efter at blive kandidat for partiet i Storkreds København ved det kommende folketingsvalg. Det er blandt andet Riskærs udtalelser om partiprogrammet i BT og Politiko, der har været udslagsgivende for beslutningen.
Alternativets hovedbestyrelse kom efterfølgende med et mæglingsforslag til Klaus Riskær Pedersen, som blandt andet indeholdt, at han ikke måtte kandidere til nogen tillidsposter i partiet.
Da Klaus Riskær Pedersen ikke ønskede at svare på mæglingsforslaget, blev han med øjeblikkelig virkning ekskluderet fra partiet. 

