Forsker: Regeringens mål med mentorordning er urealistisk
De politiske mål med mentorordningen tager ikke højde for, at udsatte borgere kan have meget vanskeligt ved at tilpasse sig arbejdsmarkedet. Det siger professor Lars Uggerhøj, efter at en SFI-rapport har dokumenteret, at mentorordningen ikke får folk i arbejde eller uddannelse


 Regeringens mål med mentorordningen, som skal få selv de mest udsatte i job og uddannelse, er urealistiske. Det siger Lars Uggerhøj, professor ved Institut for Sociologi og Socialt Arbejde på Aalborg Universitet, som reaktion på en ny undersøgelse af ordningen fra Det Nationale Forskningscenter for Velfærd (SFI).
»Resultatet kan ses som udtryk for, at der er mennesker i det her land , som er så mentalt og socialt belastede, at de vil have meget vanskeligt ved at tilpasse sig arbejdsmarkedet og måske aldrig kommer til det,« siger han.
»Men det tager de politiske mål i mentorordningen ikke højde for. I tråd med arbejdsdiskursen de sidste 20 år, hvor det er blevet mindre og mindre acceptabelt at være ude af stand til at varetage et arbejde, forventer regeringen, at alle borgere er på vej mod beskæftigelse.«
SFI’s undersøgelse af mentorordningen viser, at mentorstøtte ikke hjælper udsatte borgere i beskæftigelse eller uddannelse inden for det første halvandet år, efter at mentorstøtten iværksættes.
Hovedparten af borgerne, som modtager mentorstøtte, er ifølge SFI-undersøgelsen ikke job- eller uddannelsesparate. Fordi mange modtagere af mentorstøtte har komplekse sociale eller personlige problemer, handler mentorstøtten typisk »om borgerens mere private livsførelse i modsætning til udfordringer med at passe et arbejde eller en uddannelse«, konkluderer SFI i sin evaluering. Mentoren hjælper eksempelvis borgeren med at komme til lægen og få styr på økonomien.
Af de mentorstøttede modtog 79 pct. sygedagpenge, kontant- eller uddannelseshjælp i 2012, og det tal var steget til 88 pct. i 2014. I forbindelse med kontanthjælpsreformen, der trådte i kraft 1. januar 2014, og som målretter mentorordningens indsats imod de mest udsatte borgere, udtalte daværende beskæftigelsesminister Mette Frederiksen (S):
»Det er afgørende for regeringen at sende et klart signal om, at alle kan gøre nytte. Vi skal turde stille krav til ressourcestærke mennesker. Til gengæld må vi aldrig opgive udsatte mennesker. Vi tror på, at alle med den rigtige hjælp kan udvikle sig og på sigt nærme sig et arbejde.«
Det fremgår således også af loven om aktiv beskæftigelsesindsats, at mentorordningen skal »fremme, at personer kan opnå eller fastholde aktiviteter, tilbud, ordinær uddannelse, ansættelse i fleksjob eller ordinær ansættelse«.
Men ifølge Lars Uggerhøj kan mentorordningen ligefrem få den modsatte effekt.
»Det er urealistisk at tro, at alle bliver klar til at varetage et ordinært job. Man kan ligefrem sætte de udsatte arbejdsløse tilbage ved konstant at lægge et pres på dem om at komme ud på arbejdsmarkedet,« siger han.
SFI’s sammenligning af en indsats- og en kontrolgruppe viser netop, med en vis usikkerhed, en lille tendens til, at mentorstøtten mindsker sandsynligheden for, at de mentorstøttede borgere kommer i ordinær beskæftigede eller uddannelse.
Mere mentor
SFI’s undersøgelse indgår i det udvalgsarbejde, som regeringen har igangsat med henblik på at udrede beskæftigelsesindsatsen. Ifølge Konservatives arbejdsmarkedsordfører Charlotte Dyremose er det hidtidige resultat »ok« og et lille skridt i den rigtige retning.
»Tallet skal selvfølgelig hæves og være højere om tre og fire år, men mentorordningen er ikke en mirakelkur. For de her mennesker er der langt fra at have fået hverdagen til at fungere og til at kunne passe et job 37 timer om ugen,« siger hun.
Til gengæld bekymrer mentorstøttens ringe effekt Venstres beskæftigelsesordfører Hans Andersen, som ønsker en redegørelse fra beskæftigelsesminister Henrik Dam Kristensen af, hvorfor resultat af en målrettet indsats ikke er bedre.
Information ville gerne have spurgt beskæftigelsesminister Henrik Dam Kristensen til mentorordningens manglende effekt.
Ministeren ønsker imidlertid ikke at stille op til interview, men skriver i en mail til Information: »Det handler selvfølgelig om at bruge mentorstøtten målrettet. Vi ved, at mentorstøtten virker for de unge, hvor flere med en mentor rent faktisk kommer i uddannelse. Derudover har Carsten Kochs ekspertgruppe for nylig anbefalet, at der bliver brugt flere mentorer i arbejdet med at rykke udsatte mennesker tættere på at komme i job.«
Med bemærkningen om, »at mentorstøtten virker for de unge«, henviser Henrik Dam Kristensen ifølge Beskæftigelsesministeriet til en undersøgelse fra Styrelsen for Arbejdsmarked og Rekruttering under Beskæftigelsesministeriet, der viser, at mentorordningen har en positiv effekt på cirka fire procentpoint i forhold til at få unge i uddannelse.

