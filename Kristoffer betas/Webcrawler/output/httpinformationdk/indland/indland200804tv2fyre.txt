TV2 fyrer alle radiomedarbejdere



 TV2 afskediger 136 medarbejdere og lukker sin radiokanal. Tv-stationen indleder samarbejde med SBS om en ny radiokanal. Medarbejderne på TV2 forstår ingenting.
Med afsæt i en spareplan på 200 millioner kroner afskediger TV2 nu 136 medarbejdere. 
 Reelt nedlægger stationen 205 stillinger, men på grund af frivillige fratrædelser og ubesatte stillinger holdes antallet af fyringer altså på "kun" 136.
 - TV 2 står i en økonomisk vanskelig situation, hvor store investeringer kombineret med svigtende indtægter betyder, at vi må være realistiske og lave en tilpasning af vores aktiviteter, sagde TV 2's administrerende direktør, Merete Eldrup, mandag i en pressemeddelelse.
Som led i spareplanen bliver samtlige 56 ansatte på TV2 Radio i første omgang fyret, og stationen lukker ned. 
 Samtidig indleder TV2 et samarbejde med SBS Broadcast Danmark A/S, der i forvejen driver radiostationerne The Voice og Radio City, om at lave en ny radiostation, hvor TV2 bliver minoritetsaktionær. 
 TV2 og SBS Broadcast Danmark A/S vil i de kommende måneder forhandle nærmere om, hvordan radiostationen skal laves, og indtil da kører TV2 Radio videre med et endnu ikke fastlagt antal af de nuværende medarbejdere.
 Det er også planen, at TV2 fremover skal levere nyhederne til den ny radio, der på samme måde som TV2 Radio skal leve op til en række public servicekrav.
 Ifølge tillidsrepræsentant på TV2 Claus Birch er situationen svær at forstå for de ansatte.
 - Vi er gået fra den ene succes til den anden igennem de seneste 20 år, og nu går det galt, og det kan vi slet ikke finde ud af. Det forklarer han ikke uden bitterhed over for den forhenværende direktør, Per Mikael Jensen, der sidste efterår forlod TV2 til fordel for en chefstilling i Metro International i London.
 - Der er en ny bestyrelse og en ny direktion, så hvor skal man placere aben? Dem, der skulle have den, har forladt os og sidder i London nu. Man kan da godt føle sig lidt svigtet, når så mange har slidt og slæbt for at bygge TV2 Radio og TV2 News op på rekordfart og med en kvalitet, vi godt kan stå inde for, lyder det fra Claus Birch.
 Den ny hovedaktionær i radiosamarbejdet, bestyrelsesformand for SBS Broadcast Danmark A/S Eric Hansen, glæder sig til gengæld over det kommende samarbejde.
 - Vi har drevet radio siden 1986 og vil meget gerne lave en radio mere. Vi vil lave en national radiostation og mener, at vi er kompetente til det, siger han.
 Heller ikke kulturminister Brian Mikkelsen (K) ser SBS' overtagelse af TV2 Radio som et nederlag for sine ambitioner om kommerciel, landsdækkende radiostation.
 - Jeg mener ikke, at aftalen er et tilbageslag for bestræbelserne på at etablere kommerciel radio herhjemme. Tværtimod. Udviklingen viser, at der stadig er en tro på, at det kan lade sig gøre at drive kommerciel landsdækkende radio, siger ministeren.
 TV2's tidligere direktør Per Mikael Jensen er ærgerlig over krisen på sin gamle arbejdsplads. Men ud over TV2 Radio, som han selv betegner som "en åbenlys fejltagelse", som han selv er medansvarlig for, mener han ikke, at ansvaret for krisen skal placeres hos ham. 
- Jeg har set, at en tillidsmand i dag har begrundet fyringsrunden med, at jeg havde haft for store armbevægelser. Nu kan man ikke beskylde en tillidsmand for nødvendigvis at have stor økonomisk indsigt i medieforretninger, men det er simpelthen forkert, siger Per Mikael Jensen, der fratrådte TV2 sidste år, da han blev direktør for Metro International.
Han tilføjer:
 - Da jeg var på TV2, satte vi tre store ting i gang. Den ene var TV2 News, den anden var TV2 Radio, og den tredje var TV2 Sport. Ud af de tre kan man sige, at det er ikke lykkedes med TV2 Radio. Men de to andre, TV2 News og TV2 Sport, er særdeles solide forretninger, som bidrager positivt til bundlinjen.

