Rønn orienterede VKO om statsløse, men fortsatte ulovlig praksis
Selv efter at Birthe Rønn Hornbech i et brev den  8. januar 2010 til 'Tom, Gitte og Søren' havde lovet, at regeringen ville overholde FN-konventionerne, fortsatte ministeriet med den ulovlige praksis


 »Kære Tom. Jeg sender hermed dig, Gitte og Søren en orientering om nedenstående problematik på indfødsretsområdet, inden jeg formelt orienterer Folketingets Indfødsretsudvalg om sagen.«
Den 8. januar 2010 sendte Birthe Rønn Hornbech et brev til integrationsordførerne Tom Behnke (K), Gitte Lillelund Bech (V) og Søren Krarup (DF). Her redegjorde ministeren på en ligefrem måde for, hvordan ministeriet »ikke har været tilstrækkeligt opmærksom« hverken på FN's konvention om statsløshed eller Børnekonventionen.
Nu var ministeriet dog »blevet opmærksom på denne problematik, som der vil blive rettet op på,« fortsatte ministeren og lovede at »sikre, at ministeriet fremover overholder sine internationale forpligtelser på statsborgerretsområdet i forhold til statsløse ansøgere«.
Brevdatoen den 8. januar 2010 er i sig selv interessant. For som Information tidligere har afdækket, fortsatte Integrationsministeriet helt frem til den 26. januar 2010 med at give afslag. Den dag sendte Indfødsretskontoret et afslag til den 19-årige gymnasieelev Mariam El Sadek i Århus med ordene:
»De kan fortsat ikke blive dansk statsborger«.
Juridisk manuduktion
Selv om Birthe Rønn Horn-bech lovede VKO at sætte en stopper for de ulovlige afslag til statsløse unge, fortsatte hendes ministerium altså den ulovlige praksis i næsten tre uger. Først dagen efter den ulovlige praksis blev stoppet, orienterede ministeren resten af Folketingets partier.
Selv om ministeren to gange, den 27. og den 28. januar, sendte breve til udvalget, brugte hun ikke ordet 'problematik'. Sværhedsgraden i begge breve var markant højere end i det til ordførerne.
»Danmark ratificerede den 6. juni 1977 FN's Konvention af 30. August 1961 om begrænsning af statsløshed. Ifølge artikel 1 i konventionen er de kontraherende parter forpligtede til at give statsborgerskab til statsløse personer...«, lød eksempelvis de første linjer af ministerens brev den 27. januar 2010. Herefter fulgte mere end en sides juridisk gennemgang af, hvordan FN-konventionen om statsløshed var blevet gennemført i dansk lovgivning.
Først midt på side to fik udvalgsmedlemmerne et hint om, at noget kunne være galt i ministeriet: »Indfødsretskontoret har foretaget en gennemgang af sagsbehandlingen«, hvor man var blevet opmærksom på, at »behandlingen af sager omfattet af punkt 4.1.3 i bemærkningerne er sket i overensstemmelse med de almindelige retningslinjer ...«
Klar tale fra Rønn
Forskellen på de to breve er markant. Det er således kun i brevet til VKO-ordførerne, at Hornbech i klart sprog siger, hvad sagen går ud på, nemlig at ministeriet har givet afslag til unge statsløse, der skulle have haft statsborgerskab.
Ministeren fortæller ordførerne, hvordan »ansøgere i nogle tilfælde var meddelt afslag på optagelse på et lovforslag under henvisning til, at ansøgerne ikke opfyldte samtlige betingelser i retningslinjerne.« Det sker allerede i de første afsnit på den første side. Til gengæld leder man forgæves efter ordene 'afslag' og 'problematik' i ministerens formelle orientering til Indfødsretsudvalget fra den 27. januar.
Ligeledes er det kun brevet til ordførerne, at ministeren uddyber, hvad konsekvenserne er for de politiske aftaler, som VK og DF i 2005 og 2008 har indgået for at stramme kravene til dansk statsborgerskab. En »statsløs ansøger, der opfylder betingelserne i konventionen« vil få dansk statsborgerskab, uanset »om den pågældende ansøger måtte være idømt eksempelvis to års ubetinget fængsel.« Denne uddybende forklaring får Integrationsudvalget ikke, selv om ministeriet bruger ordet 'afslag' i brevet den 28. januar 2010: Ministeriet var »blevet opmærksom på, at der i 16 tilfælde er meddelt afslag ...«
'Magtarrogance'
Selv om Birthe Rønn Horn-bechs brev til ordførerne kort er omtalt i den beretning, som Integrationsmini-steriet udsendte den 7. marts 2011 på hendes næstsidste arbejdsdag, er teksten i brevet først offentliggjort nu. Efter en måneds betænkningstid har integrationsminister Søren Pind sendt brevet til Indfødsretsudvalget, efter Johanne Schmidt-Nielsen (EL) har bedt om det. Hun er forarget over, at ministeriet fortsatte de ulovlige afslag:
»Det er fuldstændig sort, at ministeriet har fortsat med at give afslag, efter at ministeren har orienteret VKO om, at den tidligere praksis har været ulovlig,« siger hun.
Hun hæfter sig ved, hvor meget lettere forståeligt og klart, brevet til ordførerne fra den 8. januar er: »Den orientering, vi fik den 27. og fortroligt den 28. januar er sort snak i forhold til, hvad VKO-ordførerne fik, og de fik det endda tre uger tidligere,« mener hun og kritiserer, at regeringens og støttepartiets egne ordførere har modtaget en klarere forklaring på ministeriets lovbrud end den, ministeren valgte at give til Folketinget:
»Det viser endnu en gang den magtarrogance, der omgærder denne sag.«

