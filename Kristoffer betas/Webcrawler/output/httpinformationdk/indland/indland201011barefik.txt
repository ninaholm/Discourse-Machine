'Hvis bare man fik lov at gå i skole'
Formanden for de studerende på CBS, Emil Fuglsang, kalder den økonomiske situation på universitetet for 'helt vildt kritisk'


 Hvad er logikken i, at det tilsyneladende er nemmere at forstå finanskrisen end at forstå Newton? Sådan lyder spørgsmålet fra Emil Fuglsang, der er formand for de studerende på CBS, som reaktion på den skæve fordeling af ressourcerne til undervisningen:
»Det er helt vildt kritisk. Vi har fået et forhøjet taxameter sidste år, som vi er glade for, men fordelingen af basismidlerne tydeliggør den uheldige situation, at vi ønsker forskningsbaseret undervisning, men at pengene ikke er der. Vi har simpelthen for få forskere,« siger han.
DTU ER dyrere
Ifølge Emil Fuglsang er det er generelt problem, at de samfundsfaglige uddannelser ikke får tilstrækkelig med midler:
»Men det er særlig problematisk her på CBS, fordi vi  er så underprioriterede på basismidlerne,« siger han med henvisning til, at universitetet kun får tre procent  af de samlede basismidler.
»Vi kunne så hyre en bunke eksterne undervisere, men det vil skade det akademiske niveau. Vi vil have mere undervisning og et højere akademisk niveau,« siger Emil Fuglsang  og medgiver, at det er dyrere i form af laboratorier at uddanne ingeniører, og at CBS derfor ikke behøver lige så mange  penge, som eksempelvis DTU får.
»Ingeniører skal have laboratorier og andet, og vi vil ikke sige, at vi skal have  de samme midler. Men den nuværende fordeling er grinagtig. Jeg har en masse venner, der læser på DTU. Det  er en helt anden verden - man skal slet ikke sammenligne,« siger studenterformanden.
På kanten
Regeringen har en målsætning om, at Danmark skal have et universitet i den international top 10 i 2020. Og  DTU har placeret sig rigtig pænt på et par ranglister.
»Det viser jo, at der skal flere penge til, hvis man har sådan en målsætning,« >siger Emil Fuglsang.
Han mener ikke, at CBS-studerende kan blive rigtig gode, når de har så lidt interaktion med forskere, som tilfældet er:
»Det er på kanten af, hvad man kan tillade sig at kalde forskningsbaseret undervisning. Der er ikke råd til at sætte os over for dem, der sidder med viden,« siger han.
Studenterformanden anfører, at det eksempelvis ikke kræver en forsker i Mikroøkonomi af undervise i fagets første faser. Men at forskerne er afgørende i undervisningen af den kritiske og forskningsbaserede tilgang til faget.
»Man fjerner fokus på den kritiske tilgang til viden, når man erstatter interaktionen med forskerne med et større pensum. Vi har virkelig dårlige faciliteter for at lære. Når jeg ser på mine kammerater på DTU, tænker jeg: Gad vide, hvor meget jeg kunne lære, hvis jeg fik lov at gå i skole.«


