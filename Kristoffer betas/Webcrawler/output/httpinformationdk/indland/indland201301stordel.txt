Stor del af danske studerende gennemfører deres studium
Danske studerende er blandt de bedste i verden til at fuldføre deres studier, viser tal fra OECD. Sløjfes det såkaldte fjumreår, risikerer man, at  færre gennemfører deres uddannelse, advarer eksperter


 Det kan godt være de er langsomme, men over 85 procent af de danske studerende på en videregående uddannelse ender med at få en uddannelse. Dermed placerer de danske uddannelser sig på en fjerdeplads i OECD’s opgørelse over, hvor stor en andel af de studerende, der gennemfører en uddannelse.
Danmark risikerer imidlertid at sætte sin fornemme placering over styr, hvis regeringen gør alvor af at skære det ekstra års SU – det såkaldte fjumreår – væk, vurderer uddannelseseksperter.
»Hvis man fjerner det sjette års SU, kan man frygte, at det vil føre til, at færre får en uddannelse. Der ligger Danmark jo ellers i topfire over de lande, hvor der er flest, der gennemfører en videregående uddannelse,« siger formand for SU-rådet Per Christian Andersen, der er mangeårig studiechef på Syddansk Universitet.
Når Danmark ligger højt med hensyn til andelen af studerende, der får en uddannelse, skyldes det ifølge studiechefen, at de studerende har mulighed for at vælge om, uden at der bliver lukket for studiestøtten.
Studiechef på Aalborg Universitet Preben Sørensen er enig. At afskaffe det sjette års SU, hvilket kan blive konsekvensen af regeringens kommende SU-reform, der har til hensigt at spare to milliarder kroner, vil skabe store problemer for de studerende, fordi se må tage lån og ekstra arbejde, hvis de ryger ud af SU-systemet.
»Det vil jo forlænge studietiden yderligere og være direkte kontraproduktivt i forhold til det, regeringen vil, nemlig at få de studerende hurtigere igennem og ud på arbejdsmarkedet,« siger Preben Sørensen.
Han mener derfor man bør gøre en undtagelse for de studerende, der skifter studie, hvis man vil annullere fjumreåret.
Uddannelsessociolog Jens Peter Thomsen fra Københavns Universitet påpeger, at det danske uddannelsessystem er bygget op omkring hele uddannelsesforløb, hvilket gør det langt sværere at skifte studie end i andre lande, hvor uddannelserne i langt højere grad er bygget op om kortere moduler.
»Derfor er det væsentlig med det ekstra års SU,« siger Jens Peter Thomsen.
Han frygter, at politikerne skærer i SU’en ud fra tesen om, at det jo går meget godt. Som tal fra ministeriet viser, er det primært børn fra akademikerhjem, der bruger lang tid på studierne.
»Det kan godt være, at SU’en ikke har den store betydning for, om studerende med en svag socioøkonomisk baggrund får en uddannelse, men hvis vi begynder at skrue for meget på den, risikerer vi, at færre bliver færdige med en uddannelse, fordi de bliver nødt til at arbejde mere. Det problem har danske studerende ikke i dag, derfor er der mange, der rent faktisk bliver færdige med en videregående uddannelse,« siger Jens Peter Thomsen.
 

