DONG’s direktør har udsigt til en gevinst på 28,9 mio. kr. – hvis salget går godt
Finansministeriet holder lav profil med, hvor meget DONG’s direktør og ledende medarbejdere kan tjene ved en  børsnotering. Beregninger udført for Information lander på stort tocifret millionbeløb til topchefen, hvis det går selskabet godt, og DONG-aktien som ventet stiger. Til sammen kan der være mere end en milliard til ledergruppen
DONG’s direktør Henrik Poulsen vil få den største gevinst af alle, hvis han udnytter sin ret til aktiekøb i forbindelse med salget af DONG til Goldman Sachs.

Statens aftale med investeringsbanken Goldman Sachs om køb af DONG Energy-aktier kan med ét slag gøre 250 DONG-medarbejdere til millionærer. Og øge administrerende direktør Henrik Poulsens formue med rigtig mange millioner.Det viser beregninger, som flere økonomer uafhængigt af hinanden har foretaget for Information af det såkaldte ’incitamentsprogram’ i aktstykket om salg af DONG-aktier.Incitamentsprogrammet har ifølge Finansministeriet til formål »at ensrette medarbejdernes – og i særdeleshed ledelsens – incitamenter med aktionærernes«.DONG’s medarbejdere skal således via deres arbejdsindsats være med til at øge DONG’s værdi frem mod den børsnotering af selskabet, som regeringen sigter mod at gennemføre i 2018. Jo mere attraktivt medarbejderne kan være med til at gøre energiselskabet for potentielle nye investorer, desto mere vil de selv i kraft af incitamentsordningen kunne mærke det på tegnebogen.Ordningen siger bl.a., at 250 ledende DONG-medarbejdere og nøglepersoner i forbindelse med den aktuelle udvidelse af aktiekapitalen får adgang til at købe DONG-aktier for et beløb svarende til 60-100 pct. af deres årsløn og til samme aktiekurs som Goldman Sachs. Jo højere man er i ledelseshierarkiet, jo nærmere de 100 pct. får man lov at købe medarbejderaktier for.Oven i dette får de samme medarbejdere ved selve børsnoteringen et antal aktier foræret gratis. Mængden af gratisaktier er bestemt af, hvor godt det går DONG i de kommende år, og kan i gunstigste fald udgøre 125 pct. af den aktiemængde, de enkelte medarbejdere køber i forbindelse med den planlagte aktieudvidelse her i 2014.Afhængigt af hvor meget DONG-aktierne stiger fra nu og frem til en børsnotering i 2018, kan de berørte medarbejdere ved at sælge deres aktiepost efter børsnoteringen indkassere en voldsom fortjeneste på kombinationen af gratis aktier og værdistigning.MillionerneAktstykket, som finansudvalget i næste uge skal tage endeligt stilling til, rummer ingen oplysninger om, hvad ordningen konkret kan give DONG’s ledende medarbejdere, herunder administrerende direktør Henrik Poulsen.Information har tidligere spurgt Finansministeriet, om der er lavet beregninger på, hvad DONG’s ledelse vil kunne tjene på incitamentsprogrammet. Ministeriet svarede på en mail, at der »er et meget stort udfaldsrum for, hvilken gevinst f.eks. en direktør vil kunne opnå«, fordi det afhænger af de ovennævnte, i dag ukendte faktorer. Derfor leverede ministeriet ingen estimater, og heller ikke Folketingets finansudvalg har modtaget konkrete beregninger af, hvad ledende DONG-medarbejdere kan tjene på kapitaludvidelse og børsnotering.Derfor har Information bedt flere økonomer om uafhængigt af hinanden at give et skøn over, hvor stor gevinsten kan blive.Økonomerne er Jørn Astrup Hansen med mangeårig erfaring som bankdirektør og som tidligere formand for Det Økonomiske Råd på Færøerne, professor på RUC Jesper Jespersen i samarbejde med lektor Nils Enrum, Metropol, samt MBA Rolf Eriksen, vurderingsmand i selskabet Aktiv Vurdering.»Facit for hver af de 250 ledende medarbejdere er en gennemsnitlig gevinst på et sted mellem én og tre mio. kr., bestemt af stigningen i aktiekursen frem til børsnoteringen,« siger Jesper Jespersen.Forudsætningen er, at det går godt for DONG, således at der sker den fulde tildeling af gratiskvoter – 125 pct. af det, man har købt aktier for.Hvis kursen mod forventning slet ikke stiger, bliver den gennemsnitlige gevinst alligevel godt én mio. kroner pr. ledende medarbejder, hvis gratiskvoterne kommer til uddeling. Stiger kursen med f.eks. 50 pct., kan ledende medarbejdere ifølge Jespersen og Enrums estimat score godt to mio. kr. hver.StødendeRolf Eriksen når tilsvarende frem til, at hvis DONG’s værdi frem til børsnoteringen fordobles, så vil den samlede gruppe af medarbejdere – hvis de fra start udnytter deres mulighed for aktiekøb – score en fortjeneste på over 1,5 mia. kr. Halvdelen af denne gevinst er ifølge aktstykket reserveret de 250 ledende medarbejdere, hvilket ifølge Rolf Eriksens estimat leder til, at disse ender med i gennemsnit at have tjent 3,15 mio. kr. hver. Oven i deres normale løn. Altså samme resultat som i Jespersens og Enrums beregning.I lighed med en række andre fagfolk, der de seneste uger har udtalt sig til medierne, anser Rolf Eriksen, at finansministeriets aktstykke har sat dagens værdi af DONG – 31,5 mia. kr. – alt for lavt. Det gør det højst sandsynligt, at den reelle værdi af koncernen og af aktierne kan være fordoblet i 2018.Jørn Astrup Hansens beregning af medarbejdernes mulige gevinst er identisk: Godt 1,5 mia. kr. ved en værdistigning for aktierne på 100 pct. og fuld uddeling af gratiskvoter, resulterende i ca. tre mio. kr. til hver af de 250 ledende medarbejdere i gennemsnit.Jørn Astrup Hansen kalder på den baggrund incitamentsprogrammet »stødende«.»Hvorfor er det dog nødvendigt at bestikke de ledende medarbejdere? DONG er i forvejen kendt for et meget højt lønniveau,« påpeger han.Direktørens belønningOvennævnte beregninger er gennemsnitsberegninger for de 250 ledende medarbejdere. Men den enkelte medarbejders gevinstmulighed afhænger af vedkommendes løn. Jo højere løn, desto større aktieportion har man ifølge aftalen ret til at købe, og desto større bliver efterfølgende også tildelingen af gratisaktier. Det betyder, at DONG’s CEO, Henrik Poulsen, vil få den største gevinst af alle, hvis han udnytter sin ret til aktiekøb.Økonomerne har for Information regnet på Henrik Poulsens gevinstmulighed. Beregningsafsættet er en skønnet grundløn på 8,25 mio. kr. baseret på DONG’s årsberetning for 2012, hvor Henrik Poulsen tiltrådte sidst i august. Til dette kommer en bonus, som antagelig var i millionklassen, men ikke medtages i beregningsgrundlaget for Poulsens mulige børsnoteringsgevinst.Hvis DONG’s direktør aktuelt køber aktier for det han må, dvs. for et beløb svarende til årslønnen, og det samtidig går godt for DONG, så udløser det senere gratisaktier for en 2014-værdi på 10,3 mio. kr. Tilsammen 18,55 mio. kr. – hvis altså aktierne slet ikke stiger i værdi mellem nu og 2018.Antages det i stedet, at kursværdien på aktierne fordobles frem til børsnoteringen, vil Henrik Poulsen til den tid stå med aktier til en værdi af 37,1 mio. kr. Herfra skal trækkes det, han indledningsvis købte ind for: de 8,25 mio.Summa summarum: En gevinst på 28,9 mio. kroner til direktøren. Oven i hans normale årsløn.Kritik af modellenDen valgte aktieoptionsmodel kritiseres af Jørn Astrup Hansen.»Jeg undrer mig over valget af aktieoptionsmodel. Her bestemmes optionens værdi af værdien af DONG på dagen for DONG’s børsnotering i 2017-18. Optionen opfordrer DONG’s ledelse til at optimere på det korte sigt. Det er jo netop den model, som alle fortalere for good corporate governance har bebrejdet bankerne, der lod værdien af direktionens aktieoptioner være bestemt af børskursen på en given dato.«»Man sidder tilbage med en fornemmelse af, at det er Goldman Sachs, snarere end staten, der har fundet på modellen,« siger Jørn Astrup Hansen.Hos DONG Energy siger kommunikationschef Karsten Anker Pedersen via mail:»Vi har sammen med Finansministeriet udarbejdet et optionsprogram, som vi mener er bredt anerkendt i markedet.«’Forholdsvis beskedne’DONG leverer ikke egne beregninger af, hvad Henrik Poulsen i bedste fald kan opnå som gevinst, men kommunikationschefen bekræfter, at direktøren kan købe aktier for otte mio. kr., svarende til hans årsløn, hvis han vil.»Derudover kan han få gratis- aktier på mellem nul og 125 pct. afhængig af, hvordan selskabet har klaret sig frem til tidspunktet for børsnotering.«»Hvor stor en procentdel, vi ender på, afhænger af hvor godt selskabet klarer sig relativt til en gruppe af sammenlignelige europæiske energiselskaber,« oplyser Karsten Anker Petersen og understreger, at både direktøren og de 250 ledende medarbejdere kan risikere ingen gratisaktier at få, hvis det går DONG skidt.Finansministeriet afviser ikke økonomernes beregningsresultater, men kalder antagelsen om fuld uddeling af gratiskvoter for »ekstrem«:»De to beregningseksempler tager således udgangspunkt i en ekstrem situation, der ikke efter ministeriets opfattelse repræsenterer, hvad der må anses som den forventede gevinst for medarbejderne under programmet.«Hertil føjer ministeriet, at i en situation med en fordoblet aktiekurs og dermed høje gevinster til ledende medarbejdere, vil samtidig »værdien af statens aktiepost være steget fra 25,5 mia. kr. til ca. 51 mia. kr. Dertil kommer de værdistigninger, som de øvrige aktionærer vil kunne realisere. I forhold til disse gevinster vil medarbejdernes gevinstmuligheder under de to aktiebaserede incitamentsprogrammer være forholdsvis beskedne.«Notat Om Incitamentsprogrammer i DONG
