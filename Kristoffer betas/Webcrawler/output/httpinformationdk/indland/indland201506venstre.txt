Venstres tur i rutsjebanen
Mens Venstre nærmest har forsøgt at arbejde regeringen ud af ministerkontorerne ved at indgå så mange forlig som muligt, har partiets indre været splittet som aldrig før. Tilbage står en formand, som har én chance endnu: Skaf regeringsmagten hurtigst muligt
 Venstreformand Lars Løkke Rasmussen forud for søndagens duel med statsminister Helle Thorning Schmidt


 De fleste har prøvet at mærke det sug i maven, det giver, når man oplever nedturene i en rutsjebane. Ganske langsomt trækker vognen sig op på toppen, tempoet er roligt, for så bliver kontrasten så meget større, når bremsen slippes, og suset går direkte i maven. Først føles det en smule ubehageligt, men splitsekundet efter mærker man, at man virkelig er i live.
I Venstre er de i live. For sjældent har et parti været gennem så voldsom en rutsjebanetur, som det tidligere statsministerparti har oplevet gennem de seneste fire år.
Efter en af partiets mest stabile perioder op gennem 00’erne, hvor Anders Fogh Rasmussen stod i spidsen for en de facto flertalsregering sammen med Konservative inden for i ministerierne og Dansk Folkeparti udenfor, er 10’erne blevet langt mere kaotiske for Venstre:
»Det er forkasteligt, at en borgerlig politiker opfører sig på den måde. Venstre kan ikke blive ved med at stå model til det her længere med bilagssag på bilagssag. På et eller andet tidspunkt må nok være nok. Der bør være en grænse. Og den er nået nu,« sagde Benny Damgaard, lokal Venstre-formand på Lolland til dr.dk den 13. maj 2014.
Og Jørgen Jakobsen, Venstres lokalformand i Låsby, fulgte op i samme medie:
»Jeg er mest skuffet over, at når man tjener langt over en million, at man så ikke lige selv kan købe sine underbukser.«
Og lokalformand i Lemvig, Tage Rækby uddybede til dr.dk: »Rent moralsk kan det med vestjyske øjne være lidt uheldigt eller meget uheldigt. Det er ikke det, der er kendetegnende for et vestjysk venstremedlem.«
Sagen er det foreløbige lavpunkt for Venstre i denne valgperiode.
Det begyndte den 5. oktober 2013. Dagen, hvor Venstre-folk fra nær og fjern var samlet til partiets landsmøde i Herning. Men det kom frem i Ekstra Bladet, at Lars Løkke Rasmussen har brugt 1.056.402 kroner på 49 rejsedage i forbindelse med sit formandsskab af den internationale klimaorganisation Global Green Growth Institute (GGGI). Der var tale om 15 rejser på 1. klasse, luksushoteller og limousiner. Lars Løkke Rasmussen afviste alle beskyldninger på landsmødet. Men i løbet af den følgende uge kom der flere anklager frem om muligt misbrug af klimamidlerne, og på et pressemøde fremlagde Løkke alle bilag.
Men dårligt havde GGGI-bølgen lagt sig, før en ny skyllede ind over Venstre og Lars Løkke Rasmussen. Endnu engang var det Ekstra Bladet, der gennem bilag fra Venstre dokumenterede, at Venstre havde betalt habitter, sko og underbukser til en værdi af 152.000 kroner fra december 2010 til september 2011 for Lars Løkke Rasmussen. Det skete i forbindelse med diverse repræsentative opgaver. Samtidig viste bilag og et brev til Venstres medlemmer, at Lars Løkkes kone og yngste søn havde fået betalt flybilletter til Mallorca til 11.000 kroner, halvanden uge efter at Lars Løkke Rasmussen havde tabt folketingsvalget i 2011. Samtidig fremgik det også af brevet til Venstres medlemmer, at partiet havde betalt for rygerværelse på hoteller, også selv om de var dyrere end standardværelser.
Det gjorde foråret hedt for Lars Løkke Rasmussen, og det gik fra ondt til værre, da partiet ved europaparlamentsvalget i maj 2014 kun nåede 16,7 procent af stemmerne og fik to mandater.
Brud på brud
Normalt er møder i partiets hovedbestyrelse noget, der sjældent trækker de store overskrifter i medierne. Men i Venstre vil ét møde stå meget klart i historiebøgerne. Mødet den 3. juni 2014 i Odense, der var kulminationen på mere end et halvt år med striber af dårlig omtale af formandens gøren og laden uden for politik og et ringe valg til Europa-Parlamentet. Der er mange forskellige udlægninger af, hvad der reelt skete på det møde – og måske kommer den fulde sandhed aldrig frem. Men tilbage står, at Lars Løkke Rasmussen stadig er Venstres formand og de borgerlige partiers statsministerkandidat.
Men den aktuelle bakkedal er kun blevet så meget dybere, fordi partiet kom fra et historisk højdepunkt. Efter valget i 2011 steg Venstres popularitet nemlig kraftigt. Både i marts og juli i 2012 lå partiets tilslutning på omkring 34 procent i flere meningsmålinger. Samme periode døjede regeringen med svag opbakning fra befolkningen, og de borgerlige partiers kampagne om løftebrudsregeringen kørte for fuld damp.
Allerede i januar 2012 bragte BT oversigten over »100 løftebrud på 100 dage«.
»Det er en bemærkelsesværdigt uheldig rekord. Jeg forstår godt, hvis vælgerne har mistet tilliden til Socialdemokraterne og SF. Det er jo som at vinde i Lotto, hvis man kan finde noget, de har sagt, der faktisk bliver til noget. Og jeg har meget svært ved at se, hvordan de kan gå ud og love noget i næste valgkamp. Der er jo ingen, der tror på dem,« sagde Venstres daværende politiske ordfører Ellen Trane Nørby til BT. Og Venstres gamle nestor, tidligere finansminister Claus Hjort Frederiksen, fulgte op i sin grundlovstale i juni 2012:
»Så kom de ned fra tårnet, og trepartiregeringen med støtte fra EL blev dannet. Jeg vil gætte på, at mange af jer, som sidder her, glædede sig til, at der endelig kom en socialdemokratisk ledet regering. Nu skulle der nye boller på suppen. Hvad skete så? Vi har oplevet danmarkshistoriens største løftebrud. Hver uge siden valget er Helle og Villy løbet fra løfterne,« sagde han.
Selv om Venstre næppe selv vil gennemføre blot et af regeringens løftebrud, har partiet i opposition forsøgt at være så konstruktiv en samarbejdspartner for regeringen som muligt. Nu gjorde regeringen det også nemt for Venstre, da regeringens økonomiske politik i bredeste forstand bygger videre på VK-regeringens økonomiske politik, som det står beskrevet i regeringsgrundlaget. Men Venstre har blandt andet lagt stemmer til en skattereform, flere vækstplaner samt en finanslov. Læg dertil en række reformer af f.eks. folkeskole, kontanthjælp og SU, og man har et billede af, at Venstre nærmest har forsøgt at arbejde regeringen ud af ministerkontorerne.
Klar til beskæftigelse
På trods af rutsjeturene i Venstre har partiet længe lignet det kommende statsministerparti. Valgkampen har dog fornyet spændingen om det endelige resultat.
Tilbage står dog, at skal Lars Løkke Rasmussen være statsminister igen, skal han støttes af et parlamentarisk grundlag, som spænder over vidt forskellige politiske holdninger i Liberal Alliance og Dansk Folkeparti. Folkepartiet, som efterhånden har flere politiske enigheder med centrum-venstre-partierne end de borgerlige.
Men de politiske uenigheder til trods er Dansk Folkeparti en loyal samarbejdspartner for Venstre.
»Jeg tror faktisk, han trænger til at blive beskæftiget. Og der er jo masser at lave som statsminister, og det tror jeg faktisk, at han vil klare udmærket,« kommenterede Dansk Folkepartis tidligere formand, Pia Kjærsgaard, i foråret på TV 2 om partiets valg af Lars Løkke Rasmussen som statsministerkandidat.
»Jeg tror, han trænger til at få det ansvar, det er at vise, at han kan leve op til det ansvar. Og jeg tror, han har været så mange tæsk igennem, så han vil sætte alt ind på at vise, at det kan han faktisk godt,« lød forhåbningen fra Dansk Folkepartis stifter og tidligere leder.
Selv er Lars Løkke Rasmussen fuldt ud klar over de udfordringer, han står over for, hvis han genvinder regeringsmagten efter folketingsvalget. Derfor har han også holdt sig fra et udstikke mange konkrete valgløfter. Det er kun gennemførelsen af håndværkerfradraget, som kan karakteriseres som et klassisk valgløfte.
Til gengæld har han udstukket en række sigtelinjer eller en kurs for den retning, han ønsker at trække Danmark i. Det skal være en retorisk gardering mod en boomerang af den løftebrudsdebat, hans parti selv stod i spidsen for mod S-R-SF-regeringen.
»Jeg vil ikke være statsminister for enhver pris. Hvis jeg skal være statsminister, skal jeg have plads til at føre min politik ud i livet, og selv om jeg godt ved, at alle skal give og tage, og at Venstre ikke har monopol på sandheden, så er der nogle betingelser, som jeg vil insistere på er opfyldt. Og så må det jo være op til de andre partier, om de ønsker mig som statsminister, eller om de hellere vil have en anden,« har Lars Løkke Rasmussen sagt i et interview med Berlingske.

