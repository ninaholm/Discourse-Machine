Cevea: Offentligt tilskudssystem favoriserer privatskoler
Det offentlige tilskud til en folkeskole med en ressourcestærk elevsammensætning kan være lavere end tilskuddet til en privatskole med samme slags elever. ’Det skriger til himlen,’ mener ekspert. Regeringen er villig til at se på en anden model
Elever på privatskoler med overvejende ressourcestærke elever får i København større tilskud end tilsvarende folkeskoler, viser en undersøgelse fra Cevea. Her elever på Ingrid Jespersens Gymnasieskole.


 Mens regeringen har fredet tilskuddet til privatskolerne i forbindelse med den nye skolereform, viser en ny undersøgelse, at flere af de private skoler modtager større offentlig støtte end folkeskolerne.
Det er centrum-venstre-tænketanken Cevea, som har undersøgt tilskuddene til skolerne i København, og analysechef Jens Jonatan Steen mener, at situationen er både økonomisk og socialt uforsvarlig.
»Når vi har den finansieringsmodel, vi har i dag, er det ikke overraskende, at en række privatskoler kan levere et meget bedre tilbud, for de har ganske enkelt mange flere penge at gøre det for,« siger Jens Jonatan Steen.
I undersøgelsen har Cevea sammenlignet tilskuddene til en række københavnske privat- og folkeskoler, hvor eleverne overvejende har en ressourcestærk baggrund og derfor er sammenlignelige.
Det offentlige tilskud til disse folkeskoler ligger på mellem 37.000 og 39.000 kroner årligt pr. elev, mens det for privatskolernes vedkommende ligger på op til 41.000 kroner om året pr. elev. Hertil kommer den private forældrebetaling.
I dag ligger privatskolernes offentlige tilskud pr. elev fast på 72 procent af gennemsnittet af, hvad folkeskolerne får pr. elev. Som Information tidligere har beskrevet, vil den fordeling fortsætte fremover, hvis SRSF-regeringens udspil til en reform af folkeskolen bliver vedtaget, og der vil ikke »blive stillet krav til, at de frie grund- og efterskoler også skal levere en længere sammenhængende skoledag«, som der står i reformudspillet.
Når en folkeskole kan få færre penge end en privatskole med den samme slags elever, skyldes det, at kommunerne selv bestemmer, hvordan de fordeler det offentlige tilskud til folkeskolerne. Mange kommuner, heriblandt Københavns Kommune, benytter sig derfor af et socialt taxametersystem, hvor skoler med en højere andel af elever fra socialt belastede familier modtager et højere tilskud.
Øger uligheden
Ifølge professor ved Center for Strategisk Uddannelsesforskning på Aarhus Universitet, Niels Egelund, »skriger tallene fra Ceveas analyse til himlen«. Og Niels Egelunds svar er et tilsvarende taxametersystem for privatskolerne.
»Den skævvridning, der er i dag, gavner jo de riges børn og skader de fattiges børn. Så den er med til at øge den sociale ulighed i samfundet. Derfor bør der være en eller anden form for social kompensation. Det er utroligt svært at regne ud, hvordan den skal være, men det er helt sikkert et område, hvor man bør gå ind og gøre noget,« siger professoren.
Socialdemokraterne og SF’s børne- og undervisningsordførere er enige i, at der bør gøres noget.
»Privatskolerne er et godt alternativ til folkeskolen – selv om vi mener, at sidstnævnte skal være det naturlige valg – men det skal naturligvis ikke være sådan, at disse favoriseres økonomisk. Når der er en uhensigtsmæssighed, så må vi se på det,« siger Socialdemokraternes Troels Ravn.
SF’s Pernille Vigsø Bagge understreger dog, at problemet er særligt udtalt i netop København.
»Men jeg erkender, at der er en tilskudsmodel, som i visse tilfælde rammer skævt – som alle andre tilskudsmodeller gør. Så jeg vil gerne diskutere, hvordan vi kan ændre den. Jeg ved bare ikke hvordan. Og Cevea kommer jo heller ikke med en løsning. Hvis vi gerne vil løse problemerne i København, skal vi så sørge for, at endnu flere kommer i privatskolerne? Skal vi få dem, der ellers ikke vil gå der, til at gøre det ved at reservere særlige pladser til dem? Eller give privatskolerne færre penge og straffe dem for deres succes? Det er en gordisk knude,« siger Pernille Vigsø Bagge.
Store forskelle
Børne- og undervisningsminister Christine Antorini (S) er villig til at se på det foreslåede taxametersystem.
»Regeringen arbejder med udvikling af sociale taxametre på ungdomsuddannelsesområdet, og jeg ser gerne, at vi i forlængelse heraf også overvejer mulige modeller for et tilskudssystem for de frie grundskoler, der fremmer social mangfoldighed. Men det skal ske inden for de frie skolers nuværende økonomiske rammer. Jeg mener overordnet, at vi skal have en grundskole, der afspejler befolkningssammensætningen, og det bør naturligvis også gælde for de frie grundskoler,« skriver Christine Antorini i en kommentar til Information.
Hos formanden for Danmarks Privatskoleforening, Kurt Ernst, vækker hverken Ceveas analyse eller ideen om at indføre et socialt taxameter på privatskolerne begejstring.
»I beregningerne her piller man enkelte skoler i enkelte kommuner ud, men landsgennemsnitligt er privatskolernes tilskud meget, meget mindre, og der er vældigt store forskelle på, hvordan kommunerne fordeler deres penge til folkeskolen. Det kan de jo selv bestemme. Københavns Kommune har et system, som er fint og godt for dem, men der er 97 andre kommuner, som ikke nødvendigvis gør det på samme måde,« siger Kurt Ernst.’

