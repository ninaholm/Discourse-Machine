KL-bestyrelse siger god for aftale
KL's formand glad for udsigten til en mindelig løsning på konflikten


 Der var brede smil på såvel socialdemokraterne som venstrefolkene i KL's bestyrelse, efter at bestyrelsen på et møde mandag formiddag sagde god for den aftale om en ny overenskomst, som forhandlerne fra KL og FOA blev enige om natten til mandag.
Formelt skal aftalen godkendes i det fælles Lønningsnævn for staten, kommunerne og regionerne samt i FOA's bestyrelse. Men det bekymrer ikke KL's formand, Erik Fabrin (V).
- Vi er meget tilfredse med, at vi selv har kunnet løse de problemer, der er, sammen med vores medarbejderes repræsentanter. Der er en rigtig, rigtig god stemning, og bestyrelsen er meget tilfreds, siger Erik Fabrin og tilføjer:
- Det er et meget godt signal at sende til medarbejderne. Både dem vi har, og dem vi skal rekruttere i fremtiden. Men også for de borgere, der i et stykke tid ikke har fået den service, de skal have.
Enigheden i KL-bestyrelsen kommer efter den seneste uges tid, hvor der har været et mere end anstrengt forhold mellem højrefløjen og venstrefløjen i KL's bestyrelse, efter at Erik Fabrin truede med at gennemtvinge lockout ved en afstemning i bestyrelsen. 
Den trussel er nu uaktuel, og efter mødet mandag vurderer Erik Fabrin, at bestyrelsen står samlet igen.
- Ja, det mener jeg bestemt. Men det er klart, at det er store og vigtige spørgsmål, der er i spil, og derfor er det naturligt, at der er forskellige vinkler og interesser, sagde han.

