Dansk EU-plan risikerer at blive afsporet
Både politikere og forskere mener, regeringen får svært ved at leve op til egne ambitioner for næste års EU-formandskab. Helle Thorning-Schmidt må formentlig tage til takke med en birolle, efter at Merkel har kastet en euro-regering og en mulig traktatændring på bordet
På sit første ugentlige pressemøde i går forsøgte statsminister Helle Thorning-Schmidt (S) at nedtone forventningerne til endnu en triumf på den internationale scene i forbindelse med den kommende danske EU-formandsskab


 Den danske statsminister Helle Thorning-Schmidt skal næppe gøre sig de store forhåbninger om en stjernestund a la forgængerens 'we have an agreement', når Danmark igen næste år overtager formandskabet for EU.
I forvejen er formandsrollen eroderet noget, siden Anders Fogh Rasmussen stod i spidsen for den historiske EU-udvidelse, og efter weekendens signaler om et 'udbrud' fra euro-landenes side, og desuden en mulig ændring af Lissabontraktaten, ser den danske plan ud til at være afsporet, lyder det fra flere sider.
I dag mødes EU-landene endnu en gang for at drøfte en løsning på gældskrisen, og på sit første tirsdagspressemøde i statsministeriets spejlsal i går tog statsminister Helle Thorning-Schmidt selv emnet op.
»Det har været sagt mange gange, men det fortjener en gentagelse: Den allervigtigste, udenrigspolitiske opgave for denne regering er vores EU-formandskab. Det er rigtig mange opgaver, man forventer Danmark løser, og det sker i lyset af den største krise nogensinde,« sagde hun og fortalte, at hun allerede havde indledt en rundrejse for at sondere terrænnet blandt de 27 stats- og regeringschefer:
»Men udover at løse den her krise er det, der har været vigtigt for Danmark, at tale om konsolidering af europæisk økonomi og vækst og også at fastholde, at de beslutningskulturer, vi har i EU, de fastholdes som beslutningskulturer for de 27 lande.«
I regeringsgrundlaget er de danske målsætninger for formandskabet konkretiseret til bl.a. at samle EU om et fælles, ambitiøst udgangspunkt forud for FN's klimatopmøde i Rio, en revitalisering af det indre marked og satsninger på bæredygtig vækst og den langsigtede beskæftigelse.
Men ifølge blandt andre EU-forsker Rebecca Adler-Nissen fra Københavns Universitet får Helle Thorning-Schmidt — ikke mindst i lyset af weekendens meldinger — mere end svært ved at sætte sin dagsorden.
»Hvis de tyske ønsker om ændringer af traktaten ender på forhandlingsbordet under det danske formandskab, kan det blive endnu sværere for Danmark at skabe opmærksomhed om de sager, man har prioriteret fra dansk side,« siger Rebecca Adler-Nissen.
Hun henviser til Polens aktuelle problemer med at opnå indflydelse som et formandsland, der står uden for euroen.
»Man kommer formodentlig i samme situation. Den danske interesse omkring et fremadrettet budget, hvor man ikke pumper flere penge i landbruget, men fokuserer på miljø, forskning og det, vi skal leve af i Europa fremover, vil få det svært, hvis de andre er optaget af gæld og en styrket finanspolitik i eurolandene,« siger hun.
Bekymring for nye toner
Og SF's EU-ordfører, Lisbeth Bech Poulsen, er direkte bekymret for, at de nye toner fra EU vil presse den danske dagsorden:
»Lissabontraktaten tog 10 år at få på plads. Hvis det hele nu strander til i forhandlinger og diskussioner omkring traktatændringer, kan man være bekymret for, at det tager fokus fra grøn vækst og beskæftigelse,« siger hun.
I den danske regering hæfter man sig, ifølge Informations oplysninger, ved, at man på dansk foranledning netop har fået indskrevet en passage om behovet for grøn vækst i en udtalelse fra weekendens topmøde, ligesom man tvivler stærkt på, at Merkels krav om traktattilføjelser står til umiddelbar indfrielse.
Sneboldeffekt
Lisbeth Bech Poulsen nedtoner også konsekvenserne af udsigten til en euro-regering, eftersom den danske statsminister har betonet, at euro-regeringen ikke vil få flere magtbeføjelser over de lande, der står uden for euro-samarbejdet.
Det bliver dog i realiteten svært at undgå, mener tidligere klimaminister og nuværende EU-ordfører for Venstre, Lykke Friis, der selv har skrevet afhandling om EU.
»Et sådant forbud kan du ikke nedfælde på papir, for meget af det foregår uformelt,« siger hun, og netop forholdet mellem de lande, der er med i euro-regeringen, og de, der står uden for, kan meget vel tænkes at blive beskrevet nærmere i den kommende traktatændring, som blandt andre Tyskland taler varmt for, og som Lykke Friis mener, meget vel kan resultere i, at traktatændringer kan komme i spil under det danske formandskab.
En første analyse skal ifølge weekendens aftale ligge klar 9. december, hvilket med stor sandsynlig vil betyde et topmøde meget tidligt i det danske formandskab — et møde, som Danmark vel at mærke ikke kan deltage i.
»Vi kan være formand, men ikke for det område, hvor dynamikken er. Det vender op og ned på prioriteringerne,« siger Lykke Friis.
Professor ved Københavns Universitet, Peter Nedergaard, der forsker i bl.a. europæisk integration og EU's institutionelle opbygning, mener derfor heller ikke, at Helle Thorning-Schmidt får nogen hovedrolle under formandskabet.
»Rollen er i forvejen reduceret betydeligt til først og fremmest at koordinere sektorrådene. Her er det stort set kun finansministerrådet Ekofin, der kommer til at spille en rolle i diskussionen om eurokrisen,« siger Peter Nedergaard, der mener, at den ny, faste formand for Det Europæiske Råd, Herman Van Rompuy, kommer til at sidde for bordenden ved alle afgørende forhandlinger.
»Her er Danmark ikke formand, og vi har ikke så meget at have sagt, men selvfølgelig heller ikke så meget i klemme,« siger han:
»Hvis jeg var Helle Thorning-Schmidts spindoktor, ville jeg prøve at få det til at se anderledes ud, men sandheden er, at hovedparten af arbejdskraften og ansvaret ligger hos Van Rompuy og eurogruppen,« siger Peter Nedergaard.
Det er en opfattelse, der deles af Rebecca Adler-Nissen:
»Helle Thorning-Schmidts udmeldinger om at droppe grænsekontrollen har givet hende umiddelbar medvind i Bruxelles, og et dansk formandskab kan naturligvis give sejre med langtrækkende perspektiver, hvis man eksempelvis kan lykkes med at videreudvikle det indre marked, flygtningepolitikken i kølvandet på det arabiske forår eller komme videre med klima- og energispørgsmålet,« siger hun, men fortsætter:
»Men så længe gældskrisen raser, så vil det tage al opmærksomhed fra det danske formandskab, for så vil det meste foregå i et trekantsspil mellem Merkel, Sarkozy og Van Rompuy og på sin vis dobbeltmarginalisere Danmark under vores eget formandskab.«
Helle Thorning-Schmidt gjorde i går da også et forsøg på at sænke forventningerne til endnu en dansk triumf på den internationale scene.
»Det er et noget andet formandskab, end sidst vi havde formandskabet.«
 

