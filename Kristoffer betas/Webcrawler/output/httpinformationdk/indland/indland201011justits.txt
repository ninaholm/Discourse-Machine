Justitsministeriet underkendt i Holck-sag
Våbensmugleren Niels Holck risikerer inhuman behandling, hvis han udleveres til Indien, mener Retten i Hillerød, der derfor har underkendt Justitsministeriets beslutning om udlevering. På andre områder i sagen er retten dog mere enig med Justitsministeriet end med Holck
Niels Holck var lettet over at få medhold i sin sag, men udsigten til en ny sag i landsretten spolerede stemningen. 'Det betyder vel, at jeg skal have ondt i maven i et år endnu,' sagde Niels Holck til ritzau.


 Det var udelukkende utryghed ved det indiske retssystem, som i går kl. 14.30 fik dommer Søren Hafstrøm fra Retten i Hillerød til at underkende Justitsministeriets beslutning om at udlevere Niels Holck til strafforfølgelse i Indien.
På alle andre områder erklærede retten i kendelsen sig enig med indholdet af den afgørelse, som Justitsministeriet traf i april om udlevering. Men da de vilkår, som Danmark har opstillet for at gå med til en udlevering, ifølge Hafstrøm »til en vis grad mangler tilstrækkelig præcision og detaljeringsgrad«, og da administration af de indiske delstarters fængsler foregår uafhængigt af centralregeringen, og da der foreliggger mange oplysninger om overgreb, bl.a. i Vest Bengalen, så endte usikkerheden altså med at veje tungest:
»Efter en samlet vurdering finder retten derfor tilstrækkeligt grundlag for at fastslå, at der er en sådan konkret og reel risiko for, at Niels Holck (...) vil blive udsat for forhold og behandling i strid med udleveringslovens § 6, stk. 2« - kort sagt inhuman behandling.
Dermed kunne den 48-årige dansker, der tilbage i 1995 medvirkede i en omfattende våbennedkastning i Vest Bengalen, ånde lettet op. I hvert fald i første omgang, fordi anklagemyndigheden ankede på stedet byrettens kendelse.
Næste omgang i udleveringssagen vil derfor finde sted i Østre landsret, og det gør præmisserne for byrettens kendelse interessante.
Mange flere minusser
Hvis man undervejs i den 15 sider lange kendelse sætter henholdsvis minusser og plusser for forhold, der går enten Justitsministeriets eller Holcks vej, så er der en massiv overvægt af minusser for Holck.
Således erklærer retten sig enig med Justitsministeriet i, at der ikke tidligere i sagen af danske myndigheder er truffet en bindende beslutning om, at udlevering ikke kan ske. Det har ellers været et vigtigt element i Holcks advokat Tyge Triers forsvar, at der på et tidligere tidspunkt reelt var truffet beslutning om ikke at udlevere Holck.
Retten er ligeledes enig med ministeriet i, at der ikke er sket usaglig eller ulige behandling af Holck, selv om to andre danskere, der også havde en finger med i våbennedkastningen, ikke er blevet efterforsket af dansk politi.
På samme måde finder retten det underordnet, at Holcks våbennedkastning ikke i sig selv var ulovlig efter dansk ret, da den fandt sted i 1995. Dengang var terroraktioner i udlandet ikke strafbare efter dansk lov. Det er ellers et lovkrav, at der skal være tale om såkaldt dobbelt strafbarhed, altså handlingen skal være strafbar såvel i Indien som i Danmark, hvis en udlevering skal kunne komme på tale. Men her er retten enig med ministeriet i, at en tilsvarende handling - f.eks. en våbennedkastning over Amager - ville have været ulovlig, hvis den havde fundet sted. Og dermed er den dobbelte strafbarhed opfyldt, også selv om Holcks konkrete handling ikke i sig selv kunne straffes i Danmark. Justitsministeriet har derfor været i sin gode ret til at træffe beslutning om udlevering af Holck, vurderer dommer Hafstrøm.
Selv om en udenlandsk efterretningstjeneste og også danske PET i efteråret 1995 - forud for våbennedkastningen - kendte til, at der foregik våbenindkøb, så tiltræder retten af hensyn til retshåndhævelsen de grunde, som ministeriet har anført til fordel for udlevering. Det samme gælder, uanset at der fra indiske myndigheders side har været »en vis medvirken« i gennemførelsen af våbennedkastningen, bl.a. ved at slukke for militærets radarer, så flyet med våben kunne flyve ind over indisk territorium.
Holck var terrorist
Retten i Hillerød er også enig med Justitsministeriet i, at der er tale om en terroraktion. Dermed bliver Holcks forsvar - at der var tale om bevæbning af fattige bønder til selvforsvar mod overgrebene fra en kommunistisk delstatsregering - underkendt. Så selv om Holcks våbennedkastning var politisk motiveret, hjælper det ham ikke en døjt.
Det er også uden betydning, at den danske udleveringslov først er blevet ændret, således at en udlevering kan finde sted, efter Holcks forbrydelse. Der er altså ikke tale om en straf med tilbagevirkende kraft, fordi der kun er tale om en udlevering til strafforfølgelse, hvormed der ikke er taget stilling til skyldspørgsmålet.
Endelig mener retten ikke, at Holcks personlige forhold - >han har stiftet familie og har mindreårige børn - spiller nogen rolle. Også her er retten enig med Justitsministeriet, som ikke mente, at en udlevering ville være uforeneligt med humanitære hensyn eller i strid med den europæiske menneskeretskonvention.
Tilbage på plussiden i Holcks favør i byrettens kendelse er udelukkende usikkerheden ved, hvad der kan ske med Holck, hvis han udleveres til strafforfølgelse. Retten finder det »betænkeligt« at lægge til grund, at den indiske centralregering »effektivt og på en fuldt ud betryggende måde« kan sikre, at de vilkår, som danske myndigheder har aftalt, »i enhver henseende« vil blive overholdt af myndighederne i Vest Bengalen.
Lige præcis her kommer såvel anklagemyndigheden som advokat Tyge Trier til at tage fat, når dramaet om udlevering om et antal måneder fortsætter i Østre Landsret.


