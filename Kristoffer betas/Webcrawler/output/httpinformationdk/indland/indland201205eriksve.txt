I Eriks verden stilles der nu spørgsmål ved væksten – også den grønne
’Grøn vækst’ er måske bare traditionel vækst med ny kulør. Vi har brug for at tænke meget dybere om omstilling til en bæredygtig økonomi, siger Erik Rasmussen, stifter, ejer og administrerende direktør for Huset Mandag Morgen, der længe har ligget i front i kampen for klimaet, bæredygtigheden – og den grønne vækst
Erik Rasmussen med sin søns maleri af sin fars verden. ’Mister man håbet, mister man alt. Og hvem vil følge en pessimist,’ siger den 70-årige stifter, ejer og direktør for Mandag Morgen.


 »Where is Erik?«
Det er den 7. marts 2012. Arnold Schwarzenegger, Californiens tidligere guvernør, er på talerstolen i Genève, hovedtaler på konferencen ’The Road to Rio: Regions building the Green Economy’.
»He’s right over there, yeah,« konstaterer Schwarzenegger og peger mod højre, i retning af en herre i sort jakkesæt og silkegråt slips.
»I mean, this man is a genius. I love this guy,« siger eksguvernøren og beder salen give Erik »a big, big hand«. Og publikum klapper energisk.
’Erik’ er Erik Rasmussen, grundlægger, ejer og administrerende direktør for tænketanken, medievirksomheden og innovationsselskabet Mandag Morgen med adresse i Valkendorfsgade, København, men med tråde ud til beslutningstagere, meningsdannere, erhvervsledere og specialister i det meste af verden.
Seneste projekt er ’Sustania’, en virtuel model af den verden, der kan skabes, hvis alle de bedste grønne ideer, der udvikles internationalt, kombineres og realiseres. De foreløbig 100 bedste ideer vil blive præsenteret i forbindelse med Rio+20-topmødet i juni, hvor Sustainias ledelsekomité vil være på plads: Arnold Schwarzenegger, EU’s klimakommissær, Connie Hedegaard, formanden for FN’s Klimapanel, Rajendra Pachauri, samt Norges tidligere statsminister Gro Harlem Brundtland.
Hvor er Erik selv? Det bedste svar er: I bevægelse. Som 70-årig og efter godt 50 år i journalistfaget med bl.a. en chefredaktørpost i 1970’erne på Børsen er Erik Rasmussen i dag midt i et opsigtsvækkende opgør med tidens dominerende økonomiske tænkning og dens aktører. Ind imellem lyder det som et opgør med nogle af de strategier, han selv har været med til at sætte på dagsordenen.
Grøn vækst
»’Grøn vækst’ var et koncept, vi opfandt i frustration, efter at klimatopmødet COP15 fejlede,« siger Rasmussen i en samtale på det lyse kontor i Valkendorfsgade.
»Vi skulle finde på noget nyt, der havde positivt perspektiv, og så sagde vi ’grøn vækst’. Det lød smukt, men vi definerede aldrig, hvad grøn vækst egentlig er. Det er dybest set blot en udløber af den traditionelle økonomiske vækstmodel – den har blot fået en ny farve.«
»Efter min mening er grøn vækst i bedste fald en partiel løsning. I værste fald forværrer den situationen,« siger manden, hvis koncern om nogen har promoveret begrebet i tiden efter COP15.
Hans pointe er, at vi indtil nu ikke er gået nær dybt nok med at granske selve vækstøkonomiens grundlæggende strukturer og de økonomiske modeller bag dem i lyset af dagens krisevirkelighed. Uden det har vi ingen chance for at forme en politik, herunder skabe en vækst, som er reelt bæredygtig.
Hvad de økonomiske modeller angår, mener Erik Rasmussen, at de er forældede, forsimplede og halter efter virkeligheden.
»Den hjemlige ADAM-model, som bruges i alle ministerierne, er fra 1970’erne, og selv om den er tilpasset og udviklet, er den ikke i stand til at fange den virkelighed, der har ændret sig så voldsomt de seneste 40 år. Afstanden mellem modeller og virkelighed vokser, i takt med at f.eks. ressourcekriser og klimaforandringer bliver forstærket og forstyrrer prisdannelser og adfærdsmønstre og dermed fremskrivningerne.«
Erik Rasmussen peger også på, at internettet har udviklet sig fra ingenting til nu antagelig den største enkeltdrivkraft for økonomisk vækst. Men med den vildtvoksende og ustyrlige aktivitet på nettet følger også et nyt element af markedsmæssig irrationalitet og uforudsigelighed, som dagens økonomiske modeller ikke kan håndtere.
»’Det rationelle menneske’ i modellernes forstand er død for længe siden,« siger han.
»Med de økonomiske modellers brist og de fremherskende økonomiske teoriers forsimplede billede af virkeligheden får vi også en meget stor divergens mellem den mulige og den nødvendige politik. Den mulige politik tager afsæt i de økonomiske fremskrivninger, og derfor adresserer den overhovedet ikke de påtrængende, nødvendige udfordringer.«
Udfordringen
Udfordringerne handler for Erik Rasmussen om bæredygtighed.
»Jeg er ikke forsker, men jeg kan læse indenad. Sammenstiller man alle klimarapporterne og deres angivne forudsætninger for at blive på to graders global opvarmning, så er min konklusion, at det ’tipping point’ for længst er passeret. Vi er på vej mod fire graders-samfundet,« mener han.
En dugfrisk analyse af landenes klimaløfter fra bl.a. forskergruppen Climate Analytics og Potsdam Institute for Climate Impact Research konkluderer, at opvarmningen vil blive »mindst 3,5 grader«, forudsat at alle lande gør deres aktuelle klimaløfter til virkelighed.
»Hvis løfterne ikke realiseres, bliver det mere,« hedder det.
Det Internationale Energiagentur, IEA, har advaret om, at ’business as usual’ vil lede verden mod seks graders opvarmning.
»Gør vi en offensiv indsats for ikke at overskride fire grader, kan det måske lykkes. Fire graders-samfundet indebærer et markant andet liv med uforudsigelige og svære udfordringer, men selv det kan vi lære at leve med det, forudsat vi i tide sørger for at tilpasse os. Seks graders-samfundet kan vi ikke leve med – det vil indebære en civilisation, ingen af os har fantasi til at forestille os.«
Bæredygtighedsudfordringen handler også om presset på råstofferne.
»Tænk på, hvor tæt vi er på grænserne for nogle af de mest basale ressourcer – fosfor f.eks. Det vil uundgåeligt udløse en voldsom turbulens på råvaremarkedet og kan ændre fundamentet for verdensøkonomien og for Danmarks økonomi. Men det forhold indgår f.eks. ikke i 2020-fremskrivningerne. Ved at fæstne stærkt lid til de gængse økonomiske modeller, risikerer vi at møde fremtiden med bind for øjnene. Frem for at knytte sig til én bestemt model, bør vi i stedet arbejde med scenarier, der forholder sig til forskellige typer udfordringer.«
– Du siger, at vi ikke ved, hvad grøn vækst betyder, eller om det er godt eller skidt. Du mener, vi skal finde en anden form for vækst. Hvad mener du egentlig med det?
»Vækst er i sig selv ikke interessant. Vækst, som vi forstår det, er et rigdomsmål, men i vor del af verden bliver vi ikke lykkeligere af at blive rigere. At forfølge vækst i form af øget forbrug er en skrue uden ende og uden det ønskede resultat. Hvad det handler om er at sikre livskvalitet, for mennesker og for Jorden.«
»Vi er nødt til at nytænke hele vækstbegrebet og gøre op med BNP som eneste målestok. Da vi ikke har et afprøvet alternativ, bliver vi nødt til at eksperimentere med nye modeller. Det er ikke uden problemer, men trods alt en bedre løsning end at forlade sig på teorier, vi objektivt ved er forældede og derfor fører til fejlbeslutninger. Herhjemme kunne vi f.eks. starte med at nedlægge Det Økonomiske Råd eller i der mindste nytænke hele konstruktionen.«
I Sustainia-projektet arbejder man selv med at udvikle omkring 25 kriterier for bæredygtig udvikling.
»Vi skal have nogle bedre og langt mere følsomme succeskriterier for samfundet end fortsat vækst. Det handler bl.a. om sociale kriterier og kriterier for ressourcer, klima, økonomi m.m. – tilsammen skal de prøve at indfange kompleksiteten i de systemiske forandringer, vi står overfor. Vi giver et bud på kriterierne den 4. juni, og jeg kan på forhånd kun sige, at i denne optik tager vækstens verdenskort sig noget anderledes ud. Nogle af de lande, der hidtil er kendt som vækstens frontløbere, også den grønne væksts, kommer til at ligge ret langt nede i rækken, netop fordi de ikke tager højde for en række af de omstændigheder, der skal til for at gøre væksten bæredygtig, f.eks. de sociale omstændigheder,« oplyser Rasmussen.
Forandring sker i jordhøjde
Han kalder sig selv optimist.
»Mister man håbet, mister man alt. Og hvem vil følge en pessimist,« spørger han.
»Når man ser på de flere hundrede eksempler fra hele verden på bæredygtige initiativer, som vi har fundet med Sustainia-projektet, og dertil lægger, hvad UN Global Compact har samlet af eksempler og materialer, så kan man godt se for sig, at Rio+20 faktisk kan blive en succes. Vi må erkende, at politikerne aldrig nogensinde vil kunne lave globale løsninger på disse udfordringer. Men hvis man flytter fokus fra de politiske forhandlinger til alt det, der sker i jordhøjde – i erhvervslivet og civilsamfundet – kan Rio godt blive afsættet for et nyt paradigme. Politikernes rolle bliver at skabe optimale betingelser for det erhvervsliv, der allerede har bevist, at det kan levere resultater.«
»Det vil jo være fantastisk, hvis man om 10 år kan holde et Rio+30-topmøde og sige: ’Det lykkedes faktisk i 2012 i Rio at sætte en ny dagsorden, at få gjort op med de forældede vækstmodeller og forestillingen om grøn vækst som det saliggørende svar, at få de nye teknologier ind.’ På 10 år ville vi kunne gennemføre denne revolution – som den første planlagte revolution, for vi har ikke tid til at vente på, at den bare sker.«
Erik Rasmussen bruger billedet med en stor asteroide på vej mod Jorden.
»Hvis vi med sikkerhed vidste, at den om 10 år ville ramme os, og hvis vi hver dag fik videnskabens melding om, hvor den nu var, så er jeg overbevist om, at verdenssamfundet ville sætte alt ind på at hindre kollisionen. I virkeligheden er en sådan ’asteroide’ på vej mod os. Men selv om vi allerede begynder at få stenene i hovedet, fortsætte politikerne med at snakke, som om de havde al verdens tid.«
At realisere denne rasmussenske drøm om en omstilling på 10 år fordrer to ting, understreger han selv.
»Det er afgørende, at vi åbner de lukkede rum – Rio+20 er jo også et elitært foretagende i et lukket rum – og at vi derigennem udvikler en ny fortælling. Du kan ikke gennemføre revolutioner uden en fælles, ny fortælling, som kan engagere mennesker. Vi skal med andre ord udvikle et nyt sprog og forløse den enorme ressource, der er gemt i det enkelte menneske. Ingen af klodens store udfordringer kan løses uden at involvere den brede befolkning. Det er naivt at forestille sig, at det kan ske i lukkede politiske rum – det være sig i Rio eller På G20-møder – og ydermere med afsæt i forældede økonomiske modeller.«
»Det økonomiske sprog er fremmedgørende, ikke-involverende, ikke-engagerende. Herhjemme får vi løbende beviser på, hvor galt det kan gå, f.eks. når betalingsringen omkring København droppes, fordi ’det må ikke blive dyrere at være dansker’. Et grotesk eksempel på, hvor lidt man fatter af virkeligheden, og hvor ringe vor omstillingsevne er. I disse dage er politikere og medier stærkt optaget af trepartsforhandlinger og skattereform, som om det gjorde den store forskel på de overordnede udfordringer.«
Kikkert for det blinde øje
Mediemanden Erik Rasmussen mener, at medierne har sat kikkerten for det blinde øje og reelt er ved at gøre sig selv uvedkommende.
»Medierne har et stort medansvar for en alt for langsom og for sen omstilling til de reelle udfordringer. De spiller politikernes spil og bevæger sig rundt i samme snævre cirkler og gør debatten om Danmarks fremtid uendelig forudsigelig og kedsommelig. Dermed udspiller de gradvist, men sikkert deres egen indflydelse på fremtiden – også deres egen.«
Erik Rasmussen, 70 år, har talt sig varm.
»Nu har jeg som journalist fulgt med i 53 år. Når jeg alligevel bevarer optimismen, skyldes det de stadig flere tegn på, at en ny generation af ’forandringsagenter’ dukker op og tager teten i en begyndende omstilling til en ny virkelighed.«
»Men vi betaler en høj ris for sendrægtigheden, f.eks. en global temperaturstigning på fire grader og dermed en livsform og tilværelse, vi endnu har svært ved at forestille os, og som vi langtfra har udviklet modeller, der kan beregne konsekvenserne af. Det er samtidig det endelige opgør med enhver forestilling om, at vi ud fra rationelle økonomiske modeller kan fremskrive udviklingen mere end maksimalt fem år. Det handler ikke om at kunne forudse fremtiden, men løbende at kunne omstille sig til den.«
En af forandringsagenterne har malet et lille maleri, der står op ad en række tunge bøger i sorte læderbind på Eriks reol. Et billede med solskin, blå himmel, hav, vindmøller, grønt løv og en rød rose.
»Det malede min søn som 11-årig, da vi her på Mandag Morgen i 2007 havde travlt med at etablere vore nye klimanetværk og for alvor gik ind i klimakampen. ’Far, nu ved jeg, hvordan din verden ser ud,’ sagde han. Jeg synes, det er et fint billede. Og det kan ikke købes for penge.«

