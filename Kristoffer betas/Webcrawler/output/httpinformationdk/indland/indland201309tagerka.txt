’Vi tager jo alle dem ind, vi kan’
Rigshospitalets Kollegium er et af de kollegier, der mister retten til selv at optage nye beboere. De frygter, at det går ud over stedets ånd og sociale liv, hvis der kommer folk ind, der bare vil have et sted at bo
Beboerne har selv sørget for at indrette køkkenerne på Rigshospitalets Kollegium. Der er et ansvar ved at bo her, siger de.


 
	Små lamalexinerede sedler med tjanser hænger på køkkenskabene. ’Stikirenddreng’ står der på én beboers skab. Han skal vaske op. En anden skal bage kage, og en tredje skal feje og vaske gulvet.

	»Sedlerne går på tur mellem os en uge ad gangen,« forklarer Alex Nørregaard Hansen på 23 år, der læser informationsvidenskab på Københavns Universitet, og er en de 15 beboere på Rigshospitalets Kollegium, der er tilknyttet dette køkken.

	Køkkenet er forholdsvis nyistandsat, og beboerne har selv sørget for at male væggene og bygge bænke omkring bordet. Søndag til torsdag er der fællesspisning for dem, der vil –og så spiller de om opvasken. Ud over fester på køkkenerne, på tværs af køkkenerne og for alle 414 beboere på kollegiet, er der serieaftner, hvor de ser Riget og Matador, de har fodboldhold, petanqueturnering, et saunaudvalg og sågar et spare- og miljøudvalg, der har sat små pingviner på de døre, man skal huske at lukke for at holde på varmen.

	Man skal ikke have været særligt længe på Rigshospitalets Kollegium for at forstå, at beboerengagement, traditioner og det sociale liv er en væsentlig del af at bo der. »Det er som en familie, hvor du har nogle forpligtelser og noget ansvar, som du skal være villig til at tage din del af,« forklarer Alex Nørregaard Hansen.

	Nepotisme

	Det er dén særlige ånd, som beboerne er bange for at miste, når de til nytår ligesom en lang række andre kollegier i København får frataget retten til selv at optage nye medlemmer af familien. Hidtil har kollegiet haft sin egen ansøgningsprocedure, hvor de har lagt stor vægt på nye beboeres vilje til at engagere sig. Men hvis nye beboere fremover bare bliver tildelt ud fra en central venteliste, risikerer man at få flere folk ind, der ikke gider det sociale liv, men bare mangler et sted at bo.

	»Jeg kender en på et andet kollegium, hvor de har madklub hver anden uge, her har vi det fem dage om ugen,« siger Bjarke Felbo på 22 år, der læser til civilingeniør på DTU.

	»Jeg hører ofte om problemer på køkkenerne, og det er jo små ting, men der skal ikke mange indtørrede havregrødstallerkner og glemte ølflasker til at ødelægge stemningen på et køkken,« fortsætter han.

	Et andet af kollegianernes argumenter er, at det hurtigt bliver dyrere at bo der, hvis man underminerer beboernes frivillige engagement. Teknisk udvalg udbedrer småreparationer og mangler, og Netudvalget opdaterer og udvikler hjemmesiden og det interne netværk, der forbinder alle 414 værelser på kollegiet. Hvis der ikke længere er nogen, der gider varetage de funktioner, får man hurtigt brug for en netværksløsning udefra og flere ansatte end de fem, der er i dag, mener Kristoffer Pind Levison på 22, der er formand for ansøgningsudvalget.

	»På nogle af de kollegier, der er underlagt kommunens centralindstilling, fungerer de administrative udvalg jo ikke,« siger Kristoffer Pind Levison, der læser økonomi på Københavns Universitet. Hver måned modtager ansøgningsudvalget 150-200 ansøgninger til de 7-10 ledige værelser, der er. Udvalget ser på en række objektive kriterier som ansøgerens afstand til studiet, boligsituation og økonomiske situation og så på selve den motiverede ansøgning. De forsøger at sørge for forskellige køn, studieretninger og universiteter på køkkenerne, og så er det en fordel, hvis man har været derinde eller måske ligefrem fremlejet et værelse, mens en beboer har været på udlandsophold.

	»Det er svært ikke at være unfair i en eller anden forstand,« siger KristofferPind Levison, for de fleste er jo kvalificerede til at komme ind.Danske Studerendes Fællesråd bakker op Københavns Kommunes plan om at overgå til en central venteliste, og ét af argumenterne er, at man på den måde undgår nepotisme. Men man er altså ikke sikret et værelse, bare fordi man kender nogen,« siger Alex Nørregaard Hansen, hvis søster også bor på kollegiet.»Hun var boligløs i nogle måneder, og selv om hun i forvejen havde boet til fremleje her, måtte hun søge fire gange, inden hun kom ind,« siger han.Ansøgningsudvalget har også habilitetsregler, så man ikke må tage stilling til folk, man kender. Men hele spørgsmålet om nepotisme er at tale problemet ned, mener Kristoffer Pind Levison:»Vi tager jo alle dem ind, vi kan. Så problemet er ikke, hvem der får de 7-10 værelser om måneden. Det store problem er, at der er 150 andre, der stadig står uden bolig.«

	 

