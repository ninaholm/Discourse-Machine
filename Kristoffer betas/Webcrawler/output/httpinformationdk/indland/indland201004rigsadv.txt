Rigsadvokat skal se på færgebrand igen
Justitsministeren har bedt rigsadvokaten om at vurdere, om bl.a. udtalelser fra svenske og norske brandteknikere bør føre til, at 20 år gammel færgebrand skal undersøges forfra


Senest den 1. oktober 2010 skal rigsadvokat Jørgen Steen Sørensen i en udtalelse til justitsministeren vurdere, om der er grundlag for at genoptage efterforskningen af den voldsomme færgebrand, der i rum sø kostede 159 passagerer livet den 7. april 1990.Rigsadvokatembedet har ellers flere gange tidligere, senest i januar 2005, afvist, at der var grundlag for en fornyet efterforskning. men siden er der kommet nye oplysninger fra brandeksperter, der stiller en række spørgsmål til den hidtidige officielle forklaring på brandens opståen og udvikling.Straks efter katastrofen delte de nordiske lande opklaringsarbejdet mellem sig: Norge skulle tage sig af branden og årsagerne hertil, svenskerne skulle efterforske slukningsarbejdet, mens Danmark skulle udrede de komplicerede ejer- og forsikringsforhold bag Scandinavian Star. Men på et kommende møde for de nordiske rigsadvokater i juni kommer færgebranden igen på dagsordenen. De nordiske rigsadvokater skal nemlig drøfte, hvordan »praktiske erfaringer« fra tidligere sager, bl.a. Scandinavian Star, kan bruges, hvis der i fremtiden igen skulle ske en transnational katastrofe. Ifølge kritikere af det hidtidige efterforskningsarbejde har opdelingen mellem de nordiske lande i praksis medført forringet retsstilling for de efterladte, der har måtte bruge mange ressourcer på at håndtere landenes forskellige regler for forældelse osv.Endelig vil også Søfartsstyrelsen inden 1. oktober udarbejde et notat, der belyser, hvordan styrelsen levede op til sit tilsynsansvar for 20 år siden, og hvad der siden er gjort for at skærpe sikkerheden på passagerskibe.
