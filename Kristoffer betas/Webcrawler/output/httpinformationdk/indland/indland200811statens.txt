Statens aftale med Christiania er bortkommet
Staten kan ikke lokalisere forsiden til den rammeaftale, som i 1996 og 1999 overlod Christianias beboere brugsretten til bygninger og arealer


 Enten er er der et gevaldigt rod i visse af statens papirer - eller også anvender myndighederne mindre fine metoder i deres armlægning med Christianias beboere.
Det var indtrykket efter det tredje retsmøde i Christiania-sagen, hvor perioden fra 1995 og frem til i dag blev dokumenteret i Østre Landsret.
Ifølge advokaten Knud Foldschack har Christiania ikke fået udleveret forsiderne til den såkaldte rammeaftale fra henholdsvis 1996 og 1999. Forsiderne er særligt interessante, fordi der er aftalens syv punkter oplistet, og det er i kraft af punkt et, at christianitternes brugsret til fristadens bygninger og arealer bekræftes. Kun aftalens bilag og underskrifter er udleveret til brug for retssagen, angiveligt fordi forsiderne med de syv punkter er bortkommet.
Oprindeligt blev rammeaftalen indgået i 1991 med en bestemmelse om, at den kunne revideres hvert år i forhold til de indhøstede erfaringer med lovliggørelsen af Christiania. Men aftalens første punkt om brugsretten var udtrykkeligt undtaget herfra.
Brev fundet i Norge
Alligevel sendte myndighederne en aftale for 1996 til christianitterne med besked om, at også det første punkt nu kunne forhandles. Det afviste christianitterne. Som bevis herpå har advokaterne fra en tidligere christianit, som nu er bosat i Norge, fremskaffet et brev af 7. juni 1996 fra det såkaldte Fæstnings- og Natur-sekretariat under Forsvarsministeriet. I brevet erkender sekretariatschefen, at det var forkert, at punkt et også skulle forhandles.
"Retten skal notere, at vi ikke har fået dette brev udleveret fra staten. Det står heller ikke på de lister over sagens dokumenter, vi har modtaget," pointerede Foldschack. Det fik advokat Stig Grønbæk Jensen fra Kammeradvokaten til hvast at replicere, at brevet jo i sin tid (12 år tidligere) var sendt til sagsøger. Ifølge myndighederne skulle Christianias Kontaktgruppe på et møde den 12. juni 1996, altså kun en uge senere, imidlertid være gået med til, at rammeaftalens punkt et om brugsretten også kunne forhandles. Men ifølge Foldschack har det formodningen imod sig. Hvorfor skulle christianitterne gå med til det, netop som de havde fået besked om, at der var en fejl, der ville blive rettet? Og hvorfor har myndighederne ikke et referat fra dette vigtige møde, hvor christianitterne skulle have skiftet holdning til sagens kerne, nemlig brugsretten? Da Forsvarsministeriets departementschef i 1999 underskrev rammeaftalen for perioden frem til 2004, fik christianitterne først ved et tilfælde besked om det seks måneder senere. 
Heller ikke forsiden til denne aftale er udleveret til advokaterne. Det samme gælder også flere end 255 andre bilag i sagen - heriblandt et hemmeligholdt juridisk responsum fra Kammeradvokaten fra november 2003 om christianitternes retsstilling - som advokaterne nu forsøger at få udleveret med henvisning til retsplejeloven. Afviser myndighederne fortsat, kan det blive til deres ugunst under bevisførelsen.
Et dokument, som advokaterne derimod har fået udleveret og som nøje blev gennemgået i går, er et juridisk notat fra Justitsministeriets Statsretskontor fra marts 2003. Det handler om, hvorvidt christianitternes rettigheder er beskyttet af rammeaftalen, således at en opsigelse af brugsretten vil være en ekspropriation, der vil udløse erstatning. Det kan slet ikke udelukkes, mener ministeriet, der derfor opfinder en måde at omgå problemet: Med en særlig lang opsigelsesfrist vil en opsigelse af rammeaftalen ikke nødvendigvis have ekspropriativ karakter, mener Statsretskontoret. 
Som tænkt, så gjort. Da den ny Christiania-lov vedtages i 2004, får christianitterne en opsigelsesfrist på 18 måneder. 

