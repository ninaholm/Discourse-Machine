SKAT kunne have afsløret fup ved simpel manøvre
Siden 1. januar 2013 har SKAT fået indberettet oplysninger, der burde have gjort det muligt at afsløre den svindel, der har kostet statskassen op mod 6,2 mia. kr. Det kunne tyde på, at SKAT ikke har forsøgt at kontrollere, at oplysningerne var korrekte, mener en række danske skatteeksperter


 SKAT kunne nemt have forhindret et netværk af udenlandske virksomheder i at snyde sig til at få tilbagebetalt udbytteskat for op mod 6,2 mia. kroner.
SKAT skulle blot have kontrolleret de forfalskede ansøgninger med oplysninger, der allerede var indberettet til SKAT. Det vurderer en række danske skatteeksperter over for Information.
»Det havde været så nemt for SKAT at afdække. De har haft oplysningerne liggende i eget hus,« siger Torben Bagge, der er skatteekspert og partner i advokatfirmaet Tommy V. Christiansen.
Læs også: En uforståelig fejl til 6,2 milliarder skattekroner
Når danske aktieselskaber udbetaler udbytte, så tilbageholdes automatisk dansk udbytteskat på 27 pct. Udlændinge fra lande, der er omfattet af en såkaldt dobbeltbeskatningsaftale, kan søge om at få hele eller dele af udbytteskatten refunderet.
Det er det, som en række udenlandske virksomheder har udnyttet ved at forfalske dokumenter og opfinde aktiebeholdninger, og dermed har de fået tilbagebetalt udbytteskat, som de aldrig har betalt.
Men siden 1. januar 2013 har danske virksomheder skullet indberette til SKAT, hvem de udbetaler udbytte til.
Nogen har dummet sig
Derfor har SKAT i realiteten blot skullet sammenligne de to forskellige dokumenter for at tjekke, at der ikke var fup bag anmodningen om tilbagebetaling af udbytteskat.
»Jeg tør næsten sige, at der ikke har været nogen kontrol. For havde der været en kontrol, så kunne man ikke undgå at opdage, at det var galt,« siger Torben Bagge.
Både Peter Rose Bjare, skatteekspert og partner i revisionshuset KPMG, og Søren Bech, skatteekspert og partner i revisionshuset PWC undrer sig også over, at SKAT angiveligt ikke har sammenholdt de indberettede oplysninger med ansøgningerne om at få tilbagebetalt udbytteskat.
»Hvorfor kontrollen er svigtet, er det virkeligt gode spørgsmål,« siger Peter Rose Bjare.
Det samme siger Michael Bjørn Hansen, der er advokat, skatteekspert og tidligere kontorchef i Skatteministeriet.
»Der er nogen, der virkelig har dummet sig ved ikke at få lavet den afstemning,« siger han.
Som Finans.dk kunne afsløre i går, advarede Skatteministeriets Interne Revision (SIR) allerede i 2013 om, at »SKAT bør sikre sig bedre imod, at der ikke sker uretmæssig refusion af udbytteskat«.
I rapporten, som Information er i besiddelse af, skriver den interne revision desuden om kontrollen med tilbagebetaling af udbytteskat:
»Muligheden herfor er blevet forbedret fra 1. januar 2013, hvor alle udloddende selskaber skal angive udlodning og indberette oplysning om udbyttemodtager samtidigt,« skriver den interne revision i rapporten, der er dateret 30. maj 2013.
SKAT’s direktør Jesper Rønnow vil afvente en redegørelse af sagen, før han vil kommentere skatteeksperternes kritik.

