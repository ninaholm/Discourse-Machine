Den dårlige økonomi skyldes forfejlet politik
Regeringen har fortsat industrisamfundets økonomiske politik med gode rammebetingelser og en tro på, at markedet klarer resten. Men  sådan spiller klaveret ikke i den globale vidensøkonomi


 Klumme: Højt at flyve, dybt at falde har kendetegnet dansk økonomi. Skattestop, afdragsfrie lån, flekslån og en alt for lempelig finanspolitik førte til den største boligboble i mands minde. Papirformuerne steg, forbruget steg og arbejdsløsheden blev rekordlav. Da boblen brast, og finanskrisen brød ud, faldt økonomien sammen, og vi fik rekord i negativ vækst. At den gamle finansminister frikender sig selv er i helt i tråd med Thor Petersens udtalelser, da han var finansminister. Han og chefen var altid klogere end eksperterne.
At det var en ekstrem periode med store udsving, ville nok hurtigt blive glemt, hvis ikke dansk økonomi i samme periode var blevet misrøgtet.
I mange år har de nordiske lande været duks og vist, at lande med høje skatter og ret små indkomstforskelle kan have samme vækst som USA. Det kan de på grund af velfungerende offentlige institutioner, kloge investeringer og en kvalificeret arbejdsstyrke.
Det gælder stadig for Sverige, der for første gang har en produktivitet på niveau med USA. For 10 år siden havde Danmark en højere produktivitet end Sverige, men nu ligger vi 30 pct. under.
Det har været svært for mange lande at klare overgangen fra industrisamfund til videnssamfund og konkurrence på innovation. Men USA og Sverige har været særskilt gode, mens Danmark og Italien har været særskilt dårlige. De multinationale virksomheder har klaret det flot, men det har ikke ført til flere gode job i Danmark, snarere færre. Hovedparten af de små og mellemstore danske virksomheder har ikke klaret overgangen til konkurrence på viden og innovation.
Årsagen er ikke slendrian i danske virksomheder, men en forfejlet politik. Virksomhederne kan ikke skaffe sig den viden og de medarbejdere, der gør det muligt at konkurrere på viden og innovation. Regeringen har fortsat industrisamfundets økonomiske politik med gode rammebetingelser og en tro på, at markedet klarer resten. Men sådan spiller klaveret ikke i den globale vidensøkonomi.
For at dansk økonomi kan genvinde sin styrke, er det ikke nok med gode rammebetingelser og en tilstrækkelig stor arbejdsstyrke. Der er brug for grundlæggende forandringer på især tre områder.
Danske universiteter skal spille en langt mere central rolle i udviklingen af viden og kompetencer til dansk erhvervsliv. Det kræver en mentalitetsændring på danske universiteter, friere vilkår og mere konkurrence mellem universiteterne.
Innovationspolitikken skal omlægges. Det skal være slut med små puljer og fonde, hvor mange projekter får støtte.
I stedet skal der skabes partnerskaber mellem det offentlige og private virksomheder om at overvinde globale udfordringer som klimaændringer og behov for rent vand samt partnerskaber om  udvikling af nye velfærdsløsninger.
Der er brug økosystemer, hvor iværksættervirksomheder kan vokse sig store. Danmark har vist, at vi kan bygge et stærkt økosystem for biotek-virksomheder. Den danske biotekklynge er i dag storleverandør af nye løsninger til den globale medicinal- og medikoindustri.
Der er brug for tilsvarende stærke økosystemer for nye miljøvirksomheder, nye velfærdsvirksomheder og nye virksomheder til den kreative industri.
Økosystemer for iværk-sættervirksomheder skabes ikke af markedet, men kræver offentlige investeringer og incitamenter.
Nogle områder i USA som f.eks. Silicon Valley har stærke økosystemer, der ikke blev skabt af markedet.
Mange andre steder i USA er økosystemet svagt, selvom alle har en skatteprocent på 40.
Det Hvide Hus har fornylig fremlagt en innovationspolitik, der bl.a. har en delstrategi for Startup America, hvor et erklæret mål er at skabe partnerskaber mellem private aktører og myndigheder om at bygge flere stærke økosystemer i USA. Aktiviteterne finansieres af private erhvervsfonde.


