Kritik: Medieskat skader videnssamfund
Regeringen modarbejder sin egen vision om det mobile videnssamfund ved at øge skatten på hjemmearbejdspladser. Kritikken er skarp fra både ATP og telebranchen


 Den nye skat på hjemmearbejdspladser er et kæmpe skridt tilbage i retning af det gamle industrisamfund.
 Medieskatten på arbejdsgiverbetalt bredbånd og telefoni mødes af sønderlemmende kritik fra flere sider. Både pensionsselskabet ATP og telebranchen mener, at medieskatten, som er en del af den nye skattereform, vil skade det mobile samfund og er stik imod regeringens egne visioner om et teknologisk veludviklet videnssamfund. 
 Regeringen taler med to tunger, mener formanden for telekommunikationsindustriens brancheorganisation, TI, Ib Tolstrup.
 - Der er en modsætning mellem det, som videnskabsminister Helge Sander ønsker - nemlig det mobile og trådløse samfund, der beror på bredbånd og hjemmearbejdspladser - og det skatteministeren kommer ud med, siger Ib Tolstrup til Ritzau.
Ubegribeligt tiltag
 Skattereformen, som er blevet forhandlet på plads af regeringen og Dansk Folkeparti, indeholder en multimedieskat på 5000 kroner, som skal pålægges arbejdsgiverbetalt computer, bredbånd og fri telefon. 
Hidtil har kun fri telefon været beskattet med 3000 kroner om året, men nu hæves beløbet til 5000 og udvides til at omfatte arbejdsgiverbetalt bredbånd og computere.
 Lilian Mogensen, der er direktør i ATP, kalder tiltaget "ubegribeligt" på sin blog på Børsens hjemmeside.
 - Det er et kæmpe skridt tilbage mod industrisamfundet og mod ubalancen i livet. Resultatet vil blive, at hjemmearbejdspladser fremover ikke vil være et vilkår for de mange, men for de få, der er villige til at betale skat for at være fleksible - også til glæde for arbejdspladsen, skriver ATP-direktøren.
 Hun advarer samtidig imod at droppe hjemmearbejdspladser, da det fleksible arbejde ifølge hendes vurdering er et vigtigt element for at undgå stress og dermed en langtidssygemelding.
 - Derfor er det mig ubegribeligt, hvordan tanken om at inddrage hjemmearbejdspladserne i en ny multimedieskat er opstået. En hjemmearbejdsplads er ikke et frynsegode. Det er et grundvilkår i et moderne arbejdsliv, skriver Lilian Mogensen.
V: ingen modsætninger
Venstres skatte- og teleordfører, Torsten Schack Pedersen, mener ikke, at den hævede medieskat er i modstrid med regeringens teknologiske ambitioner.
 - Værdien i at have fleksibiliteten ved en hjemmearbejdsplads - både for lønmodtager og arbejdsgiver - vil man selvfølgelig fastholde. Det vil man også gøre, selvom det skattemæssigt får en lidt anderledes stilling. Hvis lønmodtagerne vil kompenseres for dette, er jeg sikker på, at det er noget, man håndterer i en overenskomstsituation, siger han og kalder angrebet fra TI og ATP for en "temmelig voldsom udlægning".  
