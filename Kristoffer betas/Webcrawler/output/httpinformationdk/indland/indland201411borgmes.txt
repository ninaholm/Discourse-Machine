Borgmester: København bør åbne døren for asylansøgere
Mens KL og regeringen taler om hårdt pressede kommuner, der ikke har kapacitet til at tage imod flere flygtninge, mener de radikale i København, at hovedstaden har det økonomiske overskud, der skal til for at modtage flere asylansøgere
 Integrationsborgmesteren i Københavns Kommune, Anna Mee Allerslev (R), mener ikke, at det er en selvfølge, at hovedstaden ikke skal tilbyde at tage imod asylansøgere, blot fordi kommunen er en såkaldt nulkommune – og derfor fritaget for at modtage flygtninge


 København skal tage i mod flere flygtninge. Det mener de radikale, der har stillet forslag om at ophæve hovedstadens status som såkaldt nulkommune. Den betyder, at København i dag ikke er forpligtet til at modtage asylansøgere.
»Vi står i en ekstraordinær situation, hvor der er kommet rigtig mange flygtninge til Danmark. Derfor skal vi som landets rige hovedstad være med til at tage ansvar. Både ved at være solidariske med landets øvrige kommuner, men også ved at hjælpe Danmark med at overholde de internationale forpligtelser, som vi som land har sagt ja til,« siger integrationsborgmester Anna Mee Allerslev (R).
Københavns Kommune har ligesom en række andre kommuner – siden integrationsloven blev indført i 1999 – ikke modtaget asylansøgere. Argumentet var dengang, at hovedstaden i forvejen havde et højt antal borgere med anden etnisk baggrund. Derfor ville man undgå, at flygtninge samlede sig i ghettoer.
I dag er det derfor kun flygtninge, som har en særlig tilknytning til København gennem en ægtefælle eller særlige behandlingsbehov, som kan få lov at bo i København, efter de er kommet til Danmark. Men loven er forældet, mener Anna Mee Allerslev.
»Da vi sin tid fik status som nulkommune, stod vi med nogle helt andre udfordringer. I dag er vi en hovedstad i vækst og udvikling, og vi har de økonomiske ressourcer, der skal til. Derfor er det vores pligt at åbne døren for flygtninge.«
Anna Mee Allerslevs udmelding står dermed i kontrast til både Kommunernes Landsforening (KL) og regeringens udmeldinger om, at kommunerne ikke kan modtage flere flygtninge på grund af det store pres. Og formand for KL Martin Damms udtalelser om, at asylansøgere ikke bør have krav på fuld integration, må da også stå for egen regning, understreger Anna Mee Allerslev, der er medlem af KL’s bestyrelse.
»Det er blevet udlagt, som om vi i KL er enige om, at flygtninge på en midlertidig opholdstilladelse ikke skal integreres. Men det er vi ikke. Jeg mener tværtimod, at det både ud fra et menneskeligt og samfundsøkonomisk perspektiv er forkert ikke at integrere asylansøgere, selv om de er her på en midlertidig opholdstilladelse. Og den opgave skal vi selvfølgelig være med til at løfte i København,« siger hun.
S: en dårlig idé
At København skal åbne dørene for asylansøgere, mener Socialdemokraterne på Rådhuset dog langtfra er en god idé.
»Det er et rigtig dårligt forslag, som vi ikke har tænkt os at stemme ja til. Der er i forvejen store integrationsproblemer i København, fordi vi modtog rigtig mange flygtninge i 1990’erne. Derfor er det helt rimeligt, at det nu er de andre kommuners tur,« siger politisk ordfører og medlem af borgerrepræsentationen Lars Aslan Rasmussen (S).
Han henviser til, at mange flygtninge flytter til hovedstaden, når de har fået permanent opholdstilladelse. Derfor mener han, at København allerede i dag tager et stor del af ansvaret for de flygtninge, der kommer til Danmark.
Anna Mee Allerslev er ikke enig i, at hovedstadens nuværende inte-grationsproblemer skal stå i vejen for at modtage asylansøgere i fremtiden.
»Der er også integrationsproblemer i mange andre af de kommuner, der lige nu modtager flygtninge. Derfor skal vi ikke lukke døren, men i stedet hjælpe, så flygtningepresset kan blive delt ud på de forskellige kommuner,« siger hun.
Hun mener ikke, at det vil skabe yderligere problemer for integrationen, hvis København i fremtiden skal modtage asylansøgere.
»Det er for let for os som landets hovedstad at skubbe byrden over på andre kommuner. Vi er en rød kommune, og selvføgelig bør en rød kommune hjælpe i en situation som den her, hvor rigtig mange mennesker er flygtet fra krig. Danmark har sagt ja til at hjælpe, og så bør vi som hovedstad selvfølgelig også hjælpe.«
Nulkommuner afviser
En række kommuner på Vestegnen har ligesom Københavns Kommune status af nulkommune. En af dem er Brøndby. Her mener borgmester Ib Terp (S) modsat Anna Mee Allerslev ikke, at det er kommunens ansvar selv at opfordre til at modtage flere flygtninge.
»Hvis regeringen siger, at vi skal modtage flere asylansøgere, så vil vi selvfølgelig tage imod dem, der kommer, uden at brokke os. Det skal der ikke herske tvivl om. Men jeg går også ud fra, at regeringen har det bedste overblik over, hvilke kommuner der bør modtage flygtninge. Det må vi rette os efter,« siger borgmesteren.
Heller ikke i nulkommunen Høje-Taastrup mener borgmesteren, Michael Ziegler (K), at man bør modtage flygtninge, selv om de andre kommuner klager over flygtningepresset.
»Jeg vil ikke banke i bordet og kræve flere flygtninge. Vi har i forvejen en stor andel af borgere med ikkevestlig baggrund. Når de andre kommuner er oppe på det samme niveau som os her, så tager vi gerne imod flygtninge, hvis regeringen pålægger os det. Men ikke før.«
De radikales forslag om, at Københavns Kommune skal modtage flygtninge for en midlertidig periode, skal behandles i Borgerrepræsentationen på torsdag.
Berigtigelse: I artiklen ovenfor skriver vi, at Kommunernes Landsforening og regeringen er kommet med udmeldinger om, at ’kommunerne ikke kan modtage flere flygtninge på grund af det store pres..’ Det er ikke korrekt. Hensigten var at henvise til, at borgmestre i flere kommuner har tilkendegivet, at de er under pres fra det stigende antal asylansøgere, og at regeringen blandt andet har begrundet den bebudede stramning af opholdsreglerne for asylansøgere, der ikke er individuelt forfulgte, med, at den ønsker at lette presset på kommunerne. /red

