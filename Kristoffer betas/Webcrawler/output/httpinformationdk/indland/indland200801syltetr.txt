Syltet rapport: Danmark kan klare klima-mål
Mens oppositionen bokser med klimaministeren om at finde fodslag om ny dansk klima- og energipolitik, sidder Energistyrelsen tungt på rapport, der påviser store muligheder for omstilling til bæredygtighed


Danmark kan reducere sine samlede udledninger af CO2 og andre drivhusgasser med 80 pct. i 2050 og med 30-40 pct. allerede i 2020. Dermed kan Danmark leve op til EU's appel til i-landene på klimamødet i Bali om 25-40 pct. reduktion af udledningerne i 2020. Og mere end opfylde det påbud til Danmark, som EU-Kommissionen spillede ud med i går.Det fremgår af en rapport bestilt i 2006 af Miljøstyrelsen hos uafhængige fagfolk, men i det meste af et år tilbageholdt af regeringen, alt mens der foregår intense politiske forhandlinger om netop indholdet af Danmarks kommende energi- og klimapolitik. Den næsten 100 sider lange rapport er udarbejdet af energieksperter hos konsulentfirmaet EA Energianalyse og på Risø DTU. For præcis et år siden præsenteredes hovedresultaterne i foreløbig form på et fagligt seminar i Nordisk Råds regi, og det er mange måneder siden, at ekspertgruppen afleverede det færdige materiale til Miljøstyrelsen. Efter oprettelsen af det ny Klima- og Energiministerium ligger sagen nu hos Energistyrelsen.Rapporten, der omfatter både tekniske og økonomiske beregninger og modelstudier, viser, hvordan energisystemet kan omstilles, så el- og kraftvarmesystemet midt i dette århundrede består af 70 pct. vind, over 25 pct. biomasse samt to pct. solcellestrøm. Fjernvarmesystemet i scenariet lægger afgørende vægt på udnyttelse af biomasse suppleret med solvarme og geotermisk energi.På forbrugssiden er elforbruget i husholdningerne mere end halveret og varmeforbruget bragt ned med godt 60 pct. Danskernes biler kører i 2050 på 50 pct. brint, 40 pct. el og 10 pct. bioethanol.Det omfattende materiale er højrelevant for de energipolitiske forhandlinger, der startede i foråret, blev genoptaget før jul og nu er inde i en afgørende fase.Men politikerne, som forhandler med klima- og energiminister Connie Hedegaard, har ikke haft kendskab eller adgang til rapporten, som officielt betegnes som ikke færdig.Flere kilder bekræfter over for Information, at rapporten gik fra de sagkyndige til centraladministrationen for snart et år siden.På Informations forespørgsel til Energistyrelsen svarer fuldmægtig Christian van Maarschalkerweerd pr. mail:"Rapporten er endnu ikke færdiggjort. Der udestår et arbejde med at sikre, at de anvendte forudsætninger er konsistente med de forudsætninger, der anvendes i Energistyrelsens nyeste fremskrivning - eksempelvis antagelser vedrørende de fremtidige priser på olie og på det europæiske kvotemarked."Brug for materialetI ekspertkredse, der deltager i den hjemlige energiplan- og klimadebat, har eksistensen af en rapport længe været kendt, og det har skabt en stigende grad af frustration, at dens beregninger og oplysninger om Danmarks muligheder for at skabe et mere bæredygtigt energisystem og sikre ambitiøse CO2-reduktioner ikke har kunnet bringes i anvendelse i de mange debatter og undersøgelser, der foregår, foruden i selve de aktuelle energipolitiske forhandlinger.Adspurgt af Information siger f.eks. klima-økonomen Kirsten Halsnæs, centralt medlem af FN's klimapanel IPCC:"Det er utrolig relevant, hvis vi kan gøre brug af en rapport som den omtalte. Jeg er f.eks. blevet bedt af Folketingets Europa-udvalg, miljøudvalg og energiudvalg om i næste uge at deltage i en høring på Christiansborg for at fortælle om Danmarks muligheder på dette område. Der er i den grad brug for viden, der belyser dette, så det er meget vigtigt, at alt eksisterende materiale kommer på bordet og nyttiggøres - det er en kæmpe udfordring, vi står over for, og det haster med at sætte de rigtige ting i gang," siger Kirsten Halsnæs.Den tilbageholdte rapport er blot et af en række vidnesbyrd om, at Danmark kan nå længere med omstilling til bæredygtighed og klimavenlighed end de hidtil vedtagne ambitioner.Også rådgiverfirmaet COWI har for Miljøstyrelsen udarbejdet aktuelle overbliksscenarier, der viser vejen til 80 pct. reduktion af drivhusgasudledningerne i 2050.Denne rapport er heller ikke udgivet endnu, men en af forfatterne, miljøøkonom Mikkel Kromann, har i Ingeniøren beskrevet de vidtgående muligheder. Konklusionen er, at det er realistisk at reducere drivhusgasudledningerne med 60-70 pct. i 2050 uden at forringe danskernes hverdag og til en samfundsomkostning på blot omkring én pct. af BNP. Hvis det er nødvendigt af klimahensyn at gå videre til 80 pct., er det ifølge Kromann sandsynligvis også muligt.Tidligere har uafhængige energiplanstudier fra Teknologirådet og Ingeniørforeningen påvist lignende muligheder, og forleden præsenterede Information et grønt energiscenarie udarbejdet af Greenpeace og ECO Consult, der påviser, hvordan CO2-udledningerne fra energi- og transportsektoren kan reduceres med 40 pct. allerede i 2020.Klima- og Energiministeriet havde ikke i går eftermiddag beregnet, hvad EU-Kommissionens udspil med en ny model for klimaindsatsen samlet set betyder for Danmarks forpligtelser i 2020. Ifølge Greenpeace pålægges Danmark med energi- og klimapakken reduktioner i 2020 på 26-27 pct. Som et af EU's formodede foregangslande er det i den absolut lave ende af det ambitionsniveau på 25-40 pct. reduktion, som EU har talt for som nødvendigt i industrilandene.
