Ens, det er de ikke
På formandsvalgkampens første debatmøde i Herning i går var der både Astrid- og Annette-tilhængere – og en hel del tvivlere. Meningerne om kandidaternes præstation var delte, men klart er det, at SF’s medlemmer har et reelt valg
Annette Vilhelmsen og Astrid Krag mødtes i går til det første af 11 debatmøder. I aften dyster formandskandidaterne i Odense.


 Det kan godt være, at de ikke er så uenige om det politiske indhold, at det gør noget. Men ens – det er de ikke. Tværtimod står det klart efter den første af 11 debatter mellem Astrid Krag og Annette Vilhelmsen, at folkesocialisternes formandsvalg står mellem to forskellige personligheder – og dermed også, må man formode, mellem to forskellige tilgange til ledelse og politik. Mødet foregik hos Metal i Herning med SF’s næstformand Mattias Tesfaye som ordstyrer – en opgave der først og fremmest bestod i at læse de spørgsmål, som de omkring 40 fremmødte partimedlemmer stillede undervejs, op for kandidaterne. De handlede om alt fra folkeskole, grøn omstilling, ministerlister og til den globale finansverden – for bare at nævne nogle.
Astrid Krag optrådte stringent og gjorde meget ud af at kommunikere klart og direkte.
Med udsagn som »mit mål er 20.000 SF’ere i 2020«, »danskerne skal være piloter i deres eget liv« ,og de nye arbejdspladser skal være til »både metalarbejderen i den blå kedeldragt og til ingeniøren i den hvide skjorte«, demonstrerede Astrid Krag politisk skoling og umiddelbar mediemæssig gennemslagskraft.
Strategi skygger for holdninger
Annette Vilhelmsen talte ikke så meget i overordnede linjer og havde ikke nye slagkraftige politiske forslag med. Den fynske erhvervsordfører, som har overrasket med en stærk første uge i formandsvalgkampen, gjorde til gengæld stor brug af sin konkrete erfaring fra Kerteminde byråd og hev flere eksempler frem fra sine oplevelser som kommunalpolitiker igennem 11 år. Annette Vilhelmsen sagde, at hun ønsker et opgør med »designpolitik«, og hun udtrykte bekymring over, at strategi til tider kommer til at skygge for politiske holdninger.
»Politik handler om levende mennesker, og der, hvor mennesker er, begår man både gode ting og dårlige ting. Vi må aldrig overlade vores politik til spindoktorere,« sagde hun.
Hun betonede, at det skal være slut med fremmedfjendskheden, og at »man ikke længere skal blæse fællesskabet et stykke«. Hun sagde, at det ikke kun er et spørgsmål om arbejdspladser, der går tabt, når en institution som Lindøværftet lukker – men at det også er et kulturtab og et identitetstab for de mennesker, der mister deres job.
Astrid Krag havde konkrete forslag med til lejligheden. Hun vil placere eventuelle midler fra Nordsøolien i en grøn fond, som skal investeres i grønne arbejdspladser og grøn infrastruktur. I øvrigt et forslag som Enhedslisten også har kredset om – men som vel at mærke ikke står i regeringsgrundlaget.
Annette Vilhelmsen påpegede, at »naturen er ikke kun ressource for vækst. Naturen – den er der, og den skal være der, uanset om vi er i den eller ej. Men det er også godt at kunne gå ved stranden og nyde at bare være.«
Favnende eller samlet
Begge kandidater gav udtryk for, at SF kan gøre det bedre. At partiet skal have en stærkere profil i regeringen. Mens Annette Vilhelmsens slagord var, at hun vil»et favnende, fantasifuldt, forandringsivrigt folkeparti«, ønskede Astrid Krag »et stærkt, samlet og levende SF«. De sagde begge, at de vil medlemsdemokratiet. At de er for dialog og inddragelse.
Astrid Krag pointerede, at kampen for omfordeling ikke er slut, og at SF skal kalde til uddannelseskamp for flere praktikpladser. Hun står ifølge sig selv for en ’praktisk hverdagsocialisme’, men sagde, at der deri også ligger, at man skal kunne tænke langsigtet.
»Arbejdspladser her og nu er ligeså vigtige som strukturel balance i 2020,« sagde hun og gav en indrømmelse:
»Vi har ikke fundet svaret på, hvordan man kombinerer regeringsmaskinens rasende hurtige udvikling med en stærk inddragelse af medlemmerne.«
Det lovede hun, at hun vil gøre. Hun vil åbne debatten for medlemmerne – det samme vil Annette Vilhelmsen, som havde fem forslag med til, hvordan medlemsdemokratiet kan styrkes – blandt andet via stærkere samarbejde mellem Christiansborg og baglandet.
Blank ministerliste
Annette Vilhelmsen sagde, at »det vigtige ved, at SF er i regering, er, at der nu er repræsentanter for SF i regeringen. Ikke at der nu er repræsentanter for regeringen i SF.«
Hun talte om »tillidsfuld« ledelse uden at konkretisere nærmere, hvad det betyder, eller om hun mener, det står i modstrid med den nuværende ledelsesform. Hun mente, at der er skabt spin om, hvorvidt hun vil have SF ud af regeringen. Det vil hun ikke. Annette Vilhelmsen understregede, at hun bakker op om regeringsgrundlaget og linjen.
Men man fornemmer alligevel, at der vil ske forandring, hvis hun bliver valgt. Da en af tilhørerne spurgte til, hvordan ministerlisten vil se ud, viste hun et blankt stykke papir og siger så:
»Ministerlisten kommer. Men jeg kan sige, at hvis jeg bliver formand, sætter jeg et godt hold,« hvorefter hun skyndte sig at understrege, at det nuværende hold skam også er godt.

