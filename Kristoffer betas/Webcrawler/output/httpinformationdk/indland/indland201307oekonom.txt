Økonomer fastholder jobeffekt af dagpengehalvering
En kortere dagpengeperiode bringer flere i job. Det fastholder flere økonomer, selvom lavkonjunkturen og de midlertidige initiativer, regeringen har taget for at gøre indfasningen af reformen langsommere, har mindsket effekten
Arbejdsløshedskaravanen af ledige rejser rundt i landet. De vil gøre sig synlige og understrege, at der ikke er grund til at skamme sig. 40 procent af de ledige føler, de bliver set ned på, viser en ny undersøgelse, som Analyse Danmark har lavet for Ugebrevet A4.


 
	Selvom antallet af personer, der falder ud af dagpengesystemet uden at være kommet i arbejde, er langt højere end forventet, da dagpengereformen blev vedtaget i 2010, så vurderer flere økonomer fortsat, at det har en positiv effekt på dagpengemodtagernes tilskyndelse til at søge job, at dagpengeperioden er blevet halveret.

	»Det tyder på, at det har medført øget beskæftigelse,« siger Michael Svarer, der er økonomiprofessor ved Aarhus Universitet og økonomisk vismand.

	Han forklarer, at det netop var et af formålene med reformen, at den skulle øge tilskyndelsen til hurtigere at gå fra dagpenge til beskæftigelse.

	Michael Svarer mener dog, at det har gjort jobeffekten mindre, at regeringen har indført en række midlertidige initiativer for at gøre indfasningen af den kortere dagpengeperiode langsommere.

	»Det, at man har gjort faldet i indkomsten, hvis man mister dagpengene, mindre, må alt andet lige føre til, at effekten har en tendens til at blive mindre,« vurderer Michael Svarer og henviser til, at regeringen og Enhedslisten har indført en række midlertidige ydelser til dem, der i år falder ud af dagpengesystemet som følge af halveringen af dagpengeperioden.

	Flere finder job lige før ’udfald’

	I 2010 vurderede Beskæftigelsesministeriet, at et sted mellem 2.000-4.000 personer årligt ville opbruge retten til dagpenge uden at være kommet i beskæftigelse, som følge af halveringen af dagpengeperioden, der blev vedtaget i juni samme år.

	I dag er forventningen, at 30.000 personer alene i år vil falde ud af dagpengesystemet, og 23.100 har allerede opbrugt dagpengeretten i årets første seks måneder uden at være kommet i arbejde, viser en nylig opgørelse fra a-kassernes brancheorganisation.

	I tænketanken Kraka mener man heller ikke, at det uventet høje antal personer, der falder ud af dagpengesystemet uden at være kommet i arbejde, er et tegn på, at jobeffekten er udeblevet.

	»Jeg synes ikke, at man kan bruge den nuværende situation til at sige, at jobeffekten ikke er der,« siger Andreas Højbjerre, ledende arbejdsmarkedsøkonom i Kraka.

	»At der er en jobeffekt, at der er nogle ledige, som indretter deres jobsøgning efter dagpengeperioden, det synes jeg stadig er rimelig velunderbygget,« siger Andreas Højbjerre og fremhæver, at sandsynligheden for, at en dagpengemodtager finder arbejde mellem fire- og femdobles, umiddelbart inden dagpengene ophører.

	Overdrevet positiv effekt

	Andreas Højbjerre mener, at det store ’udfald’ skyldes, at man har indrettet dagpengereformen sådan, at også de, der allerede var i gang med deres dagpengeforløb, blev omfattet af halveringen af dagpengeperioden.

	Dermed er der en »indfasningspukkel« i 2013, der gør, at flere end ellers vil ryge ud af dagpengesystemet, vurderer han.

	Professor ved Institut for Samfund og Globalisering, Bent Greve, mener, at økonomerne har overdrevet effekten af, hvor mange der hurtigere vil finde et job, ved at dagpengeperioden blev halveret. En effekt, som den økonomiske afmatning har forstærket.

	»Man har glemt at tage højde for, at søgeeffekten er anderledes i en lavkonjunktur, og man har glemt at tage højde for, at ledigheden er væsentligt højere, end den har været i beregningerne,« siger Bent Greve.

	»Det er noget nemmere at finde et job i en periode, hvor der er stor efterspørgsel på arbejdskraft, end det er i en periode, hvor der ikke er efterspørgsel efter arbejdskraft,« siger Bent Greve.

	Den analyse skal dog ikke forstås sådan, at der ikke eksisterer en eller anden jobeffekt, påpeger han.

	»Tallene siger ikke noget om søgeadfærden, men noget om succesraten ved at søge arbejde,« siger Bent Greve.

	Michael Svarer mener ikke, at der er belæg for at sige, at lavkonjunkturen har svækket jobeffekten.

	»Det er ikke et veletableret resultat i litteraturen, at der er store forskelle over konjunkturerne,« siger Michael Svarer, der dog også siger, at der kan være et vist ræsonnement i at forvente, at konjunkturerne spiller en rolle. Men hvad effekten er, kalder han »et åbent spørgsmål«.

