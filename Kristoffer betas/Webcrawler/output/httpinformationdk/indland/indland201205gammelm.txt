En gammel model i nye klæder
Statsministeren ville aldrig åbne dørene til Spejlsalen og byde arbejdsmarkedets parter op til dans, hvis ikke hun forventede at stå som ballets dronning til slut. Men alligevel bevæger hun sig ind, hvor intet på forhånd er afgjort


 Regeringens ambitioner for de trepartsforhandlinger, som begyndte i går, er store. I sit regeringsgrundlag har den lovet intet mindre end en »helhedsløsning« for dansk økonomi. Konkurrenceevnen og væksten skal sikres. Der skal findes fire milliarder og arbejdsudbuddet skal øges med 20.000 personer. Trepartsforhandlingerne er kun en del af løsningen – de andre dele er reformerne af førtidspension, skat og kontanthjælp samt de øgede skatter og afgifter, som regeringen gennemførte ved sin tiltræden. Alt sammen ifølge regeringen den medicin, der skal sørge for, at det danske velfærdssamfund bliver ved med at være i fin form i fremtiden.
Og var man i tvivl om, hvorvidt trepartsforhandlingerne flyver med historiens vingesus, blev man mindet om det i går, hvor ministre og fagbevægelse stod i kø for at kalde dagen »historisk«. Udtrykket »helhedsløsning« sender hukommelsesrige læsere tilbage til aftalen fra 1963, hvor Jens Otto Krag efter uro på arbejdsmarkedet gennemførte to-årige overenskomster ved lov. En del af helhedsløsningen var tillægspensioner og fordele for lavtlønnede.
I 1987 gik arbejdsmarkedets parter sammen med den daværende Schlüter-regering og lavede »fælleserklæringen« om løntilbageholdenhed, og hvor den langsigtede og meget betydningsfulde beslutning, der blev truffet, var grundlaget for de arbejdsmarkedspensioner, som vi kender i dag. Hele trepartssystemet stammer fra Septemberforliget i 1899, hvor arbejdsmarkedets parter blev enige om at lave kollektive overenskomster. Både i Poul Nyrup Rasmussens og Anders Fogh Rasmussens regeringstid har vi også set trepartsaftaler – den seneste fra 2007 om voksen- og efteruddannelse. Trepartsinstitutionen bruges altså i situationer, hvor der er behov for, at både politikere og arbejdsmarkedets parter giver hinanden håndslag på beslutninger om fremtiden.
Ikke om, men hvordan
Så de store ord er på sin plads – måske:
For det åbne spørgsmål er ikke så meget, om regeringen lander en trepartsaftale. Spørgsmålet er snarere, hvor omfattende og vidtrækkende aftalen bliver. Og når statsministeren nævner fælleserklæringen fra 1987 som et eksempel på historiske trepartsforhandlinger, er lighederne mellem optakten til forhandlingerne dengang og nu ikke slående. Grundstenen til fælleserklæringen blev lagt allerede i 1984 og først efter månedsvis af følere mellem embedsmænd i regering og fagbevægelse – og efterfølgende politisk dramatik – landede man sagen.
Den nuværende regering står i en anden situation. For det første er den lige kommet til. Og for det andet er tillid ikke det ord, som man synes at kunne sætte på forholdet mellem fagbevægelsen og Finansministeriet – i al fald ikke før måske for ganske nylig.
Nu er man nået til enighed om et kommissiorium, hvilket er det helt afgørende skridt. Men på sidelinjen står Venstre og understreger, at regeringen selv må knække nødden, inden partiet – måske – vil overveje at lægge stemmer til. DA’s formand, Jørn Neergaard Larsen, forventer, at en aftale om øget arbejdsudbud træder i kraft med det samme, hvilket fagbevægelsen vil modsætte sig.
Alt i alt står parterne over for en meget stor opgave, som tilmed skal løses i et miljø med maksimal mediebevågenhed. I den atmosfære er der risiko for, at der ryger en finke af panden.

