'Kommunerne er blevet mere fedtede'
Den økonomiske krise har medført en stigning i antallet af socialt udsatte i de københavnske gader, og den kommunale hjælp er blevet mindre, vurderer gadeplansarbejdere
Nanna Gotfredsen, projektleder i ngo’en Gadejuristem, har en klar fornemmelse af, at det er blevet sværere at være hjemløs de seneste år. Her uddeler hun krammere i felten i København.


 Mens de danske kommuner fra 2010 til 2011 har sparet på tilbuddene til de socialt udsatte grupper, oplever gadeplansmedarbejdere i København et stigende antal hjemløse og socialt udsatte. Samtidig er det blevet sværere at få kommunerne til at tildele hjælp til de socialt udsatte.
Det fortæller jurist Nanna Gotfredsen, som er projektleder i ngo’en Gadejuristen, der tilbyder retshjælp til udsatte grupper i Københavns gader. To gange ugentligt er organisationens jurister og frivillige – primært jurastuderende – rundt i byen med en cykelvogn med kaffe, te og juice. Her møder de narkomaner, hjemløse, psykisk syge og prostituerede, der ofte har brug for vejledning og retshjælp.
Det kan eksempelvis være støtte til at søge kontanthjælp, til at forstå breve fra kommunen eller hjælp til at komme i behandling for stofmisbrug. De senere år er det dog blevet vanskeligere at få offentlig hjælp, vurderer Nanna Gotfredsen:
»Det har altid været svært at få kommunerne til at gøre nok for de udsatte, men efter krisen har vi virkelig kunnet mærke en forværring. For eksempel oplever vi gang på gang, at folk, der er stofafhængige, får afslag fra kommunen, når de beder om at komme i døgnbehandling. Kommunerne er blevet langt mere fedtede,« siger Nanna Gotfredsen.
I dag tilbyder Gadejuristen kaffe, juice og vejledning på Reventlowsgade ved Hovedbanegårdens bagindgang – København uofficielle gademarked for piller af enhver art.
Sådan har det altid været på Vesterbro, fortæller Lars, som har været narkoman i 38 år og de sidste 35 år har haft sin gang i kvarteret. Gennem årene har han fulgt ændringen i stofmarkedet og i hvor i kvarteret, der bliver solgt stoffer. De seneste år har Lars også set, at det er blevet sværere for misbrugerne at få hjælp, hvis de vil i afvænning:
»Der er flere folk på gader og stræder end før, da det var lettere at komme i døgnbehandling. Der har virkelig været en stramning efter den økonomiske krise,« siger Lars.
Selv har han gennem tiden været i behandling flere end 20 gange. Lars synes langtfra, at døgnbehandlingen fungerede før, men den var trods alt bedre end ingenting:
»Det er selvfølgelig godt at komme et sted hen, hvor der er ro på, og man kan får tre måltider mad om dagen. Det er i hvert fald bedre end at blive jagtet rundt på Vesterbros gader af politiet,« siger Lars, der efter de mange år med forgæves afvænningsforsøg er blevet tilknyttet ordningen med lægeordineret heroin.
Svært at vurdere
De seneste års kommunale opstramninger er et stort problem, mener Nanna Gotfredsen:
»Vi oplever flere og flere sager, hvor udsatte ikke får den hjælp af deres kommune, som de har krav på, og der kan vi ofte give vejledning og retshjælp. Allerhelst ville vi jo gerne være overflødige, men virkeligheden er bare sådan, at vi løfter en kæmpe opgave, som i virkeligheden er kommunernes. Og efter krisen er det kun blevet værre.«
Også Bo Heide-Jochimsen, der er pædagog og gadeplansmedarbejder i den private organisation Projekt Udenfor, oplever i disse år konsekvenserne af den økonomiske krise i form af en stigende gruppe udenlandske og danske hjemløse. Eksempelvis rumænere, der har været landarbejdere i Italien, men er blevet afskediget på grund af krisen og i deres søgen efter et arbejde er havnet i København.
Men også gruppen af danske hjemløse bliver større.
»København virker som en magnet for de hjemløse, for det er lettere at leve på gaden i København end i Ringkøbing,« siger Bo Heide-Jochimsen.
Det stigende antal hjemløse skyldes dog langtfra alene de seneste års nedskæringer. Det er også et resultat af længere tids udsultning af tilbuddene til de svageste i kommunerne, mener Bo Heide-Jochimsen.
»De har jo sparet alle steder. Man har tit valgt de billigste løsninger frem for de bedste, og det koster på den lange bane. Når man sparer på behandling og på opholdssteder, rammer det de allerdårligste. Besparelserne er en politisk beslutning, men man må i det mindste være ærlig omkring konsekvenserne.«
På Mændenes Hjem, som er et tilbud til socialt udsatte i København, optæller man en dag om året antallet af unikke brugere. Fra 2009 til 2011 har man oplevet en stigning fra 416 til 551 – tallet dækker både over danske og udenlandske socialt udsatte, men begge grupper har de seneste år været voksende, vurderer forstander på Mændenes Hjem, Ivan Christensen.
»Vores undersøgelser viser, at der kommer flere danskere og udlændinge. Samtidig kan vi se, at der er færre af vores brugere, som er i behandling for deres afhængighed. Men det er svært at sige, præcis hvad stigningen skyldes. Der er jo mange grunde til, at man pludselig ender i Vesterbros misbrugsmiljø.«
I Københavns Kommunes socialforvaltning oplyser konsulent Thomas Lund, at man hverken kan be- eller afkræfte sammenhængen mellem kommunale nedskæringer på de socialt udsatte og antallet af hjemløse og socialt udsatte i København:
»Jeg har ikke noget grundlag at vurdere det ud fra,« skriver han i en mail.

