Dansk Industri til angreb på regeringens grønne afgifter
Energiafgifterne er blevet for høje og undergraver konkurrenceevnen, lyder kritikken. DI glemmer vist, at afgiftsstigninger var måden at finansiere lettelser i skatten på arbejde, siger energisektor-talsmand
’Jeg siger ikke, man bare skal sætte afgifterne ned, men på sigt kan det blive vanskeligt at opretholde folkelig forståelse for et højt afgiftsniveau, uagtet at penge til velfærdssamfundet jo skal komme et eller andet sted fra,’ siger Lars Aagaard fra Dansk Energi – her sammen med Connie Hedegaard.


 I sit seneste nyhedsbrev inviterer Dansk Industri (DI) til årsdag i sit branchefællesskab Energibranchen med ’Den grønne omstilling’ som emne og samlingspunkt.
Årsdagen skal bl.a. sætte fokus på dansk erhvervslivs muligheder for at fremme omstillingen som producent og eksportør af grøn klima- og miljøteknologi.
»Sæt allerede nu kryds i kalenderen 15. maj«, lyder opfordringen.
I samme nyhedsbrev går DI Energibranchen imidlertid til kamp mod de grønne energiafgifter med et notat under overskriften ’Det grønne afgiftstryk forværrer krisen’. Hovedbudskabet er, at staten har øget sine indtægter fra energiafgifterne, målt som andel af bruttonationalproduktet, BNP, og dermed gjort tilværelsen vanskeligere for »et svækket erhvervsliv«.
»Det er skidt for virksomhedernes konkurrenceevne og betyder blandt andet en lavere realløn, øgede omkostninger for danske virksomheder og et reduceret arbejdsudbud«, hedder det i nyhedsbrevet.
Beregningerne i DI’s notat fortæller, at statens indtægter fra energiafgifterne i perioden 2007-2011 er steget med godt 3,8 pct. om året, mens BNP er vokset med blot 1,3 pct. i snit. Og indtægterne til statskassen er steget, selv om energiforbruget i samme periode er faldet, bemærkes det.
»Det betyder, at statens indtægter fra skatter og afgifter på energi er løbet fra landets samlede produktion gennem de seneste år til skade for virksomhedernes konkurrenceevne,« vurderer DI.
I notatet hedder det, at de private forbrugere vil opleve højere priser, »også på de varer, hvor der er brugt energi i produktionen«.
»Dette reducerer reallønnen og vil dermed reducere arbejdsudbuddet, der igen leder til lavere beskæftigelse og dermed lavere indtægter gennem andre skatter«.
Samtidig anfører DI imidlertid, at virksomhedernes muligheder for at vælte afgiften over på varernes pris faktisk er »meget begrænset« på grund af den internationale konkurrence.
»Dermed må de i stedet reducere deres omkostningsniveau – dette sker via et lavere lønniveau«, der indebærer faldende realløn og mindre arbejdsudbud.
»For visse energiintensive erhverv kan de højere afgifter lede til, at de må nedlægge produktion i Danmark og flytte den til udlandet«, lyder den slet skjulte trussel fra Dansk Industri.
Man får, hvad man beder om
I brancheorganisationen for hjemlige energiselskaber Dansk Energi, der er uafhængig af DI, kalder administrerende direktør Lars Aagaard notatet og argumentationen »en lille smule ensidig«.
»Jeg kan huske, at der engang var en industriorganisation, der sagde, at det var meget, meget vigtigt at få skatten på arbejde ned. Når energiafgifternes andel af BNP er steget, så er den ene hovedforklaring den tidligere regerings Forårspakke 2.0 fra 2009, hvor man netop brugte energiafgifter til at finansiere lettelse af skatten på arbejde. Nogle gange risikerer man at få det, man beder om,« siger Lars Aagaard.Han nævner den såkaldte NOx-afgift – indført af VK-regeringen, og siden femdoblet af den nuværende – som en supplerende del af forklaringen på energiafgifternes øgede andel af BNP.
Lars Aagaard er enig med DI i, at et højere afgiftstryk på energi har konsekvenser for konkurrenceevne, realløn og arbejdsudbud.
»Men hvis man bruger provenuet til at lette skatten på arbejde, så vil de samme økonomer nok nå frem til, at dette samtidig har konsekvenser for de nævnte faktorer, bare i positiv retning,« påpeger han.
Forvirrende
Hos den grønne tænketank Concito siger klimaøkonomisk chef Michael Appel, at»det forvirrer noget, når DI går efter det såkaldt ’grønne afgiftstryk’.«
De grønne afgifter omfatter således flere afgifter end lige energiafgifterne.
»Man kan diskutere, hvor meningsfulde disse definitioner er, men strengt taget er det grønne afgiftstryk ikke steget over de seneste mange år,« påpeger Appel med henvisning til data fra Skatteministeriet, der viser en BNP-andel på ca. fem pct. for de grønne afgifter i 1999, faldende til ca. 4,5 pct. i 2007 og videre ned til ca. fire pct. i 2011.
»DI har ret i, at energiafgifterne belaster virksomhederne, men opgaven består jo så i at vise en anden finansiering gennem omlægninger eller offentlige besparelser. Det er ikke de egentlige forureningsskatter, der er problemet,« siger klimaøkonomen og betoner, at afgifterne er redskab til at fremme klimabeskyttelsen.
»Ser man på drivhusgasserne, er det velbegrundet, at man anvender denne afgift til at nå reduktionsmålene. Det er en forureningsskat, og faktisk er der brug for en skærpet CO2-beskatning, hvis vi skal nå målet om at nå ned på to ton CO2-ækvivalenter pr. dansker i 2050.
Overgrænse for grønne afgifter
Dansk Industri påpeger i sit notat, at Danmark ligger fjerdehøjest i Europa, når det gælder energiafgiftsprovenuet som andel af BNP.
»Det er rigtigt, at Danmark totalt set ligger ret højt med energiafgifter, men for en meget stor del af vores erhvervsliv betyder energiomkostningen ikke ret meget for konkurrenceevnen, fordi vi har den erhvervsstruktur, vi har. Og som afgifterne er indrettet, slipper danske virksomheder med et meget højt energiforbrug billigere,« siger Lars Aagaard, Dansk Energi,
»Men selvfølgelig er der en øvre grænse for, hvor meget man kan skrue op for energiafgifterne, hvis man vil bevare konkurrenceevne, social balance og folkelig opbakning. Der har været opbakning til energiafgifterne, fordi det handler om at passe på miljøet. I dag er vi imidlertid endt med et afgiftssystem, der går ud over den rent miljømæssige begrundelse og også er blevet en måde at fylde statskassen op. I takt med at vi får vindmøller, solceller og anden grøn energi, kan det blive en politisk udfordring at fastholde opbakning til afgifterne, som til den tid alene vil være fiskalt begrundet.«
»Jeg siger overhovedet ikke, at man bare skal sætte afgifterne ned, men på sigt kan det blive vanskeligt at opretholde folkelig forståelse for et højt afgiftsniveau, uagtet at penge til velfærdssamfundet jo skal komme et eller andet sted fra,« siger Aagaard.
Det var fredag ikke muligt for skatteminister Holger K. Nielsen at kommentere DI’s angreb på de grønne afgifter. Dagens system er et over mange år politisk sammenvævet kludetæppe af afgifter, og regeringen har forpligtet sig til et serviceeftersyn af systemet.
 
 

