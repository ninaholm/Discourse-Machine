Finansminister: EU-regler står i vejen for nye parter i DONG-aftale
Det er i strid med EU-regler at lade danske pensionskasser overtage Goldman Sachs’ plads i kapitaludvidelsen i DONG, siger finansministeren. Folketinget må enten acceptere aftalen med Goldman Sachs, ATP og PFA. Eller begynde forfra på processen


 
	Det er for sent, når en række pensionskasser byder sig til som alternative investorer i den kapitaludvidelse i DONG Energy, som Finansministeriet allerede har lavet en aftale med Goldman Sachs, PFA og ATP om.

	Det fastslog finansminister Bjarne Corydon (S) i går på et samråd forud for, at aftalen i morgen skal behandles i Folketingets Finansudvalg.

	»Givet den gennemførte proces vil det være i strid med det EU-retlige ligebehandlingsprincip at indgå en aftale på grundlag af et tilbud, der fremkommer længe efter de frister, som var indeholdt i den beskrevne proces, eller lade andre investorer indtræde i aftalen med Goldman Sachs, ATP og PFA,« sagde finansministeren på samrådet.

	Som Information beskrev i går, så udløber den aftale, som Finansministeriet har indgået med Goldman Sachs, ATP og PFA, først til august. Men selv om det i teorien giver mulighed for at forhandle med andre parter, hvilket bl.a. Dansk Folkeparti og Enhedslisten har opfordret til, vil det altså stride mod EU-reglerne.

	Hvis det i stedet for Goldman Sachs skal være danske pensionskasser, der skyder penge i DONG, skal den nuværende aftale først helt skrottes: »Det er åbenbart, at hvis Finansudvalget træffer en anden beslutning end den, jeg anbefaler, så vil det populært sagt betyde, at vi skal begynde helt forfra,« sagde Bjarne Corydon på samrådet.

	PensionDanmark bød igen

	TV 2 kunne kom i går i besiddelse af et fortroligt notat til PensionDanmarks bestyrelse, der redegør for pensionskassens tilbud til Finansministeriet om at være en del af kapitaludvidelsen i DONG. Her beskrives det, at PensionDanmark har fået sit oprindelige tilbud afvist, som Information tidligere har kunnet berette, men at selskabet for nylig igen har forsøgt at blive en del af aftalen.

	»Vi har senest meddelt Finansministeriet, at PensionDanmark gerne vil tilbydes at indtræde i konsortiet på de her nævnte vilkår (samme vilkår som Goldman Sachs, red.). Vi har desuden meddelt, at vi er indstillet på at genoptage drøftelser på grundlag af vores oprindelige tilbud, såfremt der måtte være ønske herom,« står der i notatet til bestyrelsen.

	I lørdags tilbød fire fagforeningsformænd, der er medlemmeraf bestyrelsen for hver deres pensionskasse, at mødes med finansministeren for at diskutere en »dansk løsning« for kapitaludvidelsen. Det skulle bl.a. gøre det muligt at holde DONG på danske hænder, frem for at 19 pct. af selskabet overdrages til Goldman Sachs’ luxembourgske kapitalfond. Det tilbud afviste finansministeren dog i går.

	Hvorfor berygtet spekulant?

	Tilbuddet fra kredsen af fagforeningsformænd og fra PensionDanmark er det, der hidtil har fået Enhedslisten og Dansk Folkeparti til at kræve, at finansministeren afsøger muligheden for, at danske pensionskasser træder ind som investorer i kapitaludvidelsen i stedet for Goldman Sachs.

	Både Enhedslisten og Dansk Folkeparti fastholdt i går deres kritik af aftalen med Goldman Sachs.

	»Hvorfor vælger man af alle virksomheder i verden en berygtet spekulationsvirksomhed som Goldman Sachs?« spurgte Enhedslistens finansordfører, Frank Aaen: »Det forstår vi simpelthen ikke. Det er det mest tåbelige valg, man kunne forestille sig.«

	Men det er altså i strid med EU-reglerne, siger finansministeren, at fravælge Goldman Sachs, efter at der er indgået en aftale. Og finansministeren advarer Folketinget mod at skrotte aftalen med Goldman Sachs, PFA og ATP for at indlede en ny dialog med de danske pensionskasser. Det vil være »uforsvarligt«, siger Corydon.

	»Det er efter vores vurdering afgørende for DONG Energy og selskabets nuværende aktionærer, at der skabes klarhed om selskabets kapitalforhold. Det er forudsætningen for, at DONG Energy kan fokusere på at drive virksomheden, og det er forudsætningen for at ratingbureauerne og selskabets andre samarbejdspartnere kan bevare tilliden til selskabet,« sagde Bjarne Corydon i går på samrådet. Det forventes, at finansudvalget i morgen tager stilling til, om aftalen med Goldman Sachs, PFA og ATP skal godkendes.

