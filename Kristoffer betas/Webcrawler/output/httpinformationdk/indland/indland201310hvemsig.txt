Hvem siger til, hvis de ikke har noget tøj på?
Når GGGI får tildelt 90 mio. kroner, uden at nogen tilsyneladende bekymrer sig om organisationens kapacitet, så rejser det spørgsmålet, om Danida har styr på egne midler


 
	At daværende statsminister Lars Løkke Rasmussen (V) som formand for klimaorganisationen GGGI rejste på 1. klasse, boede i luksussuiter og sjuskede med bilagene, er sådan set blot detaljer i en fortælling, der bedst kan beskrives som ’kejserens nye klæder’. For som sagen rulles op – og offentligheden får kendskab til organisationens virke og kapacitet – står det klart, at GGGI aldrig var rustet til at modtage og håndtere bistandsmidler.

	Af en aktindsigt, som Ekstra Bladet har fået, fremgår det endvidere, at Udenrigsministeriets embedsmænd vidste besked om GGGI’s manglende kapacitet.

	»Vi ved for lidt om de administrative og finansielle procedurer i GGGI til at kunne vurdere, om organisationen vil være effektiv og i overensstemmelse med god forvaltningsskik. Desuden kan lønniveauet og ledelseskulturen ikke vurderes på nuværende tidspunkt,« skrev embedsmændene ifølge Ekstra Bladet i februar 2011. I marts – en måned senere – fik Styrelsen i Danida forelagt ansøgningen fra GGGI, og den blev som bekendt forceret igennem systemet med en samlet bevilling på 90 mio. kroner over tre år.

	Siden har politikere fra begge sider af folketingssalen rost og fremhævet organisationen som et eksempel på dansk klimabistand. Også selv om flere har vidst, at den var helt gal.

	Så hvad fortæller historien om GGGI egentlig?

	Klimavenner

	Først og fremmest er GGGI et eksempel på, hvad der bliver stadig mere normalt i bistandssammenhæng: Nemlig at Danmark bruger bistandsmidler politisk-strategisk på og sammen med de lande, som Danmark ønsker at have et godt forhold til. Sydkorea er således på få år blevet en vigtig partner for Danmark, og det skyldes blandt andet, at Danmark igennem GGGI og søsterorganisationen GGGF er gået i tæt samarbejde om at promovere grøn vækst, som både Sydkorea og Danmark har stærke økonomiske interesser i. Begge lande har en voksende eksport af grøn teknologi, så det giver god mening, hvis formålet er at sælge dansk og sydkoreansk grønt isenkram.

	Men sagen om GGGI viser også, hvor svært det er at fordele bistandsmidler.

	Under FN-klimatopmødet COP15 i København i 2009 blev det besluttet, at verdens rige lande skal yde klimabistand til verdens fattigste for 100 mia. dollar om året fra 2020.

	For at komme i gang skulle der gives 10 mia. dollar om året i tre år i såkaldt fast-start finance begyndende fra 2010.

	Danmarks bidrag var 1,2 mia. kroner for 2010-2012, og for at imødegå »en forventet kritik,« som det hedder i et aktstykke fra daværende udviklingsminister Søren Pind (V), skulle pengene bruges i en fart.

	Med forventet kritik henvises til, at et af de mest kontroversielle punkter under de årlige FN-klimatopmøder netop er spørgsmålet om klimabistand fra rige til fattige lande. U-landene ville bogstavelig talt gå i baglås til forhandlingerne, hvis ikke de rige lande udbetalte – og fortsat udbetaler – den lovede bistand.

	Problem at afsætte midler

	Men som flere medlemmer af den daværende Styrelse i Danida fortæller til Information, var der med de nye klimapenge pludselig sjældent set mange projekter, som blev sendt retur til organisationerne bag ansøgningerne. De var som med tilfældet GGGI simpelthen for tvivlsomme til at kunne få Styrelsens godkendelse.

	Derfor er der grund til at holde et godt øje med de danske klimapenge. I 2013 og 2014 bidrager Danmark med årligt 500 mio. kroner. En god del vil blive kanaliseret igennem eksisterende fonde og organisationer som Verdensbanken, FN’s grønne fond, GEF og andre FN-initiativer. Det betyder, at vi ikke ved meget om, hvad der reelt sker med pengene, men det ved vi heller ikke med de mange mia. kroner, Danmark giver i almindelig bistand til FN-systemet.

	Men en del vil også blive givet direkte fra Danmark til enkelte konkrete initiativer, som bilateral bistand og som investeringer i grønne projekter. De penge er nemmere at følge, og det er der, som sagen med GGGI viser, al mulig grund til at gøre.

	 

