Lars Løkke i strid modvind på klimamødet
I sin iver efter at føje USA har statsministeren spillet ud med en tekst, der både kom for tidligt, er for svag og underløber Connie Hedegaard, siger u-lande og ngo'er. Nu ser de skævt til initiativerne fra det danske formandskab
Statsminister Lars Løkke Rasmussen (V) har skadet de danske muligheder for at komme med et forslag til en topmødetekst med det   lækkede forslag.


 »Kan du huske, da COP-møderne var en spejderlejr, ingen interesserede sig for? Nu er det jo den rene Roskilde-festival,« hviskede en let hovedrystende diplomat efter en kraftfuld optræden på pressens hovedscene i Bella Centret i går af Lumumba Stanislaus Di-Aping, sudanesisk ambassadør og formand for G77-gruppen af u-lande.
Ordentlig musik er her ikke så meget af, men til gengæld både skingre toner og masser af bulder og brag - om end det givetvis kun er ouverturen til den disharmoniske koncert, Bella Centret vil opføre næste uge, når ministerdelen af klimatopmødet starter.
Onsdag var det de fortsat skarpe toner om den såkaldte 'danske tekst', der fyldte rummet. Den 13 siders tekst dateret 27. november og formuleret i Statsministeriet som et forsøg på at nærme sig en endelig topmødetekst.
På sit pressemøde sagde en iskold Lumumba Di-Aping, at teksten er »ek-stremt farlig for u-landene« og et »totalt brud på principperne om gennemsigtighed og åbenhed i forhandlingerne.« Han sagde også om teksten, som tirsdag lækkede til pressen, at »den danske tekst søger at reservere 60 pct. af det globale atmosfæriske råderum til de 20 pct. rigeste.« Og han satte trumf på med anklagen om, at »Danmarks statsminister er desperat efter at opnå succes for enhver pris. Han er nødt til at skelne mellem sin egen politiske karriere og behovet for en succesfuld aftale.«
Endelig bragte G77-talsmanden en offentlig hemmelighed frem i lyset, da han betegnede Løkke Rasmussens tekst som »en fornærmelse mod konferencens valgte formand,« dvs. topmødeminister Connie Hedegaard. Der tales en del i korridorerne om, at hele øvelsen med at lave en kortere, uofficiel tekst uden om FN-processens formelle fora og procedurer er Statsministeriets værk, som bestemt ikke huer topmødeministeren - ej heller at statsministeren i forløbet har været i tættere dialog med parter uden for landet end med sin minister.
»Det har længe været Klima- og energiministeriets strategi, at et udkast til en kortfattet topmødetekst skulle produceres af de danske værter, når - og først når - parterne kørte fast i forhandlingsprocessen og direkte bad Danmark gøre det. Nu har Statsministeriet taget over og for at tilfredsstille USA lavet et sådant papir alt for tidligt, og uden at det var på ønske fra FN-processen,« siger John Nordbo, klimakoordinator hos WWF.
Interessant er, at den officielle danske kommentar til den lækkede tekst tirsdag var adskillige timer undervejs. Den kom ikke fra Statsministeriet, men heller ikke fra topmødeministeren, som ikke føler sig ansvarlig for misèren. Den kom fra et anonymt Klima- og energiministerium, nu ledet af  Løkkes partifælle, Lykke Friis.
Taget af bordet
Hvorom alting er: FN's klimasekretær, Yvo de Boer, fastholdt på et pressemøde umiddelbart efter Lumumba Di-Apings, at den danske tekst ikke er noget officielt papir, at det kun er ét af mange uofficielle papirer, og at disse i øvrigt alle er taget af bordet.
»Parterne har gjort det meget klart, at hvis der skal forberedes en tekst, så skal det ske på basis af et mandat givet af parterne, samt at teksterne i så fald skal lægges på bordet af de folk, der leder de forskellige arbejdsgrupper,« sagde Yvo de Boer.
Altså forfra, tilsyneladende. Det store dilemma - ikke mindst for det danske formandskab - er, hvordan de bureaukratiske, langsommelige og meget detaljerede processer i topmødets adskillige arbejdsgrupper - der hvor embedsmændene fra 192 lande lægger arm - skal lede frem til en klar, substantiel og brugbar klima-aftale.
Den formelle FN-proces har via de seneste forhandlingsrunder ført til et officielt foreliggende aftale-udkast på op mod 200 siders nærmest volapyk, og det var i forsøget på at afværge en fuldstændig lammelse af processen, at Løkke Rasmussen med sin Singapore-mission for nylig skaffede sig opbakning fra bl.a. USA og en række asiatiske ledere til at begynde forfra og forsøge med en kortere, klarere tekst.
Det er dét, statsministeren så har gjort - problemet er, at han ikke søgte den formelle opbakning fra alle landene i FN-processen, men kun fra USA og en håndfuld andre aktører og derfor nu får voldsomme verbale øretæver for at køre de fattige  u-lande over i processen.
Statsministeren sagde i går, at det kan tænkes, at Danmark gør et nyt forsøg, om end næppe uden en forhåndsaccept fra topmødet.
»På lørdag er der en statusdrøftelse i plenarforsamlingen. Hvis der ikke ligger et materiale, som gør det realistisk at få kul under de politiske forhandlinger i næste uge for at indgå en ambitiøs aftale, når stats- og regeringslederne kommer, så kan det meget vel være, at Danmark i weekenden lægger en tekst frem,« sagde Løkke til Ritzau.
Ifølge John Nordbo er problemet for formandskabet, at en ny - og sikkert nødvendig - tekst vil blive læst med meget skeptiske øjne, fordi Statsministeriet allerede har været ude én gang med tvivlsomt resultat.
Forslag svigter u-landene
Krisen affødt af den danske tekst skyldes imidlertid ikke kun, at Statsministeriet synes at have omgået de fattige u-lande i sine skriveøvelser, men også at selve indholdet i teksten svigter u-landene - i hvert fald sådan som de selv og ngo'erne læser den.
Lumumba Di-Aping sagde således, at teksten afspejler et forsøg på en »Bretton Woods-overtagelse af FN's klimakonvention«, forstået som en Verdensbank-styring af den klimabistand, der måtte blive ydet af i-landene. Den model er skjult i tekstens formulering om, at pengene skal »flyde  gennem adskillige bilaterale og multilaterale kanaler.«
Et andet anklagepunkt er, at Statsministeriet er ude på at slagte Kyoto-protokollen, der forpligter i-landene minus USA juridisk. Danmark og EU ønsker i stedet en global juridisk bindende tekst, men det vil G77 ikke være med til, ligesom USA næppe heller ikke vil. Den pointe skulle nu været gået ind hos Statsministeriet.

