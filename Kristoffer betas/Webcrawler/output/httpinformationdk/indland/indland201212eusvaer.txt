EU er for svær at diskutere i offentligheden
Ingen interesserer sig for den kommende bankunion i Danmark, fordi emnet er for svært, mener flere eksperter, der også fremhæver politikernes ansvar for den manglende debat. Og vi kan i fremtiden forvente, at EU vil forsøge at snige mere og mere union ind ad bagvejen, vurderer både eksperter og politikere
Direktiver og forordninger er ikke ligefrem sexede begreber, og det er ifølge eksperter én af grundene til, at EU-debatten i Danmark har trange kår.


 Direktiver, forordninger, patentdomstol og bankunion. Ikke ligefrem sexede begreber, og det er ifølge to EU-forskere én af grundene til, at EU-debatten i Danmark har så trange kår, som tilfældet er. »Det er ganske enkelt for stort og svært at sætte sig ind i. I stedet for at bruge kræfterne på det, lader man være. Og så er erfaringerne med folkelige EU-diskussioner jo ikke de bedste,« siger Uffe Østergård, professor og EU-ekspert ved Copenhagen Business School.
Rebecca Adler-Nissen, som er EU-forsker ved Center for Europæisk Politik, Københavns Universitet, bakker Uffe Østergård op.
»Den type EU-stof kan virke kompliceret – også for journalister. Samtidig tror jeg, at der er ved at være en mæthed i forhold til, hvor meget folk vil høre om euro-krisen. Gennem det seneste års tid har det været meget debat om EU’s krise, og så kommer bankunionen i slipstrømmen af det, hvor folk måske føler, de har hørt nok. Lige nu handler den officielle kommunikation om bankunionen mest om at berolige markeder og politikere frem for at involvere borgerne,« siger Rebecca Adler-Nissen. Det ærgrer Uffe Østergård, at politikerne ikke bruger de lejligheder, der er til at diskutere EU.
»En bankunion er ikke velegnet til en bred demokratisk diskussion, men når vi ikke tager diskussionen glider EU længere og længere ud af bevidstheden. Samtidig betyder det, at vi overhovedet ingen muligheder har for at præge beslutningerne i dansk retning. Når ingen – heller ikke politikerne – mener noget om det i offentligheden, er det svært at vide, hvor danskerne står,« siger Uffe Østergård.
Ifølge Rebecca Adler-Nissen er årsagen til den manglende debat klar: Ingen har direkte ejerskab til EU.
»Få danske politikere har en interesse i at bruge energi på forklare danskerne, hvad der sker i EU og diskutere med dem. Ingen er direkte på valg i forbindelse med styrkelsen af det økonomiske samarbejde. Finansloven er jo også kompliceret, men her har politikerne en meget klar interesse i at få fortalt befolkningen, hvorfor den er vigtig, og hvor de selv står. Det har man ikke på samme måde med EU. Før der bliver direkte valg til eksempelvis posten som EU-formand, tror jeg ikke, at den folkelige opbakning og diskussion breder sig for alvor. Men det kunne måske medføre et helt andet engagement,« siger Rebecca Adler-Nissen.
EU ad bagvejen
Statsminister Helle Thorning-Schmidt sagde i går på sit ugentlige pressemøde, at det fortsat er et uafklaret spørgsmål, om Danmark skal tilslutte sig bankunionen. I øjeblikket vurderes det, om dansk deltagelse i den kommende patentdomstol kræver en folkeafstemning. Den gråzone vil EU ifølge eksperterne oftere og oftere bevæge sig ind i.
»Beslutninger, som regeringer træffer uden en forudgående folkelig debat, er naturligvis ikke gode for legitimiteten af EU-projektet. Men i de kommende år, forventer jeg, at vi vil opleve et tættere europæisk samarbejde omkring euroen. Der vil blive ændret på kompetencerne – enten formelt eller i praksis – fordi euroen i sin konstruktion har vist sig ikke at være optimal. Hvorvidt Danmark så er med i det hele, er et andet spørgsmål,« siger Rebecca Adler-Nissen.
Mere union ad bagvejen forudser Uffe Østergård også. »Krisen betyder, at EU-systemet bliver nødt til at rykke tættere sammen. Det, tror jeg, vi vil se i de kommende år. Men hvis det – ligesom med bankkontrol – ingen synlige følger får for den almindelige danskers dagligdag, tror jeg ikke, at mange vil opdage det, fordi debatten ikke vil eksistere,« siger han.
Rimeligt Folketinget bestemmer
På Christiansborg er harmen over en kommende bankunion hos EU-modstandspartiet Dansk Folkeparti stor.
»Når man laver ens finanspolitiske regler for bankerne, så laver man altså også fælles finanspolitik. På den måde prøver man – ad bagdøren – at snige ændringer ind, ligesom det skete med finanspagten. Men den øgede økonomiske integration sagde befolkningen nej til ved euro-afstemningen,« siger Pia Adelsteen, Dansk Folkepartis EU-ordfører.
Hun mener, at det er problematisk, at ja-partierne og EU-systemet efter hendes overbevisning forsøger at udvide EU’s beføjelser uden folkeafstemninger.
»For øjeblikket diskuterer vi for eksempel patentdomstolen, hvor tilhængerne henviser til, at hvis der kommer en folkeafstemning, så vil den bare komme til at handle om alt muligt andet. Og det er sikkert rigtig nok. Men hvis skyld er det? Unionspartiernes. For hver gang vi netop skulle spørge befolkningen om dens holdning til ændringer, så prøver de at kvæle debatten ved at henvise til det repræsentative demokrati,« siger Pia Adelsteen.
Hos Socialdemokraterne afviser EU-ordfører Jens Joel, at regeringen forsøger at få mere EU ad bagvejen.
»Vi sniger ikke Danmark med i noget som helst. Når det færdige forslag ligger klart, vil vi også kunne se, om det vil medføre en suverænitetsafgivelse, som medfører en folkeafstemning eller krav om fem sjettedeles flertal i Folketinget. Det er en rimelig forudsigelig og fast procedure, at Justitsministeriet vurderer, om det medfører suverænitetsafgivelse jævnfør grundloven. Og det er ikke noget, vi politikere vurderer. Den procedure har jeg det fint med at følge, og hvis der ikke er tale om suverænitetsafgivelse, så mener jeg – som udgangspunkt – at det er rimeligt, at Folketinget træffer beslutningen,« siger Jens Joel.

