Mette Frederiksen: Stem ja for de handlede kvinders skyld
Information har været med Mette Frederiksen på besøg på et krisecenter for handlede kvinder. Hun mener, at et ja vil have afgørende betydning for indsatsen mod menneskehandel. Enhedslistens Pernille Skipper beskylder S-formanden for at ’skubbe de handlede kvinder foran sig for at sælge et ja’
Socialdemokraterne taler for at stemme ja i morgen, da et ja vil have afgørende betydning for bekæmpelsen af menneskehandel. Enhedslisten mener, det er hyklerisk af Mette Frederiksen, fordi hun ikke gjorde noget, da hun var justitsminister. Demonstration mod sexarbejde på kvindernes internationale kampdag den 8. marts.


 »Det er her, de får undervisning,« siger Selina Urbak-Mård, socialarbejder hos Reden International, og åbner en hvid dør med påskriften »School« ind til et rum med computere, stearinlys og arbejdsborde.
Socialdemokraternes formand, Mette Frederiksen, kigger sig omkring. Hun er denne morgen på besøg på Reden Internationals krisecenter for at få organisationens perspektiv på, hvad folkeafstemningen den 3. december betyder for handlede kvinder.
Ud over Interpol er ja-partierne nemlig også blevet enige om, at Danmark skal tilslutte sig det såkaldte menneskehandelsdirektiv, hvis et flertal stemmer ja til at udskifte retsforbeholdet med en tilvalgsordning.
Mette Frederiksen møder ingen af krisecentrets nuværende fem beboere. Der er tomt foran computerskærmene i undervisningslokalet og i opholdsrummets grå sofa. Stedet henvender sig nemlig specifikt til kvinder, som er flygtet fra deres bagmænd. De må ikke kunne genkendes, hvilket også er årsagen til, at Information har fået påbud mod at skrive, hvordan bygningen ser ud, og hvor den ligger.
»De er sindssygt bange for bagmændene. For de truer ofte med at gøre noget ved deres børn og familie i hjemlandet,« siger Kira West, leder af Reden International. Hun har sammen med to ansatte og Mette Frederiksen sat sig med kaffe i krisecenterets køkken, som til daglig især dufter af nigeriansk og østeuropæisk mad.
»Og truslerne er ikke tomme,« tilføjer Selina Urbak-Mård, som kender eksempler på bagmænd, som har »kidnappet søskende, brændt huse ned eller dræbt forældrene«.
»Uanset hvad den afstemning måtte ende med, så er vi super optaget af at blive bedre til at få fat i bagmænd,« siger Kira West, som ikke vil anbefale et ja, fordi Reden International er en uafhængig organisation, men lægger ikke skjul på, at hun ser klare fordele i Europol-samarbejdet.
»Bagmændene flytter rundt, og de flytter også kvinderne rundt. Vi bliver snydt hele tiden. Hvis vi skal bekæmpe det her, så skal vi være de klogeste. Vi skal have mulighed for at dele informationer på tværs og have adgang til hele analysearbejdet, som er grundlaget for at vide, hvad, det er, der sker, og hvordan de bevæger sig,« siger hun og suppleres af Selina Urbak-Mård:
»Hvis vi bare havde et lige så stærkt internationalt netværk som menneskehandlernes.«
Får pillen til at glide ned
Danmark lever allerede i dag op til menneskehandelsdirektivet. Det konkluderer ja-partiernes analysegruppe. Derfor mener Enhedslistens retsordfører, Pernille Skipper, at Mette Frederiksen »skubber de handlede kvinder foran sig for at sælge et ja«.
»Det er en måde at få pillen til at glide ned. Uanset om det bliver et ja eller et nej, vil retstilstanden ikke ændre sig. Men det er meget mere belejligt at tale om menneskehandel end afgivelse af selvbestemmelse,« siger hun og kalder Mette Frederiksens fokus på handlede kvinder »hyklerisk«.
»Den tidligere justitsminister ville ikke gøre mere for ofre for menneskehandel, selv om der var talrige ting, der lå lige for. Hvis hun var så vild med at hjælpe ofrene, så ville hun vel have gjort det, da hun havde chancen,« siger Pernille Skipper, som anerkender, at Europol-samarbejdet kan have betydning for arbejdet mod menneskehandel, men mener, at man burde stemme om Europol isoleret.
Mens indholdet fra menneskerettighedsdirektivet allerede er en del af dansk lovgivning, konkluderer analysegruppen, at en tiltrædelse af direktivet vil »nødvendiggøre en fortsat prioritering af de socialfaglige indsatser, som i dag er finansieret via satspuljemidler, ligesom det vil skulle overvejes nærmere, om disse indsatser bør lovfæstes«.
Besparelser er en trussel
Indsatsen mod menneskehandel forhandles på plads hvert fjerde år af skiftende politikere og finansieres gennem satspuljemidler. Bevillingen til området afhænger altså af politiske prioriteringer. De sidste to gange er der blevet skåret. Det skaber ikke bare usikkerhed for de ansatte i Reden. Det er også »en alvorlig trussel« for de handlede kvinder, mener Kira West.
»Arbejdet med at hjælpe kvinderne ud af prostitutionsmiljøet tager måneder og nogle gange år. Det er en meget skrøbelig proces, hvor vi hele tiden skal kæmpe for at vinde og bevare den enkelte kvindes tillid til, at vi virkelig er i stand til at beskytte hende mod hendes bagmand. Derfor er det helt afgørende, at vi kan garantere, at krisecentret eksisterer på sigt,« siger hun og tilføjer, at de reelt kun har tre år, hvor de kan fokusere ensidigt på arbejdet med brugerne.
»Vi bruger alt for meget tid på at skaffe penge igen,« siger hun.
En af grundende til, at Reden International ikke vil anbefale et ja eller et nej, er, at de danske politikere sagtens kan sikre politisk og økonomisk garanti for organisationens arbejde uden om EU.
Mette Frederiksen vil imidlertid ikke garantere, at Socialdemokraterne vil arbejde for at implementere elementerne fra direktivet i almindelig dansk lov, hvis det bliver et nej den 3. december.
»Meget af det, EU laver, kunne landene implementere hver for sig. Men jeg tror, det gør en forskel, om vi sidder hver især og nørkler ved vores egen lovgivning, eller om det kommer op på et fælles europæisk plan,« siger hun og tilføjer, at hun »da lytter meget til den evige bekymring over satspuljefinansiering«.
– Men vil I arbejde for at skabe mere kontinuitet, så de ikke skal søge bevillinger hvert fjerde år?
»Såfremt det bliver et nej, må vi tage det efter den 3. december. Jeg arbejder ikke med en plan B.«
– Du vil ikke svare konkret på det?
»Nej, jeg svarer ikke på, hvad vi gør, hvis det bliver et nej. Men når du spørger, om der er yderligere behov for en indsats på det her område, så er svaret ja, og det vil det være, så langt mit øje rækker. Desværre.«
Ophold eller ej
»Hvordan oplever I succesraten med at bringe dem tilbage? Er der nogle af de østeuropæiske kvinder, der faktisk starter forfra?« spørger Mette Frederiksen tilbage i køkkenet.
»Det er stramt,« siger Selina Urbak-Mård. »Vi kan ikke bare sige til kvinderne, at de skal glemme bagmændene. For det er et konstant pres. Vi kan komme med de få ting, vi kan tilbyde, men kvinderne har 30 dage, måske 120, til at reflektere over, hvad de vil resten af deres liv.«
De kvinder, som samarbejder med myndighederne, og som ofte ender i Redens krisecenter, har i første omgang 30 dage, inden de sendes tilbage til deres hjemland. De kan søge om dispensation og få op til 120 dage – en grænse som SR-regeringen hævede fra 100 dage. Men de ekstra 20 dage er ikke godt nok, mente blandt andre Reden International, som kritiserede SR-regeringen for at svigte løfterne i dens regeringsgrundlag om at bekæmpe kvindehandel.
Det havde nemlig i årevis været et stærkt profileret området for Socialdemokraterne og Radikale Venstre. Ikke mindst Mette Frederiksen, der som daværende justitsminister var ansvarlig for området, havde tordnet mod Fogh-regeringens manglende indsats for at bekæmpe bagmændene, herunder deres afvisning af at give ophold til de kvinder, som vidnede mod deres bagmænd.
»Jeg er selv en af dem, der har været inspireret af at få lavet knibtangsmanøvre omkring bagmændene ved at lokke handlede kvinder med ophold,« erkender Mette Frederiksen.
Læs også: Forbrydernes nye veje
»Det, der gør juristerne utroligt bange for den model, som vi tidligere har arbejdet for i fællesskab, er, at du giver en gulerod for at vidne mod andre. Enhver jurist i ethvert retssamfund vil sige, at en mekanisme, der kan betyde, at du vidner falsk eller overdriver, er farlig. Og det anerkender jeg. Vi ville aldrig gøre det på andre områder,« siger Mette Frederiksen og tilføjer, at »de 120 dage er ikke hellige for mig, hvis 150 er mere rigtigt«.
Må dele viden om ofrene
Kira West »er heller ikke interesseret i, at tilliden daler«.
»Hvis man får et incitament for at fortælle en dramatisk historie, så skader det tilliden generelt til de dramatiske historier, og det er et kæmpeproblem for dem, der virkelig er ofre. For problemerne er der. Men vi vil meget gerne have dialog, som rækker ud over afstemningen, om, hvad det er, der skal til,« siger hun og foreslår modtagecentre i de lande, kvinder bliver sendt tilbage til.
Læs også: Skal man stole på folkestyret?
»Ja, for vi ser nogle gange, at et par måneder efter, at de er blevet sendt hjem, ser vi dem så igen på natcafeen på Vesterbro,« siger Selina Urbak-Mård og fortæller, at Reden allerede samarbejder med krisecentre i blandt andet Rumænien.
Kira West opfordrer til, at man ikke bare fokuserer på Europol og efterforskning, men også samarbejder om at hjælpe ofrene ved at dele viden og sikre sig, hvad kvinderne sendes tilbage til.
Læs også: Venstrefløjen i opgør om flyregister
»Det, synes jeg, vi skal prøve at gå videre med,« siger Mette Frederiksen.
»Uanset hvad den afstemning måtte ende med,« insisterer Kira West.
»Ja, ja,« forsikrer Mette Frederiksen.

