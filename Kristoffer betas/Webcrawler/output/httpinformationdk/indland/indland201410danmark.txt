Danmark i krig – Dag 6



 Folketinget besluttede den 2. oktober 2014 at slutte sig til den amerikanskledede koalition mod Islamisk Stat. Danmark støtter den væbnede aktion med syv F16-fly og et Hercules-transportfly. Information opdaterer løbende denne spalte med oplysninger om krigen mod IS, herunder de danske flys aktioner.
Værnsfælles Forsvarskommando havde i går intet nyt om de danske fly og de medfølgende ca. 140 mand, der p.t. opholder sig på Ahmed Al Jaber-basen i Kuwait.
Fra slagmarken
18 irakiske civile blev ifølge irakiske medier dræbt mandag, da amerikanske kampfly bombede Hit, en fortrinsvis sunnimuslimsk by i Anbar-provinsen. Byens hospital modtog 18 lig, herunder otte børn og tre kvinder, lyder det fra de lokale medier. Den amerikanske centralkommando siger til L.A. Times, at den ikke har set noget bevis for den påstand. I en pressemeddelelse skriver centralkommandoen, at »et luftangreb vest for Ramadi beskadigede en bygning, hvor ISIL holder til«. Hit, der ligger omkring 70 kilometer vest fra Ramadi, har siden sidste uge været under angreb fra Islamisk Stat.
USA har for første gang taget kamphelikoptere i brug i kampen mod Islamisk Stat, skriver en række internationale medier. Apache-helikopterne kan være mere effektive til at assistere de irakiske styrker, fordi de kan flyve langt tættere på jorden end kampflyene. Helikopternes lave flyvehøjde øger imidlertid risikoen for amerikanske tab betydeligt, fordi Islamisk Stat foruden de mere konventionelle bazookaer angiveligt er i besiddelse af varmesøgende jord til luft-missiler. Helikopterne blev søndag og mandag brugt til at bekæmpe grupper af IS-krigere nær byen Fallujah vest for hovedstaden Bagdad.
Sammenlagt har koalitionen siden 8. august udført 363 angreb, heraf 265 i Irak og 89 i Syrien. USA har udført 354 af angrebene, i Syrien med bistand fra Jordan, Bahrain, Qatar, Saudi-Arabien og Emiraterne. I Irak har Storbritannien gennemført fem angreb, Frankrig og Belgien to hver.

