Svigter medierne whistleblowerne?
Dommen over Bradley Manning bør føre til kritisk selvreflektion i de danske medier, mener iagttagere. For har vi formidlet indholdet af lækkene tilstrækkelig skarpt og gjort de personlige ofre ære? Information har spurgt nogle af penneførerne. Og en af dem, der har mærket den
Whisteblowere som Bradley Manning er fascinerende figurer, og deres personlige historie kan øge interessen for substansen i det, de lækker. Men det modsatte kan også være tilfældet – at medierne interesserer sig mere for personen end for sagen. Her en af Mannings tilhængere ved en demonstration i Washington D.C.

I denne uge faldt dommen over Bradley Manning, der stod bag den største læk af fortrolige efterretningsdokumenter i USA’s historie. Og den var hård. Ikke så hård som den kunne have været, men langt hårdere end nogen tidligere dom over en whistleblower.Men er Mannings offer det værd? Fik hans afsløringer den effekt, de havde potentiale til, eller var medierne for dovne, for dumme eller for forblændede af skæg og blå briller, til at bringe dem videre?Spørger man en af dem, der selv har oplevet, hvilke mekanismer der går i gang, når man forsøger at bringe ubehagelige historier om forsvaret frem, er svaret, at medierne ikke er deres opgave voksen. Efterretningsofficeren Anders Kærgaard lækkede sidste år en video til pressen, som rejste mistanke om dansk meddelagtighed i overgreb mod civile i Irak. Han siger:»Der er en tilbøjelighed til, at der går helt koks i de redaktionelle prioriteringer, når det handler om den her type efterretningslækager. De fleste danskere ved hvem Manning er, men meget få, hvad han egentlig lækkede. Alle ved, hvor Snowden har søgt asyl, men kan ikke referere indholdet af hans afsløringer. Vi har set utrolig mange billeder af ’Free Manning’-plakater og Snowden i en lufthavn, men meget få af dem, der burde stå til ansvar for de forbrydelser, som de afslørede«.Anders Kærgaard anerkender, at det er menneskeligt at være nysgerrig og fascineret i forhold til, hvad det nu er for en person, der står bag: »Men det bliver et redaktionelt svigt, når der går Se og Hør i prioriteterne,« siger han.Journalist Bo Elkjær har i en årrække arbejdet med afslørende journalistik blandt andet i forbindelse med den danske krigsindsats i Irak. Han mener også, at Manning-dommen må mane til alvorlig selvreflektion.»Medier er generelt – også herhjemme – for dumme til at håndtere lækager af kompliceret stof. Sat lidt på spidsen: Når whistlebloweren Edward Snowden lækker afgørende oplysninger om overvågning, bliver tophistorien, at hans kæreste er danserinde og har lagt frække billeder på nettet, og at han sidder i en lufthavn. Det er dybest set et svigt fra mediernes side af deres ansvar over for læserne.«Vigtig opgaveMediernes arbejde med at vurdere, sortere og formidle materialet er helt afgørende for, at eksempelvis det virvar af filer, som Bradley Manning lækkede, kan få en egentlig effekt, sigerBo Elkjær.»Hvis de traditionelle medier skal have en relevans på et overmættet informationsmarked, må det nødvendigvis være ved at kvalificere de oplysninger, der kommer ud. Wikileaks får lækket flere hundredtusinde fortrolige diplomatiske mail. Men hvad betyder de mail? Den kvalificering må det være mediernes opgave at løfte.«Det er ifølge Bo Elkjær ikke en uskyldig forseelse, når medierne vælger at fokusere på manden og forløbet frem for på indholdet. Det ender med at de redaktionelle prioriteringer fordrejer virkeligheden.»For hvad er den alvorligste forbrydelse mod samfundet? At Manning har lækket, eller de ting han lækker om?« spørgerBo Elkjær.Anders Kærgaards erfaring med medierne i forløbet efter hans læk var, at han konstant måtte kæmpe for ikke selv at blive historien. Det handlede for det første om, at den virkede æggende på journalisterne, men var ifølge Kærgaard også udtryk for, at det var lykkedes for Forsvarsministeriet og auditørkorpset at så tvivl om hans troværdighed: »Pludselig kom der forsider i Berlingske, der handlede om min personlighed. Det samme er jo sket i USA. Jeg tror både det handler om, at medierne elsker ’hvem lyver’-historier, men også om, at der i nationer i krig udvikler sig lidt for tætte bånd mellem medier og forsvar.«Glemmer boldenThomas Falbe, redaktionschef og udlandsansvarlig på Danmarks Radio, er enig i, at dækningen af denne type sager rejser en række principielle redaktionelle spørgsmål.»I Snowden-sagen blev det jo hurtigt så spektakulært, at han forsøgte at gemme sig for verdens mest magtfulde land, der havde fangarme ude efter ham alle steder, at vi i en tid kom væk fra kernen i historien. Det skete også til dels hos os. Man kommer let til at gå efter manden og glemme bolden,« siger Thomas Falbe.»Whistlebloweren er en fascinerende figur, der sætter ansigt på en historie, der ellers kan virke abstrakt og fjern.«– Men er du enig i kritikken om, at vi journalister simpelthen også er for dumme og dovne?»Det er en diskussion, der findes og skal findes på de fleste redaktioner. Vi må hele tiden spørge, om vi i huset har kompetencen til at navigere i så stort og svært materiale, finde historien, skille skidt fra kanel. Der er vist ingen medier, heller ikke DR, der kan sige, at vi til fulde har omstillet os til at tackle den her nye type information.«– Men har du givet en af jeres journalister en uge til at grave rundt i Snowden-dokumenterne?»Nej, det har jeg ikke. Vi har læst en del af det og dykket ned i nogle snævre områder, f.eks. om den danske vinkel.«God balancePierre Collignon, Jyllands-Postens journalistiske chef, kan ikke umiddelbart genkende kritikken.»Jeg synes, at vi har haft en god balance. Vi har f.eks. i forhold til Snowdon skrevet enormt meget om NSA-affæren, både konkret, men også mere overordnet i forhold til, hvad det betyder for den amerikanske administration og forholdet mellem USA og Europa,« siger han.»Men vi har og skal selvfølgelig også skrive om ham og hans situation.«– Kan du forstå kritikken, der går på, at den danske journaliststand måske både er for doven og for dårligt rustet til faktisk at sætte sig ind i den her type materiale?»Altså, når vi taler om de første lækager fra Wikileaks, taler vi jo om massive mængder spredehaglsdata, som det kan være en logistisk udfordring at overskue, og det kan ikke udelukkes, at der kan være nogle faglige barrierer,« siger Pierre Collignon, der desværre ikke kan svare på, om Jyllands-Posten har sat nogen til at grave i det seneste materiale, men henviser til udlandsredaktør Flemming Rose, der er bortrejst.Tveægget sværdHeller ikke Dagbladet Information har afsat store ressourcer til at dykke ned i Snowden-lækket. Lotte Folke Kaarsholm var som international redaktør ansvarlig for publiceringen af de lækker fra Wikileaks, som Information sammen med en række andre internatonale medier havde eksklusiv adgang til i 2010. Hun er enig i, at Manning-dommen bør vække til selvransagelse hos medierne.»Her har vi en mand, der formodentlig skal tilbringe resten af sit liv i fængsel efter at have bragt information ud til verden. Det ville være på sin plads, at vi overvejede, om vi faktisk har bragt den information videre, eller om vi er blevet for optaget af skæg og blå briller,« siger hun.Lotte Folke Kaarsholm mener, der er nogle mekanismer i medierne, der umiddelbart arbejder til whistleblowerens fordel, men hurtig kan vende sig til at blive en ulempe:»Det er jo en basalt set spændende spionfortælling, og den kan derfor kan være løftestang for den lidt mere tunge bagvedliggende historie. Vi oplevede på Information, at vi i årevis havde dækket først Irak og så Afghanistan, men interessen blev enorm, straks der stod Wikileaks. Bagsiden er, at når journalisterne bliver mere optaget af fortællingen om lovbruddet, så forsvinder fokus fra substansen.«Og så kan der være et problem med knofedtet.»Journalister er desværre tit hurtigere til at mene noget end til at undersøge det. Efter den første store krigslæk var mange hurtige til at afvise, at der var noget at hente. Det var flot, at man så hurtigt kunne overskue titusindvis af sider. Men gad vide, hvor mange danske journalister, der faktisk er gået ind på internettet, har fundet frem til de originale filer og har sat sig til at kigge på dem. Jeg tror, at det kan tælles på en, måske to hænder,« siger Lotte Folke Kaarsholm.Hun har selv bemærket, hvad der sker, når et medie ikke længere kan være sikker på, at der er et umiddelbart afkast af arbejdet: »Vi havde en privilegeret forhåndsadgang til de første lækker og kunne derfor sætte tid og ressourcer af til at komme til bunds, men da vi i de efterfølgende lækker var på lige fod med andre, kunne jeg se, at vi faldt i den samme grøft.«Det, det handler omMen kan man overhovedet spørge, om journalisterne løftede deres arbejde og dermed gjorde det store personlige offer værd for Bradley Manning?Anders Kærgaard tror ikke, at Manning tænker på den måde. Det er ikke omfanget af mediedækning, dybden af graverierne og mængden af rullende hoveder som konsekvens, der er afgørende, når Manning skal gøre sit personlige bo op, mener den danske eks-officer:»Det som Manning, Snowden, Grevil og jeg har til fælles – uden sammenligning i øvrigt – er, at vi er militærfolk og derved drevet af nogle ret gammeldags æresbegreber om ’at gøre det rigtige’. Jeg kan naturligvis kun tale ud fra egen erfaring, men jeg tror, at Manning primært var drevet af at kunne se sig selv i øjnene.«Og efter endnu et interview med manden om manden, ikke sagen, slutter Anders Kærgaard: »Og som jeg altid slutter et interview af med over for journalister, der er mere interesseret i mig end i sagens kerne: Godt så, og lad os så få fokus tilbage på det, som det handler om.«
