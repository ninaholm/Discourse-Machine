Omlægning til økologi kan være god samfundsøkonomi
Det er en god forretning at opfylde regeringens mål om en fordobling af det økologiske areal i Danmark, viser en ny rapport fra Københavns Universitet. Men produktionen falder, hvis den bliver økologisk


 Den nuværende regering har et mål om at fordoble det samlede økologiske landbrugsareal til at udgøre i alt 300.000 hektar senest i 2020. Og det kan der være gode grunde til – både økonomiske og miljømæssige. Det konkluderer forskere fra Københavns Universitet i en ny rapport med titlen Økologiens samfunds-økonomiske værdi: »Vi har ikke udregnet, hvad omkostningerne er ved omlægning for den enkelte landmand, men vi kan konkludere, at der er nogle markante samfundsøkonomiske gevinster ved omlægning til mere økologi,« siger en af forfatterne bag rapporten, Alex Dubgaard, lektor ved Institut for Fødevare- og Ressourceøkonomi på Københavns Universitet.
I øjeblikket er knap 183.000 hektar landbrugsjord drevet økologisk, og det giver en samfundsmæssig årlig gevinst på samlet 325 mio. kroner på grund af reduceret kvælstofudvaskning og færre udledninger af drivhusgasser. Opnås målet om 300.000 hektar økologisk landbrug i Danmark, bliver de årlige besparelser yderligere 208 mio. kroner frem til 2020.
Besparelserne afhænger dog af, forklarer Alex Dubgaard, at Danmark fortsætter med en målsætning om, at skulle udlede 40 procent mindre CO2 i 2020, og at den danske regering vedholder, at den danske reduktion skal opnås i Danmark – og ikke eksempelvis ved køb af C02-kvoter i udlandet, som generelt er en meget billigere måde at opnå reduktioner på.
Gevinsten ved mere økologi skyldes nemlig, at samfundet ikke behøver hente CO2-besparelserne andre steder – eksempelvis på transportområdet – og er derfor betinget af, at der er en politisk målsætning om at nå en besparelse.
Mindre udbytte
Mere opsigtsvækkende konkluderer rapportens forfattere også, at økologi nok er godt for miljøet, men at det egentlig kun skyldes, at udbyttet er mindre ved det økologiske end ved det konventionelle landbrug. Således skriver forfatterne:
»Det skal tilføjes, at den lavere miljøbelastning ved økologisk i forhold til konventionel drift gælder ved emissioner pr. ha. Opgjort pr. produceret enhed er der i en del tilfælde større emissioner ved økologisk drift.«
Det vil sige, at når landmanden overgår til eksempelvis økologisk malkekvæg, så mindskes forureningen, fordi økologien kræver, at der er færre dyr pr. arealenhed. Målt på udbyttet er regnestykket et helt andet. Her viser det sig nemlig, at en økologisk ko i gennemsnit giver ni procent mindre udbytte, og at udledningen af drivhusgasser er 18 procent højere pr. produceret liter mælk.
»Så det er ikke, fordi en økologisk ko forurener mindre, men fordi der er færre af dem pr. hektar. Faktisk er det sjældent, at økologerne opnår en mindre forurening pr. produceret enhed,« forklarer Alex Dubgaard.
–Men hvordan er økologi så godt for miljø og klima?
»Det er det også kun, fordi økologien er dyrere, og folk dermed forbruger mindre,« siger Alex Dubgaard, og fortsætter: »Når konventionelle landmænd lægger om, skal de bruge mere jord, og det betyder en reduceret intensitet, der igen gør varen dyrere.« Han mener dog ikke, at det er et problem: »Ikke så længe forbrugerne er villige til at betale en merpris for økologien. Så i stedet for at se på mængden skal man se på værdien af produktionen. Og så er det ikke et tab at omlægge – tværtimod er der en marginal bedre økonomi i eksempelvis økologisk mælkekvæg frem for konventionelt malkekvæg.«
Derfor er en omlægning til mere økologi i Danmark nok en god forretning nationalt, fordi der spares på CO2-udledningen i henhold til de politiske målsætninger, men i forhold til de globale klimaudfordringer, er det ikke nødvendigvis godt.
Tværtimod kan det i nogle tilfælde antages, at hvis produktionen falder i Danmark, så skrues den op et andet sted. Derfor er det i virkeligheden et mindre fødevareforbrug, der er nøglen til en mindre klimabelastning. »Der er ingen gevinst ved økologi målt pr. produceret enhed, så det er forbrugernes adfærd, der skal gøre forskellen,« siger Dubgaard, og fortsætter: »Hvis der skete en vækkelse blandt forbrugerne, der gjorde, at de helt holdt op med at købe konventionelt producerede varer, så ville det have en effekt, fordi folk ville forbruge mindre på grund af merprisen. Alene af den grund.« Det er især kød, der skal forbruges meget mindre af, hvis CO2-udslippet fra landbruget skal nedbringes. I dag er blot omkring én procent af al kød solgt i Danmark økologisk.
Undersøgelsen har ikke set på de sundhedsmæssige gevinster ved økologi – eksempelvis som følge af fraværd af pesticider.
Fredag den 6. februar afholdes konferencen ’Fremtidens landbrug’ på Christiansborg arrangeret af Københavns Universitet, Aarhus Universitet og Det Økologiske Råd, der præsenterer og debatterer resultaterne af et fælles forskningsprojekt om visionerne for dansk landbrug og naturforvaltning

