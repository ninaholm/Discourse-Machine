Chefpoliti-inspektøren, professoren og generalmajoren
Dagens vidner i injuriesagen mellem professor Bent Jensen og den tidligere Information-journalist Jørgen Dragsdahl afgav forklaringer, som var klart til sidstnævntes fordel


 
	Tidligere chefpoliti-inspektør og operativ leder i PET fra 1983-92, Per Larsen, afgav forklaring i går i Østre Landsrets 17. afdeling i den fortsatte injuriesag mellem Bent Jensen og Jørgen Dragsdahl.Per Larsen fortalte om »den massive efterforskning«, Politiets Efterretningstjeneste havde sat i værk mod Dragsdahl, da tjenesten blev bekendt med debriefingerne af KGB-afhopperen Gordojevskij i 1985.

	»Oplysningerne fra Gordijevskij var guld værd for os, fordi vi kunne målrette vores overvågning. Vi prøvede med overvågning og aflytning af Dragsdahl, men efter to-tre års indsats var vores samlede vurdering, at vi ikke kunne løfte bevisbyrden for, at Dragsdahl havde været agent for KGB og overtrådt straffeloven,« forklarede den tidligere operative leder i PET.

	»Vi har ytringsfrihed her i landet, og så længe vi ikke kunne bevise, at et synspunkt fra KGB’s hovedkvarter var båret ind i en artikel, så var der ikke noget at komme efter. Artiklen siger noget om skribentens holdning, men den har han jo lov at have,« fortsatte Per Larsen og tilføjede, at »det slet ikke havde været på tale« at starte en regulær efterforskning mod Information-journalisten.

	Professor Wæver

	Næste vidne var professor Ole Wæver fra Københavns Universitet. Men inden han rigtig var kommet i gang med sin forklaring, blev han afbrudt af Karoly Németh, advokat for Jensen. Han ville vide, hvorfor Wæver læste op fra et papir.

	»Det er nogle noter, som jeg har lavet til min forberedelse,« svarede Wæver, men blev igen afbrudt af Németh:

– Har Dragsdahl set det papir? 

	Det ser ud som om, nogen har skrevet dine svar, fremturede Németh.

	Først efter retsformanden, landsdommer H.C. Thomsen, havde opfordret Wæver til at fortsætte, kunne retten høre professorens forklaring om, hvordan Dragsdahl havde været i stærk opposition til Samarbejdskomiteen for Fred og Sikkerhed, som var en kommunistisk domineret fredsbevægelse i 1980’erne.

	Det var ifølge Wæver den »mærkelige historiske situation« i 1980’erne, der førte til, at en række veletablerede stemmer fra det amerikanske establishment, som vendte sig mod nye tanker i den amerikanske administration om muligheden for et taktisk atomangreb i Europa, »valfartede til Informations spalter og endte som talerør« for den fredsbevægelse, som Dragsdahl havde været med til at igangsætte, nemlig Nej til Atomvåben.

	I modsætning til den kommunistisk dominerede fredsbevægelse vendte Nej til Atomvåben sig mod oprustningen hos begge supermagter.

	Generalmajor Møller

	Dagens sidste vidne var den pensionerede generalmajor Karsten Møller, der som ung premiereløjtnant bl.a. havde arbejdet i Forsvarets Efterretningstjeneste. Selv om Møller som officer offentligt havde forsvaret opstillingen af 572 amerikanske atommissiler i Europa, var han af den vurdering, at Dragsdahls artikler i Information om nedrustning havde skilt sig ud fra den fastfrosne »skyttegravskrig«, som debatten om nedrustning ellers var havnet i i Danmark. Selv var han af den mening, at atomvåben var politiske og ikke militære våben.

	»Russerne troede ikke på en begrænset atomkrig, og der må jeg indrømme, atder var jeg fuldstændig enig med dem,« sagde den tidligere generalmajor.

	På et spørgsmål fra Dragsdahls advokat Henrik Holm-Nielsen forklarede Møller, at den tidligere brigadegeneral M.H. Clemmensen ikke – som Németh ellers fik antydet på forrige retsmøde – havde fået et hak i sin militære karriere, fordi han angiveligt havde udleveret fortrolige militære oplysninger til Dragsdahl, mens de begge sad i regeringens sikkerheds- og nedrustningspolitiske udvalg, SNU.

	»Clemmensens karriere er ikke blevet skadet. Hvis det havde kunnet godtgøres, at han havde udleveret fortrolige oplysninger, så havde han ikke kunne fortsætte sin militære karriere, og Clemmensen fik en strålende karriere,« forklarede Møller.

	Retssagen fortsætter i morgen.

