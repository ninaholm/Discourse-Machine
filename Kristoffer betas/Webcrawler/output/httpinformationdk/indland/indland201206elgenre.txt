EL vil genrejse trepartsforhandlinger i skattereform
Enhedslisten står nu tilbage som regeringens eneste forhandlingsmulighed i bestræbelserne på at finde flertal for en skattereform. Støttepartiet ønsker nu elementer fra trepartsforhandlingerne ind på forhandlingsbordet
Enhedslistens forhandlere – finansordfører Frank Aaen, Johanne Schmidt-Nielsen og Per Clausen – vil have elementer fra trepartsforhandlingerne på bordet ved forhandlingerne om en skattereform.


 Nogle af de elementer, som regeringen diskuterede med fagbevægelsen under de kuldsejlede trepartsforhandlinger, skal ind i forhandlingerne om en skattereform. Det mener Enhedslisten, der efter i går ligner det eneste realistiske bud på et flertal for regeringens skattereform.
»Nu er trepartsforhandlingerne jo kuldsejlet. Og nogle af de ting, som var i debatten, synes vi, er meget passende at tage ind her. Vi vil gerne tage de elementer ind, som er til gavn for arbejdsløse,« siger finansordfører Frank Aaen, der sammen med Johanne Schmidt-Nielsen og Per Clausen udgør støttepartiets forhandlingstrojka. Forslag om f.eks. jobrotation, seniorordninger og en yderligere forlængelse af beslutningen om at udskyde halveringen af dagpengeperioden fra fire til to år, som blev truffet med genopretningspakken, er blandt Enhedslistens forslag til, hvordan skattereformen kan hjælpe de ledige.
Med disse ting i tasken kan partiet også blive en hjælpende hånd til fagbevægelsen, som ved trepartsforhandlingernes sammenbrud for nylig mistede en del af serveretten til at bære den type forslag ind på forhandlingsbordet.
»Nogle af de ting, der lå i trepartsforhandlingerne om f.eks. seniorordninger og en særlig indsats for unge arbejdsløse, synes vi, skal løftes i skattereformen,« siger Frank Aaen og henviser til regeringens planer om en Ungepakke, som, flere ministre allerede har peget på, skal bæres videre trods sammenbruddet i forhandlingerne med arbejdsmarkedets parter.
Det har længe stået klart, at Enhedslistens pris for at indgå i realitetsforhandlinger med regeringen er en fjernelse af forslaget om at ændre reguleringen af overførselsindkomsterne – et element der får aftalen til at skrumpe med tre milliarder kroner. Herudover vil partiet også af med omlægningen af folkepensionens grundbeløb.
Og så mener Enhedslisten altså fortsat, at der skal gøres mere for mennesker uden for arbejdsmarkedet i forbindelse med reformen.
Ikke bundet af regeringsplan
– Når de tre mia. fra overførselsindkomsterne skal ud, hvis regeringen skal lave en aftale med jer, hvor skal pengene til at gøre endnu mere for de arbejdsløse så findes?
»Jamen, vi synes, man i højere grad skal beskatte de almene fonde. Der er et meget stort trecifret millionbeløb at hente.«
– Der er vel stadig langt til tre milliarder, som ryger ud af regnestykket, og det bliver vel endnu dyrere med de nye tiltag, I gerne vil finansiere?
»Nu er vi jo ikke bundet af, at regeringen har en 2020-plan, hvor de vil have tingene til at se ud på en bestemt måde ude i fremtiden. Vi er mere optaget af at løse tingene her og nu.«
I fagbevægelsen tages der godt imod tanken om at bære trepartsforhandlingerne ind på bordet i skattereformen.
»Jeg synes, det er fint, hvis Enhedslisten kan presse nogle ting igennem i forbindelse med skattereformen, som harmonerer med det, vi ønskede os i trepartsforhandlingerne,« siger HK Danmarks formand, Kim Simonsen, der dog advarer regeringens støtteparti mod at spille for højt spil:
»Jeg vil gerne advare Enhedslisten mod at spænde buen for hårdt således, at der ikke kommer en aftale.«
Nogen, der – formentlig helt tilsigtet – spændte buen for hårdt i går, var Liberal Alliance.
»Vi har sagt direkte til regeringen, at den ikke skal henvende sig igen, før den er villig til at give sig på størrelsen af den offentlige sektor,« sagde Anders Samuelsen, der dermed satte et ultimativt krav, som er noget nær politisk umuligt for regeringen at indfri.
SRSF opererer med en vækst i det offentlige forbrug på 0,8 procent. Det er en del mindre, end den offentlige sektor er vokset med de seneste mange år. Hverken S og SF, der gik til valg på en vækst på 1,4 procent, kan holde til at give sig mere på dette punkt.
Alligevel holdt skatteminister Thor Möger Pedersen (SF) i går fast i, at Liberal Alliance fortsat er med i forhandlingerne. Han ønskede ikke at forholde sig til substansen i Liberal Alliances krav.
»Vi forhandler ved forhandlingsbordet og ikke i offentligheden.«
Heller ikke Enhedslistens forslag om at bringe elementer fra trepartsforhandlingerne ind i forhand-lingerne om en skattereform ønske-de skatteministeren i går at forholde sig til.

