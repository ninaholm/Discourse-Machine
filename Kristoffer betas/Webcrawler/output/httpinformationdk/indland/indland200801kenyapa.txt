Kenya på randen af anarki
Efter drabet på en af Kenyas oppositions-politikere er urolighederne i landet igen taget til. Flere har mistet livet, og situationen synes ude af kontrol. Tidligere generalsekretær for FN Kofi Annan forsøger nu at mægle i den bitre konflikt


 Militærhelikoptere åbnede tirsdag ild mod rivaliserende bander i den vestlige by Naivasha i Rift Valley i Kenya. 
Kamphelikopteren blev sat ind for at tæmme kampe mellem etniske grupper, fortæller politi og vidner til nyhedsbureauet AFP.
"Menneskemængden er udisciplineret, og vi vil sprede den. Det er derfor, at vi bruger helikoptere," forklarede en politichef i byen, der har været centrum for nogle af de seneste af de mange sammenstød i kølvandet på det kontroversielle genvalg af præsident Mwai Kibaki den 27. december.
I Nairobi siger oppositionslederen Raila Odinga - som påstår, at han blev snydt ved valget - at det er hans modstandere, der står bag mordet på et parlamentsmedlem fra hans parti natten til tirsdag.
"Vi mistænker vores modstandere for at have en finger med i spillet. Landet glider mod anarki," advarede han på en pressekonference.
Præsident Kibaki fordømmer drabet, som han i går kaldte en "frygtelig forbrydelse" og har beordret en øjeblikkelig undersøgelse, hedder det i en udtalelse fra hans stab.
Uroligheder spredes 
Mindst 22 mistede i går livet under nye sammenstød flere steder i landet. 
Mange af de døde blev dræbt i slumområder under kampe mellem etniske grupper, andre blev skudt under sammenstød med politi.
Politiet i Cheptiret i det vestlige Kenya oplyser, at det har dræbt tre mænd efter at være blevet angrebet af omkring halvtreds personer med bue og pil.
"Mændene angreb politiet og tvang det til at skyde tilbage. Tre blev dræbt, mens resten flygtede," siger politichef i Rift Valley, Joseph Ashmalla.
I Nairobis slum er mindst fire personer døde, siger politiet.
"Fire personer er blevet slået ihjel, og vi har fået at vide, at tre mere måske er hakket til døde, men vi kan ikke komme til dem," siger en politichef.
Politiet affyrede tirsdag også tåregas mod demonstranter, da hundredvis gik på gaden i oppositionens kerneland i det vestlige Kenya.
Annan forsøger at mægle
Midt i kaoset mødtes tidligere generalsekretær for FN Kofi Annan i går med præsident Kibaki og oppositionsleder Odinga i Nairobi, hvor Kofi Annan indtrængende opfordrede parterne til at finde en løsning hurtigst muligt.
Der er dog ikke udsigt til en hurtig løsning på den anspændte situation, da Odinga tirsdag endnu engang opfordrede Kibaki til at indrømme, at han snød ved valget.
Fra nabolandet Rwanda beskriver FN's generalsekretær Ban Ki-moon landets tilstand som "uacceptabel", og han siger, at han vil diskutere det med afrikanske ledere, når han skal mødes med dem i Addis Abeba torsdag.
Mindst 900 er dræbt siden det omstridte valg. Det er den værste voldsbølge, siden Kenya fik selvstændighed i 1963.


