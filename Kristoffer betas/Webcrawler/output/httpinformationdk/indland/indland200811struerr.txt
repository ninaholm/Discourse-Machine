S truer Rønns særlov
Birthe Rønn forsikrer, at retssikkerheden er i orden i lovforslag om tålt ophold. Men det er den ikke, mener Institut for Menneskerettigheder. Socialdemokraterne kræver svar


 Socialdemokraterne kræver svar på, om integrationsminister Birthe Rønn Hornbechs (V) såkaldte tuneserlov er i strid med de internationale konventioner. 
Ellers truer partiet med at stemme imod lovforslaget. Truslen kommer, efter en række interesseorganisationer - og senest Institut for Menneskerettigheder - har rettet en sønderlemmende kritik af lovforslaget i deres høringssvar. 
"Høringssvarene er meget, meget skarpe i forhold til lovforslaget, og integrationsministeren må give et tilfredsstillende svar. Ellers må vi lytte til disse høringssvar. Hvis Birthe Rønn Hornbech kan dokumentere, at det her ikke strider mod konventionerne - og at vi i det hele taget har brug for den her lov - så stemmer vi gerne for. Men den dokumentation har vi endnu ikke fået," siger Socialdemokraternes integrationsordfører, Henrik Dam Kristensen.
Følg tidsplanen
Selv om Henrik Dam Kristensen er enig i, at myndighederne bør vide, hvor personer på tålt ophold befinder sig, hvis de udgør en fare for andre, så mener han, at lovforslaget efterhånden mest minder om "noget-parade-noget". 
Socialdemokraternes integrationsordfører opfordrer derfor integrationsministeren til at følge sin oprindelige tidsplan og afvente resultatet fra en arbejdsgruppe, der ser på reglerne for udvisning af udlændinge, der anses at være til fare for statens sikkerhed.
Arbejdsgruppen ventes færdig om to og en halv måned.

