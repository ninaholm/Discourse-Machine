'Vi er på vej mod amerikanske tilstande'
Regeringen skal helt afskaffe de private sundhedsforsikringer, hvis den vil undgå en alt for stor ulighed i sundhedsvæsnet. Sådan lyder opfordringen fra Bent Hansen (S), formand for Danske Regioner, der administrerer de offentlige sygehuse
Bent Hansen så helst, at sundhedsforsikringerne helt blev afskaffet.


 Regionernes formand, socialdemokraten Bent Hansen, er alvorligt bekymret for, at den sundhedspolitik, som regeringen har ført de seneste syv år, skaber et A- og et B-hold. 
På A-holdet finder man folk med private sundhedsforsikringer med let adgang til behandling på private klinikker - og med mulighed for at komme forrest i køen til offentlige hospitaler. På B-holdet de arbejdsløse, børnene og pensionisterne.
"Regeringen er godt på vej til at gøre sundhed til et marked, hvor man bare køber en ydelse. Det skaber overbehandling af patienter, der ikke fejler det mindste. Samtidig med at andre ikke får den behandling, de har brug for," siger Bent Hansen.
Det frygter han, vil true den lige adgang til sundhedsvæsnet, som han mener er helt afgørende. 
"Hvis den fri adgang forsvinder, så mister vi en helt fundamental søjle i vores velfærdssamfund," siger han. 
Bent Hansen er også nervøs for, at vi nærmer os amerikanske tilstande, hvor en del af befolkningen har meget ringe adgang til behandling i sundhedsvæsnet, og hvor en stor del af de offentlige sundhedsudgifter bliver slugt af privathospitaler og forsikringsselskaber.
"Hvis denne udvikling fortsætter de næste fire-fem år, er vi godt på vej til amerikanske tilstande," siger han.
Vi betaler alle
For Bent Hansen er de private, arbejdsgiverbetalte sundhedsforsikringer en af de afgørende årsager til den øgede ulighed i sundhedsvæsnet.
"Se på dem, som bliver afskediget i øjeblikket. Det er især folk med en kort uddannelse, som fra den ene dag til den anden mister deres sundhedsforsikring," siger han. 
Helst så Bent Hansen forsikringerne afskaffet. Men hvis det ikke er muligt, så i det mindste at få afskaffet muligheden for at trække dem fra i skat.
"Vi betaler alle til sundhedsforsikringerne over skattebilletten. Det er altså mærkeligt, at dem uden forsikring er med til at betale, så de andre kan komme forrest i køen." 
P.t. er der dog ikke den store udsigt til, at fradragsretten forsvinder. I hvert fald undlod regeringen og Dansk Folkeparti at følge Skattekommissionens forslag om at fjerne fradraget i den skattereform, de netop har vedtaget. 
- Men udnytter forsikrings-selskaberne ikke blot den ledige kapacitet i det offentlige sundhedsvæsen ved at hyre lægerne i deres fritid?
"Det argument holder ikke en meter. Vi mangler læger og sygeplejersker, men kan ikke konkurrere med de private lønninger."
Ikke for de blå øjnes skyld
I det danske sundhedsvæsen er man i høj grad ansvarlig for sin egen behandling: Man skal selv få øje på symptomerne, rykke for at komme til læge og sørge for at stille de kritiske spørgsmål. Ifølge Bent Hansen er det klart lettest at begå sig for de højtuddannede.
"De ressourcestærke taler samme kode som vores personale. De er bedst til at tale deres sag."
At lavtuddannede har svært ved at begå sig i sundhedsvæsnet, forsøger de private sundhedsforsikringer at afhjælpe. For eksempel tilbyder forsikringsselskaber som Falck Healthcare deres kunder at fungere som 'advokat' i forhold til behandlingen i det offentlige sundhedsvæsen. Men det er ikke en praksis, som Bent Hansen bifalder.
"Det er spild af ressourcer. For de hjælper dig jo ikke for dine blå øjnes skyld. Og det er vores ansvar, at alle bliver hjulpet gennem systemet."
Information har tidligere dokumenteret, hvordan ventetiden til speciallæger ofte løber op i flere måneder for folk uden sundhedsforsikring, mens den højst er på 10 dage for forsikringspatienterne. 
Men Foreningen af Praktiserende Speciallæger (FAPS) lægger en stor del af ansvaret hos regionerne, der vægrer sig ved at fjerne loftet over, hvor meget speciallægerne må omsætte for i offentligt regi - den såkaldte knækgrænse. 
Bent Hansen nedtoner knækgrænsernes betydning, men erkender, at "vores budgetter er ikke uendelige. Vi skal alle steder vurdere, hvor vi får mest for pengene".
Regionerne er underlagt stram styring fra Sundhedsministeriet: De kan for eksempel ikke selv opkræve skatter, hvilket Bent Hansen beklager. 
"Vi burde kunne få vores egne indtægter. Så kunne vi i højere grad imødekomme de behov, der er."


