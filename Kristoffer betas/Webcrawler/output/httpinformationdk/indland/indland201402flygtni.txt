Flygtningenævnet afviser asylansøgere med dansk dåbsattest
Flygtningenævnet har siden oktober afvist at genoptage mindst seks asylsager om udlændinge, der er konverteret til kristendommen. Advokat kritiserer, at sagerne ikke genåbnes, så nævnsmedlemmerne kan tage stilling til, om konvertitterne risikerer forfølgelse i deres hjemland – og så der kan gives afslag til dem, der spekulerer i at konvertere for at få asyl
Flygtningenævnet har gentagne gange afvist at genåbne asylsager, selv om ansøgeren er konverteret til kristendom. Om end det kan tænkes, at ansøgere spekulerer i at konvertere, er det alligevel lovstridigt, mener advokat. På dette arkivfoto bærer irakiske børn lys op ad gulvet i Københavns Domkirke. Arkiv


 
	Flygtningenævnet er som noget nyt begyndt at afvise at genoptage asylsager vedrørende udlændinge, der er konverteret til kristendommen, og som stammer fra lande, hvor kristne er en særligt udsat gruppe.

	Flygtningenævnet har inden for de seneste fire måneder afvist at genåbne mindst seks sager, hvor asylansøgere fra Afghanistan, Iran og Pakistan først har fået afslag på asyl og siden søgt deres sag genoptaget på grundlag af, at de er konverteret fra islam til kristendom og dermed kan risikere forfølgelse i hjemlandet. I alle seks sager har ansøgerne været i stand til at dokumentere konversionen med danske dåbsattester. Det fortæller blandt andre udlændingeretsadvokat Niels-Erik Hansen, som repræsenterer de seks afviste asylansøgere.

	»Vi har indsendt anmodningerne og vedlagt dåbsbeviserne, men Flygtningenævnet har ikke desto mindre meddelt, at der ikke var tilstrækkeligt grundlag for at genoptage sagen. Det er i strid med forvaltningsloven, for reglerne siger, at hvis der er afgørende nyt i sagen, så skal den genåbnes. Og det vil jeg mene, at der er, når man fremlægger en dåbsattest,« siger han.

	Også Dansk Flygtningehjælp har inden for de seneste måneder oplevet eksempler på, at Flygtningenævnet har afvist at genåbne asylsager, selv om ansøgerne har en dansk dåbsattest.

	»Vi ser mange eksempler på, at afviste asylansøgere kan fremvise en dansk dåbsattest og alligevel få afslag på overhovedet at få sagen genåbnet. Flygtningenævnet går ind i nogle troværdighedsvurderinger, som er svære at gennemskue, for med en dåbsattest fra en dansk præst kan man jo ikke afvise, at vedkommende er konverteret,« siger asylchef Eva Singer fra Dansk Flygtningehjælp. Hun kan ikke oplyse, hvor mange af den slags sager, Dansk Flygtningehjælp har oplevet.

	FN standser udvisninger

	Det første af de tilfælde, Information har kendskab til, fandt sted i oktober 2013. Siden har der været yderligere fem tilfælde, hvor Flygtningenævnet efter samme mønster har afvist en dansk dåbsattest som grundlag for at genåbne en asylsag. To af sagerne er nu indbragt for FN’s Menneskerettighedskomité, som har bedt Flygtningenævnet om at standse udvisningerne, mens sagerne behandles i komiteen. De seneste to afslag faldt i sidste uge, og den ene af de to afviste asylansøgere er nu sendt tilbage til Afghanistan.

	I alle sagerne begrunder Flygtningenævnet afslaget med, at der ikke er tilført nye væsentlige oplysninger i sagen. Information har fået indsigt i den seneste af afgørelserne, hvori Flygtningenævnet skriver:

	»I den anledning skal det meddeles, at Flygtningenævnet ikke finder grundlag for at genoptage sagen eller grundlag for at udsætte ansøgerens udrejsefrist. Nævnet har herved lagt vægt på, at der ikke er tilført sagen væsentlige nye oplysninger eller synspunkter i forhold til de oplysninger, der forelå ved den oprindelige behandling i nævnet«.

	Det er Flygtningenævnets sekretariatet og ikke selve nævnet, der udarbejder afgørelser om, hvorvidt en asylsag skal genåbnes, men formanden for nævnet godkender afgørelserne. Formanden inddrager som udgangspunkt ikke nævnets øvrige medlemmer, men har i særlige tilfælde mulighed for at gøre det, uden at der er tale om en egentlig genoptagelse af sagen.

	Både Niels-Erik Hansen og Eva Singer medgiver, at der kan være ansøgere, som konverterer alene for at opnå asyl.

	»Der kan være personer, der spekulerer i konversion som asylmotiv, og de skal selvfølgelig have afslag. Men det skal være en reel afgørelse fra nævnet; det skal ikke være sekretariatets beslutning, at sagen end ikke skal genåbnes,« siger Niels-Erik Hansen.

	»En vis vægt«

	Folketingets Udvalg for Udlændinge- og Integrationspolitik har i januar bedt justitsminister Karen Hækkerup (S) om svar på, hvorvidt en dansk dåbsattest i sig selv skal føre til genoptagelse af sager om kristne konvertitter, der hævder at risikere forfølgelse i hjemlandet. Hun har i tirsdags som svar sendt et notat til udvalget, hvori Flygtningenævnet skriver:

	»En dåbsattest vil normalt indgå med en vis vægt i vurderingen af, om en sag vedrørende konversion fraislam til kristendommen skal genoptages. Betydningen af en dåbsattest beror imidlertid på en samlet, konkret vurdering, der blandt andet afhænger af de øvrige oplysninger i sagen (…). Det er således ikke muligt generelt at oplyse, om fremlæggelse af en dåbsattest i sig selv vil føre til en genoptagelse af sagen«.

	Flygtningenævnet har ikke ønsket at kommentere på konkrete sager. Det har heller ikke været muligt at få en kommentar fra Justitsminiteren, Karen Hækkerup.

