Bondam vil lave Nørrebrogade til cykelsti
Står det til den københavnske teknik- og miljø borgmester Klaus Bondam (R) skal bilerne væk fra hovedstadens 'brogader'. Men de borgerlige partier vil hellere bekæmpe trafikpropperne ved at bygge tunneler under Rådhuspladsen


 Københavns borgmester for trafik og miljø, Klaus Bondam, lancerer nu et radikalt forslag til at få bilerne ud af byen og bugt med trafikpropper og forurening i hovedstaden: Nørrebrogade skal reserveres til cykler, fodgængere og busser. Bortset fra varetransport skal der ikke være adgang for biler. 
"Byen egner sig generelt bedst for fodgængere og cyklister, og står det til mig, skal Nørrebrogade omdannes, så den primært er for cykler, fodgængere og kollektiv trafik," siger borgmesteren i dag i et interview med Information.
Ifølge Klaus Bondam skal denne model også gennemføres for de andre store brogader i København: I første omgang Amagerbrogade, og senere Østerbrogade og Vesterbrogade. 
Spændende gadebillede
Forslaget vækker begejstring hos Jens Rørbech, professor ved Danmarks Tekniske Universitet.
"Nørrebrogade er en oplagt gade at begrænse biltrafikken i. Der skal selvfølgeligt være plads til ærindekørsel. Men ellers skal gaden domineres af store, brede cykelfelter og en busrute eller to. Gaden kunne blive fantastisk spændende, fordi der stadig er så mange små butikker," siger han. 
Som stadsingeniør i København var Jens Rørbech selv med til at udarbejde et lignende forslag i starten af 1990'erne. 
Dengang var modargumentet, at Åboulevarden og Tagensvej ikke har kapacitet til at rumme Nørrebrogades biler. 
Og de seneste 15 år er der ikke kommet mindre trafik i København. Men argumentet preller alligevel af på Jens Rørbech.
"Hvis der skulle være plads til alle, som havde lyst til at køre bil i København, så skulle byen udvikles til en kæmpestor parkeringsplads. Man skal bare være modig og regne med, at hvis det bliver trængt, så tager folk toget i stedet," siger han. 
Ineffektive biler
Trafikforsker Per Homann Jespersen fra Roskilde Universitetscenter synes også godt om forslaget fra Klaus Bondam. 
"Hvis formålet er at forbedre mobiliteten i byen, så er det en god idé. For ud fra en mobilitetssynsvinkel er biler nemlig de mindst effektive til at transportere folk," siger han. 
Ifølge Per Homann Jespersen bliver der på en typisk dag på Nørrebrogade transporteret omkring 30.000 buspassager, 30.000 cyklister og 10.000 bilister.
"Det er jo helt skævt i forhold til, hvor meget bilerne fylder i gadebilledet," siger han. 
Per Homann Jespersen frygter ikke, at et forbud mod almindelig privatbilisme på Nørrebrogade vil føre til øget pres på de øvrige københavnske veje. 
"Behovet for at køre bil afhænger også af, hvilke alternativer, der er. Hvis man kan få busserne i myldretiden til at køre 20 kilometer i timen i stedet for de syv, som de kører nu, så har du forbedret den del af mobiliteten en hel del," siger han. 
Men på rådhuset er begejstringen noget mindre. Venstres nye kultur- og fritidsborgmester i Københavns Kommune, Pia Allerslev, mener nemlig ikke, at forslaget fra Klaus Bondan vil være særlig let at gennemføre i praksis. 
"Der skal være en hvis realisme i det. Og at lukke Nørrebrogade for biltrafik er ikke særligt realistisk. Hvordan havde man tænkt sig at sikre, at trafikken skulle kunne komme frem?," spørger hun. 
Plads til det hele 
Ifølge Pia Allerslev er det både afgørende og muligt at skabe plads til både bilister og cyklister i København. 
"Vi går altså ikke ind for et København uden biler. Men ideen om at skabe øget tilgængelighed kan man meget vel diskutere," siger hun. 
I et forsøg på at løse dette problem har de borgerlige partier på Københavns Rådhus foreslået bil-tunneler under de største gader i byens centrum: Fra søerne til Langebro og fra Rådhuspladsen til Hovedbanegården. 
Men Jens Rørbech mener slet ikke, at dette forslag har nogen gang på jorden. 
"Det er håbløst; tunneler er afsindigt dyre, og det vil man aldrig kunne betale. Og hvis man graver en tunnel ned under H.C. Andersens Boulevard, ville det blive noget af en rutschetur, når man skulle op på Langebro," siger han. 


