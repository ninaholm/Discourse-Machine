Bistandskroner gik til danske virksomheder
Den bistand, der skulle skabe erhvervsudvikling i Indien, gik hovedsageligt til en række store danske virksomheder, afslører ny, stor evaluering. 'Vi blev snydt,' lyder vurderingen fra indiske samarbejdspartnere
Khajuri Food Industry i Indien har fået tilskud fra Danida til at udvikle fabrikken. Flere indiske samarbejdspartnere mener dog, at de er blevet snydt i forbindelse med håndteringen af bistands-kroner, der skulle støtte partnerskab mellem danske og indiske virksomheder, men i stedet ofte alene gavnede danskerne.


 Ønsker du at etablere virksomhed i Den Tredje Verden, kan du få 90 procent af omkostningerne betalt fra de danske bistandsmidler. Det har både Mærsk, Danisco og Danfoss benyttet sig af i Indien. Problemet er bare, at der ikke er komme meget udvikling ud af det. 
"Bedraget". "Sat på bænken". "Udsat for skævvridning". Sådan beskriver adskillige indiske samarbejdspartnere deres oplevelser med dansk bistand, som ellers forsikrede det modsatte. Den såkaldte privatsektor-bistand garanterede i perioden 1993 til 2002 at støtte partnerskabet mellem danske og indiske virksomheder, med det formål at give de indiske virksomheder vind i de økonomiske sejl. Nu afslører en ny evaluering fra Dansk Institut for Internationale Studier (DIIS), at de der fik mest ud af bistandskronerne, var store danske virksomheder. Og det til stor skuffelse for de indiske firmaer: 
"Programmet havde til hensigt at støtte de danske virksomheder. De fik næsten alle støttepengene - det gav en skæv tilgang," udtaler en af de mange kritiske partnere fra Indien i evalueringen, der er den første systematiske gennemgang af programmet.
Kun fire med ren succes
Succesen var da også begrænset: Af de 23 partnerskaber, som DIIS-rapporten behandler, lykkedes det kun for seks at blive kommercielt bæredygtige. Fire andre partnerskaber fik ligeledes kommerciel succes, men her endte det med, at de indiske firmaer blev datterselskaber i de store danske. Et resultat, der bestemt ikke var tiltænkt. 13 ud af de 23 partnerskaber mellem danske og indiske virksomheder blev slet ikke nogen god forretning, således levede 17 af partnerskaberne ikke op til målsætningen. 
Den succesrate er alt for lav, mener seniorforsker på DIIS og forfatter til evalueringen Steen Folke. 
"Det dårlige resultatet viser, at der har været noget galt med målsætningen og den måde, programmet blev håndteret på. Det er tydeligt, at de indiske virksomheder føler, at programmet i for høj grad varetog de danske interesser. I alle tilfælde er langt størstedelen gået til danske virksomheder," fastslår Steen Folke.
Blandt de få partnerskaber, der blev kommercielt bæredygtige - inklusiv de indiske parter, der endte som datterselskab - var ni ud af 10 af de danske virksomheder nogle af Danmarks største. 
"De store danske virksomheder har i flere tilfælde fået adgang til lette penge til at betale for noget, de under alle omstændigheder ville gøre. Der burde have været satset mere på at yde bistand til de firmaer, der ikke allerede var i gang og havde en god økonomi," siger Steen Folke og henviser til, at nogle af bistandskronerne er gået til projekter, hvor samarbejdet mellem danske og indiske firmaer allerede var i gang. 
Bistand betalte 90 pct.
Det var en klar forudsætning for bevillinger, at de indiske virksomheder fik fordele ud af at deltage i samarbejdet. Danida betalte hele 90 procent af de omkostninger, som hvert partnerskab havde. Dermed skulle virksomhederne kun selv betale 10 procent. Og det er, ifølge Steen Folke, problematisk: 
"Virksomhederne risikerer ikke noget særligt ved at gå ind i samarbejdet. Hvis de selv skulle bære en større økonomisk risiko, var sandsynligheden større for, at de ville udvise mere ansvarlighed. I stedet er pengene gået til meget lidt succesfulde foretagender og dyre løsninger," siger seniorforskeren. 
Han henviser til, at der er blevet brugt anseelige beløb på f.eks. at udstationere danskere til Indien med det formål at formidle viden og teknisk assistance til den indiske partner. Man benyttede sig næsten aldrig af indiske konsulenter til at vurdere projekterne. 
"Det er meget dyrt at have danskere udstationeret. Der kunne man i højere grad have brugt inderne selv," vurderer Steen Folke. 
Fraværende fagforening
Det er bemærkelsesværdigt er, at de indiske fagforeninger, der ellers spiller en stor rolle i Indien, var fraværende i praktisk talt alle firmaerne, "lederne var glade for, at det var tilfældet," kan man læse i evalueringen.
Initiativet til at etablere partnerskabet mellem danske og indiske virksomheder, kom næsten altid fra den danske partner eller ambassade - nærmest aldrig fra den indiske. Lige fra starten af virkede det altså som om, projektet var i de danske virksomheders interesse. Måske derfor konkluderer en af de utilfredse indiske partnere i evalueringen: 
"Forbedringerne har ikke gavnet virksomheden men snarere øget omkostningerne. Programsektorstøtten virkede som et forsøg på at introducere danske standarder i indisk kontekst. De var uberettigede og uholdbare."
En af grundene til, at de danske virksomheder gad involvere sig i projektet - udover at Danida betalte 90 procent af udgifterne - var, at lønningerne i Indien er ekstremt lave sammenlignet med danske standarder. Projektet klandres ligeledes for ikke at gøre noget som helst for den manglende ligestilling, som er et velkendt problem i Indien. Således havde ni ud af 10 firmaer en over-repræsentation af mænd, og "det afspejler privatsektorprogrammets manglende bekymring for ligestillingsproblemet," skriver Folke i evalueringen. 
Programmet havde heller ikke fastsat noget mål for, hvor mange der skulle komme i beskæftigelse som følge af de danske og indiske partnerskaber. Det fik ikke mere end omkring 2.000 personer i arbejde. Selv om det har været positivt for disse mennesker, "kan det ikke tolkes som jobs, som udelukkende blev skabt af programmet. Mange andre faktorer har spillet ind. I nogle tilfælde har programmet været afgørende, i andre tilfælde marginalt," står der. 
Udviklingsminister Ulla Tørnæs (V) glæder sig over, at rapporten overordnet set viser, at PS-programmet har bidraget til økonomisk og social udvikling i form af partnerskaber og derigennem arbejdspladser. 
"Det er rigtigt, at man manglende mål og indikatorer, men man må holde sig for øje, at evalueringen undersøger fortiden og ikke nutiden," siger ministeren. 
Hun understreger dog, at med henvisning til, at programmet i dag er lavet om til B2B (Business to Business). Programmet går dog grundlæggende ud på det samme og virksomhederne får stadig dækket 90 procent af deres udgifter. 


