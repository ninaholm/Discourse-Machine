Syriske flygtninge kan få ophold inden for eksisterende rammer
250 af i alt 500 pladser, som Danmark hvert år reserverer til kvoteflygtninge, står tomme. Dansk Flygtningehjælp opfordrer regeringen til at bruge pladserne på at imødekomme FN og give ophold til syriske flygtninge
Danmark har afvist at tage imod en del af de 10.000 særligt udsatte syriske flygtninge som FN har anmodet de europæiske lande om at hjælpe.


 
	Der er inden for de gældende rammer mulighed for, at Danmark kan hjælpe en del af de 10.000 særligt udsatte flygtninge, som FN har anmodet de europæiske lande om at tage imod fra lejre i nærområderne til Syrien. Det fremgår af oplysninger fra Udlændingestyrelsen til Information, og på den baggrund opfordrer Dansk Flygtningehjælp med generalsekretær Andreas Kamms ord regeringen til at »bidrage uden videre snik-snak«.

	Som tidligere beskrevet i Information har justitsminister Morten Bødskov (S) imidlertid afvist, at Danmark vil tage imod en del af de 10.000 syriske flygtninge. Til forskel har Tyskland meddelt FN, at landet vil give en toårig opholdstilladelse til 5.000 af de syriske flygtninge.

	Igennem FN’s program for særligt svage flygtning har Danmark forpligtet sig til hvert år at modtage en kvote på 500 flygtninge fra nærområderne til såkaldt flygtningeproducerende lande. De kaldes kvoteflygtninge og er af FN’s Flygtningehøjkommissariat, UNHCR, udpeget som særligt sårbare.

	Det er Justitsministeren, der på baggrund af UNHCR’s anbefalinger bestemmer, hvilke geografiske områder de 500 skal komme fra. Tre gange årligt rejser medarbejdere fra Danmarks Asylkontor til de udvalgte brændpunkter for at interviewe og udvælge kvoteflygtninge. Udlændingestyrelsen oplyser til Information at, »der er to udvælgelsesrejser tilbage i år, hvor der skal hentes ca. 250 personer i alt«. Flygtningekvoten for 2013 er altså kun halvt udnyttet.

	Kan uden videre hjælpe

	Justitsminister Morten Bødskov kan altså uden videre vælge at modtage 250 af de 10.000 særligt svage syriske flygtninge, som UNHCR har anmodet de europæiske lande om at hjælpe.

	»Hvis vi bare bidrager med et par hundrede, har vi gjort vores del i forhold til landets størrelse. Det er helt åbenbart, at problemerne i og omkring Syrien er så voldsomme, at vi ikke har set lignende i mange år. Når UNHCR melder sig på banen, er det jo, fordi det er en helt særlig situation,« siger Andreas Kamm fra Dansk Flygtningehjælp.

	Udvælgelsen af kvoteflygtninge skal ifølge lovgivningen tage hensyn til flygtningenes såkaldte »integrationspotentiale«. De flygtninge, der har størst mulighed for at blive integreret i Danmark, skal således vælges frem for andre. Princippet blev indført af VK-regeringen i 2005 med støtte fra Socialdemokraterne og Dansk Folkeparti. Men lovgivningen skal ikke tolkes således, at flygtninge fra eksempelvis Myanmar eller Malaysia, der typisk vurderes som mere integrationsparate end krigsskadede syriske flygtninge, nødvendigvis skal prioriteres over syrere.

	Udlændingestyrelsen oplyser således til Information, at man ikke foretager en vurdering, der er »regional- eller nationalitetsbaseret«, men foretager en »konkret og individuel« vurdering af flygtningene i det land, hvor justitsministeren beslutter at sende en dansk delegation hen.

	En ekstraordinær situation

	På Christiansborg mener Johanne Schmidt-Nielsen (Ø), at Danmark bør øge antallet af pladser til kvoteflygtninge for at hjælpe i forhold til den kritiske situation i Syrien. »Det er en ekstraordinær situation, så vi skal gøre noget ekstraordinært. En stor del af kvotepladserne er jo allerede besat, så kvote alene batter ikke meget,« siger Johanne Schmidt-Nielsen og tilføjer, at Enhedslisten generelt mener, at Danmark bør tage imod flere kvoteflygtninge.

	I løbet af de seneste seks måneder er en million syrere flygtet fra deres hjemland, og i alt 1,6 mio. er nu flygtet til nabolande, primært Jordan, Irak, Libanon, Tyrkiet og Egypten, og i flereaf landene betegnes situationen som alvorlig, bl.a. fordi flygtningelejrene er overfyldte.

	Det er baggrunden for, at UNHCR den 7. juni bad de europæiske lande om hjælp til at evakuere 10.000 særligt udsatte syrere fra nærområderne til Syrien og give dem opholdstilladelse.

	Justitsminister Morten Bødskov har ikke ønsket at kommentere sagen over for Information.

