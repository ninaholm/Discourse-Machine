Ikke en spade ... øehh
Poul Nyrup tør ikke garantere, at hans afløser i EU ikke er en spade


 Intet er nemmere end at gøre grin med Europa-Parlamentet. Lad os lege en gætteleg: Hvad forbinder man med Britta Thomsen, Christel Schaldemose og Ole Christensen? Ingenting? 
Nå ja, de er altså socialdemokratiske kandidater til EU-valget den 7. juni. Det er vel derfor, de ikke er så kendte endnu. Nej, nej, helt forkert. De sidder allerede som Danmarks medlemmer af Parlamentet - og genopstiller. I al ukendthed. 
Et navn, som næppe heller mange fremsiger over spisebordet, er Dan Jørgensen. Han sidder også i Parlamentet nu, og så er han faktisk liste A's spidskandidat ved det kommende valg. For at læne sig op af andres berømmelse har Dan Jørgensen på sin hjemmeside - danj.dk - indforskrevet kendte partifæller som anbefalere.
Hør, hvad Poul Nyrup Rasmussen har at sige til det rullende kamera, mens han og Dan Jørgensen i en stor bil ruller afsted mod meningsfuld mødevirksomhed i Strasbourg: "Jeg kom til at tænke på, at det, der kendetegner Dan, jo i virkeligheden er det samme som det, der er karakteristisk for mig: At han kan noget!"
Ung piges visdom
Mens beskueren af dette indslag tager en dyb indånding, smiler Poul Nyrup skælmsk. Hvorpå han med underfundig statsmandsmine fortsætter sin lovprisning af Dan. Det sker med ordene:
"Forstår I: Sidste gang, da jeg blev valgt til Europa-Parlamentet, var der en ung pige, der blev spurgt, lige da hun kom ud af stemmeboksen: 'Sig mig en gang, hvem har du stemt på?' Og hun sagde: 'Jeg har stemt på Poul Nyrup.' 'Nå, og hvorfor det?' 'Fordi' - som hun sagde - 'man kan jo ikke sende en hvilken som helst spade derned til Bruxelles'."
Poul Nyrup og Dan Jørgensen ler på tv-båndet. Nyrup vifter hjerteligt med sit slips, sådan som man fra Gøg & Gokke-filmene kan huske, at Gokke havde for vane.
Efter denne opvarmning fortsætter Nyrup:
"Og sådan er det jo også med Dan. Han er ikke en hvilken som helst ..."
Her går Nyrup uventet i stå. Han har alligevel ikke nerver nok til at garantere, at Dan Jørgensen ikke er en hvilken som helst spade.
Så spaden hører vi ikke mere til. Nyrup nøjes med det mere uforpligtende:
"Han er kompetent, og jeg glæder mig på vores alle sammens vegne til at bakke Dan op. Og jeg ved, at I Facebook-venner til Dan Jørgensen har det på samme måde. Ha' en rigtig god dag."
Ak, hvordan kan man have en god dag, når politikere ikke tør kalde en spade for en spade?


