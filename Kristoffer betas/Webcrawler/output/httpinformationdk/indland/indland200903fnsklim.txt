FN's klimaformand: 'Vi har seks år'
På klimakongressen i København fremlægger klimaforskere ny forskning om havstigninger, der skal måles i meter fra år 2100
Der var dystre meldinger, da blandt andre formanden for FN's klimapanel, Dr. Rajendra Pachauri, talte ved klimakonferencen i København i går. De klimaforandringer, vi sætter i gang nu, kan nemlig risikere at række flere hundrede år frem i tiden.


 "Nej, der kommer ikke gode nyheder fra klimaforskerne her," advarede Katherine Richardson, formand for regeringens Klimakommission og vicedekan på Københavns Universitet, da hun i går indledte tre dages videnskabelig klimakongres i Bella Centret.
Og kongressen, der har samlet over 2.000 deltagere inklusive en stor del af verdens ledende klimaforskere, lagde ud med nye advarsler og nye opsigtsvækkende forskningsresultater om, hvad udledningen af drivhusgasser gør ved havenes vandstand.
"Vi har kun seks år," sagde formanden for FN's Klimapanel, Rajendra Pachauri, til klimakongressen med henvisning til, hvornår de voksende udledninger af CO2 nødvendigvis må toppe og skal begynde at falde, hvis klimaets 'smertetærskel' ikke skal overskrides.
"Hvis vi vil bremse temperaturstigningen ved 2-2,4 grader, skal vi stabilisere koncentrationen mere eller mindre på det niveau, vi er på i dag - kun en anelse over det. Betingelsen for at møde den udfordring er, at CO2-udledningerne ikke må toppe senere end 2015. Det understreger, hvor meget det haster med handling," sagde Pachauri.
Det samme blev understreget af en af klimapanelets ledende forskere, professor Stefan Rahmstorf, Potsdam Institute for Climate Impact Research, der præsenterede ny, endnu ikke publiceret forskning om havenes stigning som konsekvens af den globale opvarmning.
Siden offentliggørelsen af FN-panelets store statusrapport i 2007 er det blevet klart, at ikke blot selve afsmeltningen af is i Grønland og Antarktis har betydning, men nok så meget den overraskende hast, hvormed is under opvarmning glider mod havet. 
Det er med til at forklare, at havenes vandstand i øjeblikket stiger hastigere end forventet af forskerne.
Den amerikanske klimaforsker Konrad Steffen, University of Colorado, gjorde opmærksom på, at Grønland nu mister en ismasse på 2-300 kubikkilometer hvert år.
"Det er to-tre gange al isen i Alperne," sagde Steffen.
Denne isdynamik har klimapanelets computermodeller ikke været i stand til at indregne i de forudsigelser, der taler om en sandsynlig havstigning i år 2100 på op til 59 cm. Nu har Rahmstorf imidlertid inddraget denne dynamik i de formler, der ligger bag klimamodellerne, og den opdaterede model viser sig meget bedre til at reproducere den historiske udvikling i havenes vandstand. Dermed er den ifølge Rahmstorf også bedre til at fortælle, hvordan det vil gå i fremtiden, hvis temperaturen fortsætter med at stige.
Det bliver ved længe
"Når vi anvender den reviderede model for havstigning på klimapanelets temperaturforudsigelser, får vi en havstigning i år 2100 på 75-190 cm," sagde Stefan Rahmstorf under fremlæggelsen af de nye forskningsresultater.
Han påpegede, at selve hastigheden af havstigningen også tager til i takt med temperaturerne.
"Derfor er jeg bange for, at vi med stor sandsynlighed ender med en substantielt højere stigning, end klimapanelet har forudsagt," sagde Rahmstorf.
Han viste, hvordan forholdsvis beskedne temperaturændringer tidligere i planetens historie medførte langt mere dramatiske ændringer i havenes vandstand, end forudsigelserne fra klimapanelet. 
I Pliocæn-æraen for tre mio. år siden var temperaturen blot to-tre grader højere end nu, men havenes vandstand hele 25-35 meter højere. I Eocæn for 40 mio. år siden var Jorden praktisk taget isfri og vandstanden 70 meter højere end nu, men temperaturen kun fire grader højere. Og under den sidste istids maksimum for 20.000 år siden, hvor temperaturen var fire-syv grad lavere end nu, var havenes vandstand hele 120 meter lavere.
Det underbygger ifølge den tyske klimaforsker, at temperaturstigninger i dette århundred på to-fire grader kan lede til markant højere vandstandsstigninger end hidtil estimeret.
"Om jeg tror på disse resultater?" spurgte Rahmstorf med henvisning til sine egne nye modelberegninger: "Jeg er bange for, at de statistiske resultater er så gode, at jeg begynder at tro på det. Og den dårlige nyhed er, at selv med et scenarie med lave udledninger bliver havstigningen en meter."
Klimaforskeren viste også hollandske kollegers nye modelberegninger, der forudsiger en havstigning på 75-110 cm i 2100.
"Og endnu vigtigere: De har også lavet en vurdering for år 2200, hvor havstigningen bedømmes til 1,50-3,30 meter."
En tysk rapport kigger helt frem til 2300 og skønner en havstigning på op til fem meter.
"Dette viser, at havenes stigning ikke stopper i år 2100. Vi sætter i dag processer i gang, som fører til havstigninger i århundreder. Der er meget langvarige konsekvenser for planeten af de udledninger, vor generation forårsager, og de vil blive en byrde for mange generationer efter os," sagde Stefan Rahmstorf og tilføjede:
"En anden konklusion er, at hurtig reduktion af udledningerne er meget mere effektive, når det gælder om at bremse havenes stigning, end reduktioner senere i dette århundred.
Klimakongressen, der er arrangeret af KU i samarbejde med ni internationale universiteter, fortsætter i dag og i morgen. Konferencen skal føre til et 30 siders dokument, der opsamler al ny klimaviden fra de seneste år og til juni afleveres til de politikere fra alle lande, der skal forhandle en ny global klimaaftale.


