Hård retorik gør mere skade end gavn
Såvel statsministerens som oppositionens retorik om ghettoer dæmoniserer og er et tilbageslag for de socialt udsatte boligområder. Forslagene handler mest om at vise handlekraft, lyder kritikken


 Den aktuelle diskussion om ghetto-indsatsen er et tilbageskridt i boligdebatten. Det siger en af landets førende forskere i socialt belastede boligområder, professor John Andersen fra Plan, By og Proces på RUC. Han mener, at politikernes håndfaste forslag til at løse de problemer, der vitterligt er i landets socialt belastede boligkvarterer, har karakter af nemme snuptagsløsninger, som risikerer at gøre mere skade end gavn.
»Vi er på det seneste drejet i retning af at dæmonisere og snakke om parallelle samfund. Det er, som om der er kommet en form for generaliserende, moralsk panik ind i debatten - og det er aldrig godt, når man skal diskutere politik og konstruktive løsninger,« siger John Andersen.
På sit første pressemøde efter sommerferien satte statsminister Lars Løkke Rasmussen (V) i går spørgsmålstegn ved, om ghettoerne overhovedet er en del af Danmark.
»Hvis vi ikke forstår, at disse områder er af en helt anden natur end resten af Danmark, så går vi galt i byen,« sagde Løkke Rasmussen, der i sin åbningstale i sidste uge lovede at sætte en halv milliard kroner af til nedrivning af boligblokke i de belastede boligområder.
Samtidig præsenterede S og SF i går bl.a. et forslag om udgangsforbud til 'ballademagere' under 13 år.
Men den form for forslag betegner John Andersen som »mandfolkeretorik«, der mest handler om at vise handlekraft.
'Ghetto' er misvisende
»Det er rigtigt, at der nogle steder er utryghed på grund af en mindre gruppe beboere. Men det forstemmende er, at man laver koblingen fra disse mindre grupper til en generalisering om, at vi har boligområder med et parallelsamfund. Det er en måde at diskutere, som gør det sværere at løse de problemer, der er,« siger John Andersen.
Det samme siger Bent Madsen, der er formand for Boligselskabernes Landsforening. Han understreger, at han er tilfreds med, at regering og opposition snart for alvor går i gang med at forhandle et nyt boligforlig, der skal sikre midler til renovering og boligsocial indsats de næste formentlig fire år.
»Men skal de her områder blive en hel normal del af det danske samfund med den samme grad af tryghed som andre steder, så er der ikke brug for, at man udskiller dem som problemområder. Bare brugen af ordet 'ghetto' er jo direkte misvisende,« siger han.
Glemmer beboerne
Professor John Andersen mener, at politikernes enøjede tilgang til problematikken skygger for de mange gode erfaringer, som både politi og sociale myndigheder har med at finde effektive løsninger i tæt samarbejde med de lokale beboere.
Han henviser blandt andet til et nyoprettet borgercenter i Gellerup-parken, der både rummer bibliotek, frivillig lektiehjælp og beboerrådgivning. Og til de steder, hvor nærpoliti arbejder tæt sammen med forældre og skoler.
»Det afgørende er, at man har fat i de beboere, der gerne vil være med til at gøre deres område til et bedre sted at bo. De mennesker findes der masser af. De fylder bare ikke så meget i medierne,« siger John Andersen.
Integrationskonsulent Manu Sareen, der også er formand for Radikale Venstres gruppe på Københavns Rådhus, mener, at landspolitikerne glemmer de mennesker, der bor i ghettoområderne.
»Man glemmer, at det er folks hjem, man taler om - uanset at det er et belastet boligområde. For mange er det ikke kun deres hjem, men hele deres liv og deres tryghed. De forslag, man kommer med i de her dage, er de samme tiltag, som vi har set de sidste 10-20 år - bare plus 50 procent,«siger han.
Helle Hansen, der er formand for beboerne i Gellerup-parken uden for Århus, er netop blevet ringet op af et af sine medlemmer. Vedkommende kan ikke holde ud at bo i Gellerup længere og vil flytte. Men det er ikke på grund af kriminalitet og utryghed.
»Det er på grund af alt det, hun hele tiden skal læse og høre om det sted, hvor hun bor. Hvordan hænger det lige sammen med, at politikerne gerne vil have, at der skal flytte flere danskere herud?« spørger Helle Hansen, der selv har boet i Gellerup i 38 år.
Hun siger, at der altid har været visse problemer med unge kriminelle - tidligere »hed de bare Johnny og Brian«, siger hun. Men det er ikke noget, hun oplever som et stort pres i sin hverdag.
»Det pres, jeg er under, er, at det snarere er mine naboer, der er flygtninge og indvandrere, der hele tiden føler sig under pres, fordi de bliver omtalt, som de gør i medierne,« siger hun.

