Udenrigsministeriet svarede vildledende på aktindsigt
Selv om Udenrigs-ministeriet registrerede modtagne aktindsigter, fik Information den modsatte besked. ’Et vildledende svar og dermed en grov fejl,’ lyder kritikken fra pressejuristen Oluf Jørgensen


 Udenrigministeriet kan i den anledning oplyse, at ministeriet ikke registrerer samtlige aktindsigtsanmodninger på et eller flere særlige journalnumre.«
Sådan skrev ministeriets Folkeretskontor den 7. december 2012 til Information. Læg mærke til ordet »samtlige« – netop den formulering skal få betydning senere i forløbet.
To uger tidligere havde Information søgt aktindsigt hos samtlige ministerier i sådanne fortegnelser, hvis de fandtes, med det formål at undersøge ministeriernes svartider i sager om aktindsigt.
Svaret fra Udenrigsministeriet var altså et nej. Derfor indgår der ikke oplysninger fra Udenrigsministeriet i den gennemgang af ministeriernes svartider, som Information offentliggjorde i tirsdags.
Ministeriet kunne dog oplyse, at der foreløbig var modtaget 155 aktindsigter i »hjemmetjenesten« i 2012, og at ministeriet skønsmæssigt brugte 22.000 timer om året, svarende til 12 årsværk, på sagerne om aktindsigt.
Nu viser det sig, at Udenrigsministeriets svar ikke var korrekt: Ministeriets Folkeretskontor fører nemlig en »liste oversagerne«, selv om der kan være enkelte huller i listen.
Det fremgår af et svar fra Justitsministeriet til Folketinget tilbage i april 2011, da VK-regeringens forslag til ny offentlighedslov var til behandling: »Udenrigsministeriet har oplyst, at antallet af aktindsigter modtaget i 2010 er opgjort til 178. Antallet skal tages med forbehold for, at det sandsynligvis ikke er alle sager, der er blevet meddelt Folkeretskontoret, hvor der føres liste over sagerne.«
Da Information med henvisning til dette citat igen i begyndelsen af april i år spurgte efter en fortegnelse for modtagne aktindsigter i 2011 og 2012, måtte ministeriet medgive, at Folkeretskontoret faktisk førte en »liste over sagerne«, men der var tale om »interne« og »uformelle oversigter«, som »ikke er udtømmende«, som kontorchefen i Folkeretskontoret skrev, da Information fik tilsendt oversigten. Her fremgår det, at Udenrigsministeriet i 2011-12 har modtaget og behandlet 300 aktindsigter.
»Udenrigsministeriet vurderede ikke, henset til karakteren af de lokaliserede oversigter, at de var relevante for besvarelsen af din oprindelige anmodning«, lød kontorchefens forklaring på, at listerne ikke var udleveret, sådan som den gældende offentlighedslovs paragraf fem giver ret til.
Pressejuristen Oluf Jørgensen fra Danmarks Medie- og Journalisthøjskole giver ikke meget for den forklaring. Han kalder ministeriets første svar for »vildledende« og »en grov fejl«.
»Det er et eksempel på, at et ministerium ikke udleverer oplysninger, som de faktisk har. Ikke nok med det, de svarer også, at de ikke har oplysningerne. På et præcist spørgsmål svarer ministeriet vildledende,« vurderer Oluf Jørgensen, der i syv år var medlem af den Offentlighedskommission, der skulle udarbejde et forslag til ny offentlighedslov.
»Udenrigsministeriet er taget i at give forkerte oplysninger og svare vildledende. Alt tyder på, at det er sket bevidst, så det er en grov fejl fra ministeriets side,« mener Oluf Jørgensen.
 

