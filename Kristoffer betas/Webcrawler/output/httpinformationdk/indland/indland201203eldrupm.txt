Eldrup måtte ikke fremlægge sin vindkraftvision for DONG’s ejer
Fritz Schur besluttede straks fra sin start som bestyrelses-formand i 2006, at kun han skulle stå for kontakten til finansministeren. Det er tvivlsomt om ideen om et offensivt vindkraft-selskab kan overleve Anders Eldrups fyring
Anders Eldrup og bestyrelsen i DONG er stærkt uenige om forløbet omkring selskabets havmøllesatsning.

DONG Energys ejer, den danske stat repræsenteret ved finansministeren, fik aldrig lejlighed til at høre om Anders Eldrups vision for et stor dansk vindkraftselskab fra DONG-direktøren selv. Bestyrelsesformand Fritz Schur, der angiveligt var skeptisk over for Eldrups ekspansionsplaner på havmølle-området, insisterede på selv – og alene – at holde ministeren informeret.Eldrups plan var at udnytte DONG’s styrkeposition som nr. ét i verden på offshore vindkraft til at opbygge et stort dansk vindselskab, der inddrog pensionskasser som medinvestorer for at erobre en markant del af det fremvoksende internationale marked for vindkraft til havs.»Muligheden for at skabe store værdier og betydelig beskæftigelse til det danske samfund lå lige for,« siger Anders Eldrup om projektet.Men vejen til ejeren var spærret for den administrerende direktør.»Jeg har haft lejlighed til én gang kort at fremlægge visionen for DONG’s egen bestyrelse. Men jeg har ikke haft lejlighed til at forelægge den for finansministeren. Faktisk har Fritz Schur fra sin tiltræden i 2006 indført den regel, at det alene var ham, der stod for kontakten. Så de sidste seks år har jeg ikke haft kontakt med finansministeren som DONG’s ejer,« siger Eldrup til Information.Eldrups vision synes at flugte godt med den nye regerings grønne linje, men heller ikke den nye socialdemokratiske finansminister, Bjarne Corydon, der fulgte efter Schurs partifælle Claus Hjort Frederiksen, har Eldrup fået lov at forelægge sagen for.På pressemødet i går hos DONG Energy, hvor advokatundesøgelsen af Eldrups dispositioner blev præsenteret, sagde bestyrelsesmedlem Lars Nørby Johansen om bestyrelsens viden om den ny vindkraftvision:»Det lyder meget spændende. Jeg har lært meget nyt ved at læse aviser de sidste par dage. For det har aldrig været diskuteret alvorligt i bestyrelsen, og det er slet ikke kommet til en beslutning.«Schur tilføjede:»Det her projekt er overhovedet ikke forelagt bestyrelsen. Vi har fået nogle spredte notater, og vi har også selv bedt om nogle, og det er overhovedet ikke forelagt. Det er slet ikke grydeklar over for bestyrelsen, sådan at man kan tage en beslutning.«Hertil siger Anders Eldrup:»Jeg har diskuteret det gentagne gange med Schur og givet ham en række notater om det, og jeg har forelagt det i bestyrelsen med en forholdsvis grundig gennemgang af ideen for nogle måneder siden.«StyrkepositionEldrup beskriver, hvordan man gennem de seneste tre år havde fået skabt en situation, »hvor alle esserne var på plads« omkring vindkraftsatsningen. Man havde således opbygget en enhed med 1.000 medarbejdere, herunder den lille gruppe af nøglemedarbejdere, der for en høj løn havde skabt modellen med inddragelse af pensionskasse- og privatkapital og med en rullende processtyring, så det kostbare planlægnings- og produktionsapparat for opstilling og drift af havmølleparker hele tiden var i gang.»Det kan lyde enkelt, men vi er faktisk de første og foreløbig de eneste, der har fået modellen med pensionskassekapital til at fungere. Andre selskaber har sagt, at det er for svært, eller har ikke fundet ud af det endnu,« påpeger Eldrup.»Vi udviklede forretningen, så vi i dag kan opføre en møllepark dobbelt så hurtigt som vores konkurrenter. Vi har investeret 60 mia. kr., frasolgt for 25 mia. kr. og skabt for 10 mia. kr. værdiforøgelse for DONG. Efter disse tre år tåler værdien af DONG’s vindforretning sammenligningen med værdien af f.eks. Danisco, da det blev solgt. Men allervigtigst, der var skabt et enestående grundlag for en fremtidig vækst i arbejdspladser og værdiskabelse af et omfang, som meget sjældent ses,« anfører Eldrup.– Anser du muligheden for at etablere det påtænkte vindkraftselskab for tabt?»Jeg var jo en slags kransekagefigur, der brændte stærkt for det og gerne ville have haft lejlighed til at forklare det. Men jeg er der ikke mere, og jeg ved ikke, hvad der sker med de medarbejdere, der arbejdede centralt med det.«Eldrup sigter til den håndfuld medarbejdere i afdelingen Corporate Affairs, der har været afgørende for vindkraftprojektets udvikling, men som i eksdirektørens formulering er »blevet prisgivet« via den megen polemik om deres særlige kontraktforhold. Afdelingens leder, Jakob Baruël Poulsen, er suspenderet og siger fra hjemadressen: »Ingen kommentarer«. Hvilken fremtid de øvrige i gruppen har er uvist.Det kom i går frem i Børsen, at DONG’s tyske konkurrent, det meget større energiselskab E.ON, i 2010 forsøgte at lokke Baruël Poulsen og tre kolleger til at skifte fra DONG for et engangshonorar på 30 mio. kr. Det var for at holde fast på nøglemedarbejderne, at Anders Eldrup indlod sig på de høje lønninger og bonusser, som nu har ført til hans fyring.»Det er en misforståelse, hvis man tror, at man bare kan gå ud og købe nogen til at fylde hullerne ud, skulle de pågældende ikke længere være til rådighed for DONG. Det er dette team, der har sat DONG i stand til at gøre det hele bedre end konkurrenterne. Hvis de ikke er der, mangler man noget afgørende,« siger Eldrup.Finansminister Bjarne Corydon sagde i går i en pressemeddelelse:»Jeg har noteret mig, at der fra forskellig side er spekuleret i, om denne sag handler om uenigheder om DONG’s fremtidige forretningsstrategier. Jeg er derfor tilfreds med, at bestyrelsen allerede for to uger siden klart tilkendegav, at strategien ikke bliver påvirket af Anders Eldrups fratræden,« skrev Corydon.Information ville gerne have spurgt ministeren, hvad denne udtalelse betyder for Eldrups vision om at investere mere offensivt via et særligt vindkraftselskab med pensionskassedeltagelse. Samt hvor meget finansministeren selv er blevet sat ind i projektet, før sagen løb af sporet med direktørens fratræden. Det var imidlertid ikke muligt at få Bjarne Corydons kommentar.
