Glem alt om dumme og dovne studerende
Den store udfordring på de videregående uddannelser er at få fokus på, hvordan de studerende lærer, for det har der aldrig været den store interesse for. Ny forskning viser, at mange studerende derfor presses ud i overfladisk læring
’Underviserne bliver nødt til at tage sig selv og de studerende mere alvorligt og gøre meget mere for at sætte de studerende ind i, hvad de skal lave og hvorfor’, mener Berit Lassesen.


 Hvad sker der egentlig med den studerende, når de sætter sig til rette i auditorier og undervisningslokaler på de videregående uddannelser? Det er der ikke den store viden om på de videregående uddannelser i Danmark. Berit Lassesens ph.d.-afhandling om studerendes læringsstrategier er en af første undersøgelser af sin art i Danmark. Knap 1200 studerende fra forskellige semestre og fag på universitetet har deltaget i en større spørgeskemaundersøgelse. Og konklusionen er klar: De studerende er ikke dumme og dovne, men de stiller i langt højere grad krav til undervisningen end tidligere. Og det skaber konflikt, fordi det er de færreste undervisere, der ved, hvad der skal til for at give de studerende redskaberne til at lære bedst muligt.
Men desillusionerede undervisere, der synes alt var bedre i gamle dage, og frustrerede studerende, der ikke får nok timer, er et rigtigt dårligt udgangspunkt, forklarer Berit Lassesen, der adjunkt på Center for Undervisning og Læring på Aarhus Universitet: »De studerendes tilgang til det at lære er i bund grund en reaktion på det miljø, de studerende lærer i. Det nytter ikke noget at sige, at de studerende er dumme og dovne. Vi er nødt til at møde virkeligheden og se, hvad de studerende kan, og hvad de har brug for. Det har man ikke interesseret sig for før, men i dag udtrykker de studerende sig meget mere om, hvordan de har det og stiller højere krav,« siger Berit Lassesen.
Overfladelæring
Der er grundliggende to måder at lære på: et overflade- og et dybdelæringsniveau. Den dybe læring dækker over den studerendes evne til at tænke kritisk, udvikle personlig indsigt og forståelse for emnet, mens den overfladiske læring i højere grad består af reproduktion af viden, der kan anvendes til et bestemt formål, men som ikke for alvor sætter den studerende i stand til forstå stoffet og selv tage stilling.
»Selv om al undervisning indebærer tilegnelse af en mængde faktuel viden og nye begreber, der skal huskes, må overfladelæring generelt betragtes som et utilfredsstillende resultat af forskningsbaseret undervisning på universitetsniveau,« siger Berit Lassesen.
Når de studerende kræver at få udleveret slides fra underviseren et par dage før lektionerne, så er det et f.eks. tegn på overfladestrategi fra de studerendes side, forklarer Berit Lassesen. »De studerende tager ikke selv ansvar for at sætte sig ind i stoffet på deres egne præmisser og danne sig deres egen mening, som de så kan sammenligne med andres tanker, når man kommer til undervisning,« siger Berit Lassesen. Tidspres og stoftrængsel er væsentlige årsager til, at de studerende risikerer at opnå et forringet læringsudbytte, men manglende overblik og feedback på, hvordan det går for den enkelte studerende er også med til at udvande læringsprocessen.
»Underviserne bliver nødt til at tage sig selv og de studerende mere alvorligt og gøre meget mere for at sætte de studerende ind i, hvad de skal lave og hvorfor. Det er de færreste undervisere, der gøre det, og det er ikke nok bare at fortælle om læseplanen i starten af semestret. Underviseren må løbende prøve at få en fornemmelse af, om undervisningen virker,« siger hun.
Skole-hjem-samtaler
Ligesom skoleelever har skole-hjem-samtaler, og lønmodtagere har medarbejdersamtaler, så bør de studerende også få feedback omkring, hvordan det går på studiet, og om den studerendes arbejdsmetoder fungerer.
»Vi har som uddannelsesinstitutioner et ansvar for at sørge for, at de studerende bliver bedre til at lære, og det kan vi godt gøre bedre og interessere os meget mere for, for forskningen viser jo, at jo mere de studerende reflekterer over deres egen læringsproces, jo bedre lærer de,« siger Berit Lassesen.
Når de studerende klager over, at deres uddannelser bliver ringere, fordi de har for få timer, så er der ikke nødvendigvis tale om, at de studerende vil have let og overfladisk læring med masser af konfrontationstimer.
»Det, der betyder noget, er, hvad de studerende laver imellem timerne, hvis man som underviser gør sig umage med at hjælpe de studerende med at strukturere den tid, de bruger på faget ved siden af ved at f.eks. at give dem en opgave i stedet for at bede dem om at læse 120 sider, så aktiveres de studerende på en anden måde,« siger Berit Lassesen.
Motivation er en altafgørende faktor for at reelt at lære mere. Er du for fokuseret på karrieren, at gøre dine forældre glade eller komme ud og tjene mange penge, så bliver det svært at lære andet end overfladisk.
»Dybest set så er de her studerende ikke personligt interesserede i at studere. De er der ikke for udvikle sig, men fordi de er under pres fra ydre faktorer. Derfor er det også et farligt politisk signal at sende til de unge, at det kun er en videregående uddannelse, der duer, for det skaber en meget uensartet gruppe af studerende, der har meget forskelligt udgangspunkt for at lære,« siger Berit Lassesen.
Høj alder og karaktergennemsnit er to indikatorer på, at læringen med større sandsynligheden går i dybden, fordi den type studerende ofte er udstyret med højere en indre motivation, viser Berit Lassesens studier. Mens dovenskab ikke har meget med sagen at gøre.
»Der vil altid være enkelte dovne studerende, der slipper afsted med at springe over, hvor gærdet er lavest, men der er også masser utrolige dygtige studerende, der knokler helt vildt, og det i virkeligheden foretager sig er overfladelæring, fordi de ikke har lært andet, end at det vigtigt med karakteren til næste eksamen,« siger hun.
Derfor er det altafgørende af få engageret de studerende, og det er kæmpe hurdle for de videregående uddannelser, der har reproduceret en kultur, hvor de studerende er nogen, der klarer sig selv, og undervisning aldrig helt har været så megt i højsædet som forskning.
»Der er kommet lidt mere elever over de studerende, fordi de er blevet mere tydelige omkring deres tilstand, men det er da kun godt, at vi har unge, der råber op, beder om hjælp og stiller krav, og den hjælp giver vi dem bedst ved at støtte dem i at arbejde selv, så de ikke bare reproducerer viden, men bliver i stand til at tage selvstændig stilling,« siger Berit Lassesen.

