Uddannelse betaler sig – måske
Uddannelse er en grundpille i regeringens beskæftigelsesreform, men der er ingen evidens for, at det kan hjælpe ufaglærte ledige i job, erkender beskæftigelsesminister Mette Frederiksen. Alligevel tror hun, det vil gøre en forskel. Hun bakkes op af økonomiprofessor
Regeringen fremlagde i går sit udspil til en beskæftigelsesreform.

Uddannelse betaler sig, gentog regeringstoppen igen og igen i forbindelse med gårsdagens lancering af det nye udspil til en beskæftigelsesreform.Men det ville være på sin plads med et lille ’måske’ bagefter, erkender beskæftigelsesminister Mette Frederiksen (S) over for Information. Når det kommer til uddannelse for ledige, er der nemlig ingen videnskabelig dokumentation for, at det kan hjælpe folk i mere varig beskæftigelse.»Hvad angår ledige og evidens for, at uddannelse betaler sig, så mangler der evidens. Det gør der af den åbenlyse årsag, at det ikke har været brugt ret meget før. Du kan jo ikke få evidens for noget, du ikke har prøvet af,« siger Mette Frederiksen.Uddannelse står helt centralt i regeringens beskæftigelsesudspil. Regeringen vil effektivisere indsatsen og afskaffe såkaldte meningsløse pipfuglekurser og i stedet bruge knap en halv milliard kroner på nye uddannelsespuljer og uddannelsesrettigheder til de arbejdsløse med færrest kompetencer.Blandt andet får ufaglærte arbejdsløse over 30 år mulighed for at tage en erhvervsuddannelse på 80 procent af dagpengesatsen.Det handler om at få fat i dem, der med færrest kompetencer fik mulighed for at komme ind på arbejdsmarkedet for nogle år siden, da det gik godt, men som også var dem, der røg hurtigst ud, da konjunkturerne vendte, siger Mette Frederiksen.»Vi har behov for, at flere får et stærkere fundament at stå på. Der tror vi, at uddannelse er en del af løsningen,« siger hun.Værdiløs uddannelseMeget af den uddannelsesaktivering, man hidtil har forsøgt sig med i Danmark, har været fuldstændig værdiløs, siger professor i arbejdsmarkedsøkonomi Michael Rosholm, Aarhus Universitet, der også sad med i Beskæftigelsesministeriets Carsten Koch-udvalg.Alligevel foreslog ekspertudvalget at indføre en ret til uddannelsesløft for ufaglærte ledige over 30 år.Michael Rosholm mener, at den dårlige erfaring med uddannelsesaktivering formentlig hænger sammen med, at den ikke har været målrettet de behov, de ledige har haft, og at den ikke har været frivillig. I stedet har den været styret af kurser, der skulle fyldes op, og at deltagerne skulle presses til at deltage i et eller andet hvert halve år.»Ved at gøre uddannelse frivilligt får vi dem, som er åbenbart motiverede i at deltage i opkvalificering. Det vil gøre indsatsen langt mere effektiv og betyde, at vi ikke behøver at bruge ressourcer på folk, som slet ikke kan se sig selv i uddannelsessystemet,« siger han.Som det også har været fremhævet i debatten, er der måske en årsag til, at en ufaglært 37-årig ledig aldrig fik taget en uddannelse. Men netop derfor skal man ikke piske nogen igennem en uddannelse, siger Michael Rosholm.»Vi ved, at nogle unge bare vil ud at tjene penge med det samme. Måske fortryder de, at de aldrig fik taget den uddannelse, og så får de faktisk muligheden nu,« siger han.Dårlige erfaringerDansk Arbejdsgiverforening er stærkt kritisk over for uddannelsesforslagene og henviser til Sverige, hvor man omkring årtusindeskiftet forsøgte sig med et lignende tiltag kaldet ’Kompetenceløftet’. Ifølge organisationen viser en analyse, at de økonomiske omkostninger ved indsatsen overgik fordelene, mens en anden analyse finder det tvivlsomt. De erfaringer har Koch-udvalget imidlertid ikke undersøgt.Også Venstre er kritisk over for regeringens uddannelsestiltag.»Vi har ikke noget imod uddannelse, men det skal være noget, der virker og bringer en tættere på job. Og det er der ikke evidens for, at længerevarende uddannelsesforløb gør,« siger arbejdsmarkedsordfører Hans Andersen. Han er større tilhænger af forslaget om at give flere en kort, jobrettet uddannelse, som der er evidens for virker. Men der skal også spares penge på reformen samlet set.»Vi vil bruge en del af pengene i beskæftigelsessystemet på at skabe job, og det gør vi ikke ved at fortsætte med verdens dyreste beskæftigelsessystem,« siger Hans Andersen.
