Er 104 flygtninge for stor en opgave for Gentofte?
Danske kommuner skal i år tage imod godt 12.000 af de flygtninge, som er blevet et centralt emne i valgkampen. Landets rigeste kommune, Gentofte, har fået til opgave at huse knap en procent af dem. Det er mere end rigeligt til at starte en lokal flygtningedebat
Den 81-årige, tidligere skoleleder Arne Madsen (i midten) er drivkraften bag Netværkshuset i Gentofte, et frivilligt integrationsinitiativ, der hjælper flygtninge og indvandrere med stort og småt.

Der kan fortælles to forskellige historier om Gentoftes forhold til flygtninge, og de er begge sande: Den ene handler om Arne Madsen, en 81-årig, tidligere skoleleder, der stemmer radikalt og er dedikeret til at fremme integrationen i lokalsamfundet. Den anden handler om Søren Skafte, en 64-årig, pensioneret topembedsmand, der stemmer konservativt og er opsat på at begrænse antallet af flygtninge i kommunen. Dette er historien om dem begge.Jeg møder Arne Madsen en sen mandag eftermiddag i Netværkshuset på Ericavej i Vangede. Huset er et frivilligt initiativ, som han har stået i spidsen for siden 1999. Det er drevet af frivillig arbejdskraft og fungerer som et lokalt mødested for kommunens flygtninge med både lektiecafé, sundhedsrådgivning og hjælp til praktiske gøremål.&raquo;Jeg ved godt, at nogle mener, at vi ikke bør tage godt imod flygtningene &ndash; for så kan vi måske være så heldige, at de stikker hurtigt af igen og skræmmer alle andre fra nogensinde at komme,&laquo; siger Arne Madsen midt i det store fællesrum, hvor godt 30 flygtninge og indvandrere denne aften sidder og terper grammatik og danske verber. &raquo;Men min holdning er, at vi bliver nødt til at tage ordentlig imod de mennesker, som kommer. Hvis vi vil have dem til at blive en del af Danmark, er de nødt til at mærke, at de er velkomne. Ellers får vi bare endnu flere af de der vrede unge mænd, som vi jo heller ikke har lyst til at have,&laquo; siger han.Det er ikke de toner, vi har vænnet os til at høre i valgkampen, hvor Helle Thorning-Schmidt (S) og Lars Løkke Rasmussen (V) hidtil har forsøgt at overgå hinanden i hård retorik på asylområdet. Senest har Venstre slået fast, at partiet vil fratage nytilkomne flygtninge deres ret til kontanthjælp og erstatte den med en lavere ydelse på SU-niveau: &raquo;For os er der ingen tvivl om, at hvis vi strammer vilkårene for at være flygtning i Danmark, så vil det også have effekt på, hvor mange der kommer hertil,&laquo; forklarede Lars Løkke Rasmussen om det nye udspil.Det er en anden tankegang, der præger arbejdet i Netværkshuset. Ud over hjælp med danskundervisningen får de flygtninge, som ønsker det, tildelt en kontaktperson, som kan rådgive dem, sidde med som bisidder, hjælpe med at udfylde skemaer til Udlændingestyrelsen og gå med til samtaler med kommunen.&raquo;Der er så mange ting, man skal lære, når man kommer til et nyt land,&laquo; siger Arne Madsen. &raquo;Ofte er det helt lavpraktiske ting, som kan ende med at have stor betydning &ndash; som for eksempel: Hvordan skal man opføre sig i en opgang, hvis man ikke vil blive ugleset fra starten? Hvordan køber man en s-togsbillet, så man slipper for at få bøder? Og hvad vil det sige at sortere affald? Sådan noget skal man jo lære, og jo hurtigere man lærer det, jo hurtigere kan man også blive accepteret som en del af lokalsamfundet.&laquo;Mange gentofteborgere tænker ligesom Arne Madsen og deler hans holdninger. Men ikke alle. For der findes som sagt en anden historie.Den 81-årige, tidligere skoleleder Arne Madsen (i midten) er drivkraften bag Netværkshuset i Gentofte, et frivilligt integrationsinitiativ, der hjælper flygtninge og indvandrere med stort og småt.Sigrid NygaardDer er bedre plads i BrøndbyJeg passerer to parkerede biler med blå diplomatplader, inden jeg holder ind foran en stor toetagers villa i gule mursten i Hellerup. Et messingskilt med navnet Skafte hænger på døren. Indenfor bor den 64-årige tidligere topembedsmand Søren Skafte, der har en lang karriere i de politiske korridorer bag sig. Han har været kabinetschef i Statsministeriet, departementschef i Energiministeriet, kommitteret i Fødevareministeriet og statskonsulent og stedfortrædende ministerråd ved FN&rsquo;s Fødevareorganisation i Rom. Han er Ridder af Dannebrog, og så har han siden 2013 været kandidat for Konservative i Gentofte, dog uden at blive valgt ind. Efter en rundvisning i huset og en lille udflugt til den blomstrende have udenfor, sætter vi os i et hjørne af køkkenet med hans to katte vimsende omkring os. På bordet ligger en printet A4-side med overskriften: &rsquo;Er flygtninge- diskussionen rimelig?&rsquo; Søren Skafte er en flittig læserbrevsskribent og blander sig jævnligt i den politiske debat både på de sociale medier og i dagspressen. Teksten foran os blev bragt som læserbrev i Villabyerne tidligere i år og er Søren Skaftes kommentar til det forhold, at Gentofte Kommune i 2015 skal finde plads til flere flygtninge, end man hidtil har regnet med. Oprindeligt skulle Danmark kun have modtaget 4.000 flygtninge, men konflikterne i Eritrea og Syrien har fået flygtningestrømmen til at vokse til det tredobbelte, og de seneste prognoser lyder nu på 12.000, hvoraf Gentofte Kommune har fået til opgave at huse de 104. Det er ifølge Søren Skafte en alt for stor opgave for kommunen.&raquo;Hver dag har sine beretninger om, at kommunerne rundt om i landet har store praktiske problemer med at håndtere det her,&laquo; siger Søren Skafte. &raquo;I Gentofte er problemet, at vi ikke umiddelbart har nogle tomme boliger, der hurtigt kan indrettes til brug for flygtninge. Vi har ikke nogen nedlagte husholdningsskoler, kaserner eller seminarier, som alligevel bare står og samler støv. Vi har heller ikke en masse etagebyggeri her i kommunen. Så det er en ren praktisk oplysning til dig og alle mulige andre om, at vores muligheder for at tage vores andel af integrationsbyrden er begrænset.&laquo;Andre kommuner er mere velegnede til at tage imod flygtninge, mener Søren Skafte. &raquo;Hvis du går ned i Brøndby Kommune, hvor halvdelen af boligmassen er almennyttigt boligbyggeri, og hvor kommunen har anvisningsret til en vis procentdel af den, jamen, der disponerer kommunen over tusindvis af lejligheder. Det gør vi ikke,&laquo; forklarer han.Aupairs og diplomaterArgumentet lyder som noget, man har hørt før i Gentofte Kommune. I midten af 1990&rsquo;erne forsøgte borgmester Hans Toft at forhindre, at kommunen skulle modtage flygtninge fra borgerkrigen i det tidligere Jugoslavien. Huspriserne i Gentofte var alt for høje til at huse dem, lød forklaringen dengang. Det fik daværende indenrigsminister Birthe Weiss (S) til at foreslå, at Bernstorffs-parken, lige ved siden af Rådhuset, blev brugt til flygtningelejr. En spøg, Hans Toft ikke fandt morsom, men kaldte &raquo;partipolitisk chikane&laquo;. Da borgmesteren endelig blev tvunget til det, placerede han flygtningene i et nybyggeri på Ørnegårdsvej klemt inde mellem Helsingørmotorvejen, Motorringvej 3, Lyngby-motorvejen og en S-togslinje. I dag tager Gentofte Kommune imod de flygtninge, som kommunen skal &ndash; men ikke uden protester fra Søren Skafte og ligesindede.&raquo;Gentofte har i forvejen en meget stor andel af tredjelandsudlændinge, faktisk større end nogen anden kommune i Danmark. Det er godt nok aupairs og diplomater mange af dem, men bare for at sige, at det jo ikke er sådan, at vi er fremmedfjendske her i kommunen. Det er bare et notorisk praktisk problem, at vi ikke har plads til at tage lige så mange flygtninge som andre kommuner. Man kan ikke i Gentofte lige gå hen og rive presenningen af et eller andet og så sige: Her står der 120 rimelige boliger og værelser.&laquo;I sin bogDet Delte Danmark(2005) langer journalist og forfatter Lars Olsen hårdt ud efter den holdning, som Søren Skafte udtrykker, og som Lars Olsen generelt ser rigt repræsenteret i kommunen nord for København: &raquo;Hvis man vil opleve et rendyrket borgerligt forsøg på at krybe uden om fællesskabet, så tag en tur til Gentofte,&laquo; skriver forfatteren, som udmærket forstår de danskere, som finder det &raquo;helt usmageligt, at en af landets rigeste kommuner ikke vil tage sin del af slæbet med integration&laquo;.Det er imidlertid ikke en rimelig fremstilling af virkelighedens nuancer, mener Søren Skafte. &raquo;Jeg kender godt karikaturtegningen af den fede, rige mand, som ikke kan undvære en daler til tiggeren, fordi han selv har så store afdrag på sin bil. Men jeg synes ikke, det er situationen, vi står over for. Vi taler om en kæmpe flygtningestrøm, som vi må forholde os til politisk, ikke kun i Gentofte, men i hele Danmark,&laquo; siger Søren Skafte. Han er irriteret over, at det ikke er muligt at påpege reelle problemer på asylområdet uden straks at blive mødt med moralsk fordømmelse.&raquo;Når jeg nu mener, at der er praktiske problemer med at huse flygtninge her i vores kommune &ndash; hvorfor må jeg så ikke snakke om det? Bliver jeg et dårligere menneske af at snakke om det? Nej, det mener jeg ikke. Den nuværende regering har gjort det for attraktivt for flygtninge og indvandrere at komme til landet &ndash; blandt andet ved at afskaffe kontanthjælpsloftet og starthjælpen. Og derfor har regeringen også et ansvar for at tage diskussionen og lytte til folk som mig, som påpeger, at der er et problem her &ndash; i stedet for bare at sige, at vi ikke er stuerene, eller hvad man nu kunne finde på.&laquo;Endte i heldigt postnummerUden for Netværkshuset i Vangede, på den anden side af Lyngbyvejen, er Arne Madsen ved at flytte rundt på nogle gamle cykler i en container. Da han i lokalavisen for nylig annoncerede efter brugte cykler til de mange nye syriske flygtninge, kvitterede gentofteborgerne med at indlevere over 300 slagsen &ndash; og der kommer fortsat nye ind. Lokale donationer og sponsorater er en afgørende del af Netværkshusets økonomi. Ligesom det er en forudsætning, at kommunen fortsat betaler huslejen. Men selve kernen i projektet er det frivillige arbejde.&raquo;Integrationen er meget afhængig af civilsamfundsindsatser,&laquo; siger Arne Madsen. &raquo;Hvis flygtninge skal lære at begå sig i Danmark, skal de også have mulighed for at blande sig med danskerne. Ellers får vi bare de her ghettodannelser, hvor folk søger sammen med deres egne.&laquo;En af de frivillige, som denne mandag aften er mødt op i Netværkshuset, er Akbar Naim. Den 27-årige socialrådgiverstuderende kom selv til Danmark fra Afghanistan i 1997, og han er overbevist om, at det postnummer, han var så heldig at havne i, reddede ham fra at blive en rod. &raquo;Der var ikke særlig meget opsyn i min barndom, så hvis jeg var opvokset i Vollsmose eller Mjølnerparken, havde jeg formentlig været et let offer for nogle af de hårdkogte miljøer,&laquo; siger Akbar Naim: &raquo;Nu kom jeg i stedet til Gentofte, hvor der er masser af ressourcestærke mennesker med både social og økonomisk kapital. Det har haft kæmpe betydning for mig og mine søskende. Og det er lige præcis derfor, de rige kommuner også skal tage deres del af ansvaret for integrationen.&laquo;Da Arne Madsen i slutningen af 1990&rsquo;erne var med til at starte Netværkshuset, var det netop i protest over, at Gentofte Kommune ikke tog sin del af ansvaret for de mange flygtninge, som dengang kom fra især Bosnien og Irak. Men i dag, siger han, har han et godt samarbejde med borgmesteren, hvis kone i øvrigt også arbejder som frivillig i huset.I lokalerne indenfor høres en lavmælt summen. Ved et bord sidder Nazanin Razi på 17, der kom til Danmark fra Herat i Afghanistan for fem måneder siden. Nu bor hun sammen med sin mor, sin søster og sine to brødre i Gentofte. Iført grønt tørklæde og mønstret kjole, noterer hun i sit kladdehæfte: &rsquo;Jeg bor i Gentofte Kommune?&rsquo;&raquo;Nej, ikke noget spørgsmålstegn,&laquo; siger en frivillig hjælper, Jan Rubin, og finder et Staedtler-viskelæder frem fra sin taske på gulvet. &raquo;Det er ikke et spørgsmål, det er et svar.&laquo;Jan Rubin er 70 år og tidligere diplomat i udenrigsministeriet. Sammen med sin kone lægger han hver uge to dages gratis arbejde i Netværkshuset. Noget af det sværeste er at lære nybegyndere dansk, hvis de ikke har noget sekundært fremmedsprog at læne sig op ad &ndash; men Jan Rubin har udviklet sin egen metode. Han finder en blyant og et stykke papir frem og tegner tre huse, en vej og en bil. &raquo;Det her er en by,&laquo; siger han henvendt til Nazanin. Så tegner han endnu en tegning af en gård med dyr, græs og kornmarker. &raquo;Og det her er landet,&laquo; siger han, inden han omsider får arbejdet sig frem til pointen: &raquo;Du bor i byen &ndash; ikke på landet, forstår du?&laquo;Nazanin nikker bekræftende og smiler genert. Jan Rubin vender sig om og siger som en stolt far: &raquo;Hun har altså gjort store fremskridt på bare en uge, kan jeg godt fortælle dig. Det er forbløffende. Hvis hun fortsætter på den måde ...,&laquo; han holder en lille pause: &raquo;Så skal hun nok klare sig.&laquo;Sigrid Nygaard
