Økonom: VK’s økonomiske politik lever videre i den nye regering
Den nye regering vil øge arbejdsudbuddet med 135.000 i 2020. Ifølge økonomiprofessor er det en videreførelse af den tidligere regeringens økonomiske politik. Samtidig er han skeptisk overfor den nye regerings mulighed for at leve op til sit regeringsgrundlag


 I det netop fremlagte regeringsgrundlag for den nye S-SF-B regering er der lagt op til store reformer af arbejdsmarkedet.
Reformer, der alt i alt skal øge arbejdsudbuddet med 135.000 inden 2020. Ca. halvdelen kommer fra den tilbagetrækningsreform som VK-regeringen sammen med Dansk Folkeparti og de radikale vedtog i foråret.
Men 135.000 nye job i 2020 er ifølge professor og tidligere overvismand Christen Sørensen »meget optimistisk.« Han tvivler på, at det bliver muligt for den kommende regering at få arbejdsmarkedet til at skabe så mange job på så kort tid.
Han hæfter sig ved, at der i lang tid har været en tiltro til, at hvis man bare øgede arbejdsudbuddet, så ville beskæftigelsen komme af sig selv. Ifølge Christensen Sørensen har den tiltro overlevet regeringskiftet og udgør også grundstenen i den nye regerings økonomiske politik også selv om den nye regering har bebudet offentlige investeringer for at skabe arbejdspladser.
»Man skal jo huske på, at de 10 mia. kr. som den nye regering vil bruge på offentlige investeringer højst skaber 10.000 jo.« siger han og påpeger, at den nye regerings økonomiske politik langt hen ad vejen kommer til at afhænge af at lønnen i Danmark ikke udvikler sig særligt kraftigt.
»Og om fagforeningerne vil være med til at være så tilbageholden regeringen kræver af dem, når cheflønningerne stiger så kraftigt i det private og offentlige, er jo tvivlsomt,« siger han.
Løntilbageholdenhed
Helle Thorning-Schmidt understregede flere gange under valgkampen nødvendigheden for, at lønmodtagerne indstillede sig på tilbageholdenhed. I regeringsgrundlagdet er denne pointe endnu en gang understreget:
»Danske lønmodtagere har før vist, at de i en krise er parate til at være tilbageholdende. Det har vi brug for igen. Behovet for at forbedre dansk lønkonkurrenceevne over for udlandet vil derfor indgå i regeringens kommende trepartsdrøftelser med lønmodtagerne og arbejdsgiverne. Vi skal stå sammen om at genoprette dansk økonomi og skabe ny vækst.«
De sidste 65.000 personer som regeringen ønsker at øge arbejdsudbuddet med - altså de, som ikke er en konsekvens af den i foråret vedtagne tilbagetrækningsreform, er derimod nye tiltag, om end nogle var varslet på forhånd, som fx. trepartsforhandlinger, der skal øge udbuddet med i alt 20.000 svarende til 4 mia. kr.
De sidste 35.00 skal komme gennem det som i det nye regeringsgrundlag kaldes:
»Reformer af aktivering, kontanthjælp, fleksjob, førtidspension, international rekruttering, uddannelse, forebyggelse, integration mv.« skal give i alt 28.000.
Disse reformer består i, at få de unge hurtigere gennem deres uddannelser, en sænkning af det overordnede sygefravær samt en reform af fleksjobordningen og førtidspensionen
Derudover foreslår den nye regeringen også en skattereform, der skal gøre det mere eftertragtet af arbejde ved at sænke skatten »markant på arbejde,« hvilket skal udmønte sig i 7.000 nye arbejdspladser.
Derudover indeholder regeringens økonomiske politik en del af de allerede bebudede stigninger på afgifter mm. Der bliver derimod ikke pillet ved hverken boligskatten eller rentefradraget trods de radikales ønsker om en reform af dette område.

