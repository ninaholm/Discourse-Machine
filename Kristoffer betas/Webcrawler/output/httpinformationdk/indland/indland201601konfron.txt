Konfrontation truer grænsekontrol
Danske og svenske aktivister vil udfordre grænsekontrollen ved en civil ulydighedsaktion. DSB har orienteret politiet om aktionen og vil afvente, hvad der sker



 Efter at der mandag blev indført grænsekontrol mellem Danmark og Sverige, udfordres denne kontrol nu allerede på lørdag. Den dag har aktivister på begge sider at Øresund indkaldt til en »civil ulydighedsaktion imod grænsekontrol og transportøransvar«, hvor de vil forsøge at krydse sundet med toget uden at vise id.På dansk side er det gruppen »Welcome to Denmark« som står bag aktionen, der er en protest mod de nordiske grænsekontroller. Ifølge gruppen risikerer disse at starte »en dominoeffekt, hvor andre europæiske lande ét for ét følger efter, og papirløse flygtninge, der i forvejen næsten står uden rettigheder i Europa, lades endnu mere i stikken«.
»Vi tror ikke, et enkelt land kan påtage sig ansvaret for hele den europæiske flygtningesituation. Det er derfor, vi protesterer sammen med svenske aktivister på dansk jord for at understrege, at Europas befolkninger kræver en fælles europæisk løsning. Politikerne kan prøve at skubbe det såkaldte flygtninge-problem rundt i Europa men vores protester følger med!« skriver gruppen på Facebook.
Line Søgaard, talskvinde for Welcome to Denmark, understreger, at der er tale om en fredelig aktion, hvor aktivisterne i første omgang vil afvise at vise id, når toget kommer til den sidste danske station før Øresund, nemlig Københavns Lufthavn i Kastrup.
»Vi har tænkt os at udvise civil ulydighed og nægte at vise id – og så må vi se på, hvordan det kommer til at udfolde sig, når vi er derude. Men vi håber at blive nok til at skabe en eller anden situation, og derfor har vi også valgt en lørdag for ikke at genere for mange for meget,« siger Line Søgaard og fortsætter:»Men det vigtigste er selvfølgelig ikke, at grænsekontrollen ikke fungerer én dag, men at der bliver et politisk pres på myndighederne, for at den overhovedet ikke skal være der. Man skulle tage at finde en løsning, hvor Sverige og Danmark skulle tage sin del af ansvaret for alle de flygtninge, som kommer.«Over 1.000 tilmeldt
Welcome to Denmark opstod i september, efter at flygtninge og immigranter i tusindvis var begyndt at krydse den dansk-tyske grænse, og gruppen har siden organiseret møder, samt taget imod tilkomne på Københavns Hovedbanegård og hjulpet dem videre til Sverige.
Mens 391 foreløbig har tilmeldt sig aktionen i Danmark, er antallet oppe på 1.200 i Sverige. Det er den svenske kommunalpolitiker Stellan Lindell, fra Miljøpartiet, som oprindelig tog initiativ til den civile ulydighedsaktion, fordi de fleste af de flygtninge, som hidtil er kommet til Sverige, netop ikke har haft nogen id.På dansk side mødes deltagerne klokken lørdag 15:45 ved Nørreport Station, hvorefter de tager Metroen til Kastrup, hvor de efter planen mødes med de mange tilrejsende svenskere.
På lufthavnsstationen skal samtlige togpassagerer mod Sverige skifte tog og perron og igennem en såkaldt adgangskontrol (der er ikke id-kontrol, når du rejser fra Sverige til Danmark). Det er vagtselskabet Securitas, der udfører id-kontrollen på vegne af DSB.
DSB’s transportøransvar betyder, at Sverige kan pålægge selskabet bøder på 50.000 svenske kroner for en eventuel manglende kontrol. DSB har allerede taget sine forholdsregler.
»DSB er klar over eksistensen af denne gruppe på Facebook, og vi har orienteret politiet om dens eksistens, og vi vil på lørdag løbende se situationen an,« siger informationschef i DSB Tony Bispeskov.

