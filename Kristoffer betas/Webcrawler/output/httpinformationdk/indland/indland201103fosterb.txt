Fosterbegravelser påtvinger alle aborterende skyld
Det Etiske Råd mener, at alle hospitaler skal tilbyde nedgravning af fostre over 12 uger. Men dermed pådutter man kvinderne at føle noget bestemt for fosteret, mener flere kritikere, som kalder forslaget et tilbageslag for den fri abort
Fostre i 12. uge er normalt seks cm lange. Og fra denne tid, skal fostrene fremover begraves, hvis det står til formanden for Jordemoderforeningen.


 Når en kvinde vælger at få en abort på den anden side af 12. uge, skal hun fremover tilbydes at nedgrave fosteret i en lille urne efter afbrænding.
Det mener i hvert fald Det Etiske Råd, som netop har anbefalet samtlige hospitaler at tilbyde muligheden. Men når man spørger samtlige kvinder, om de vil have deres foster ned i en lille kiste, pådutter man også kvinden at føle noget bestemt for fosteret, som strider imod hele tankegangen om den fri abort, mener flere kritikere.
»Selvfølgelig er det her med til at ændre holdningen til abort generelt. Man redefinerer og sentimentaliserer jo noget, som slet ikke skal behandles på den måde,« siger psykiater og forsker ved Institut for Folkesundhed, Birgit Petersson.
»Hvorfor skal alle tvinges til at tage stilling til fosteret som et lille menneske? Det er ikke et lille menneske, det er en abort, og det er ikke samfundets job at tillægge kvinderne nogle bestemte følelser eller dårlig samvittighed,« siger hun.
Janne Rothmar Herrmann er adjunkt på det juridiske fakultet på KU og har skrevet ph.d. om fosterets retslige status. Hun mener også, at man med forslaget tillægger fosteret en særlig værdi.
»Når man spørger samtlige kvinder, insisterer man jo også på at tage diskussionen med hende om, hvilken værdi hun mener, fosteret har. Man signalerer rimelig klart, at det her er noget andet end almindeligt væv,« siger Janne Rothmar Herrmann. Dermed træffer man til en vis grad beslutningen på kvindens vegne blot ved at spørge, mener hun.
»Når man overhovedet spørger, siger man nærmest, 'godt nok har du fået lov til at fjerne det, men det er jo et barn. Og det er noget, du skal tage stilling til,« siger Janne Rothmar Herrmann.
Skrald eller baby
Formand for Jordemoderforeningen, Lillian Bondo, som også sidder i Det Etiske Råd, mener derimod, at tilbuddet bør gælde for alle fostre og ikke kun for fostre efter 12. uge.
»Jeg går ikke ind for at fratage kvinden muligheden for at få en abort. Men jeg vil gerne have, at samfundet signalerer, at menneskeliv, også i fosterstadiet, har så meget værdighed, at man bør finde et alternativ til affaldsforbrændingen,« siger Lillian Bondo.
»Selv i 12. uge har fostret konturer af et menneske, og vi lyver for os selv, hvis vi trækker den grænse mellem et foster og et barn.«
Adjunkt på Københavns Universitet, Sniff Andersen Nexø, som har skrevet ph.d. om abortpolitik, mener, at forslaget kan være med til at rykke på, hvordan vi ser på abort generelt. Og det kan have konsekvenser for den enkelte kvindes frie valg, mener hun.
»Ved at flytte det fra at være affald, til noget der fortjener en værdig afsked, flytter det fosteret tættere på kategorien 'menneske'. Og hvis vi gør det, er det jo klart, at det kan have konsekvenser for den enkelte kvindes valg,« siger Sniff Andersen Nexø.
For pludselig bliver den enkelte kvinde tvunget til at tage stilling til noget, hun ikke før var nødt til. Desuden kan det være med til at rykke ved befolkningens holdning til abort generelt.
»Det her stiller nogle spørgsmål til den abortpraksis, vi har i det hele taget. For hvis vi håndterer fostrene på samme måde, som vi håndterer afdøde mennesker, hvad skal vi så tænke om vores generelle forhold til abort?« siger Sniff Andersen Nexø.
Samfundet må bestemme
Lillian Bondo holder fast i, at forslaget ikke skal ses som et forsøg på at hæmme den fri abort. Det er blot samfundets måde at anerkende det ufødte barn på, mener hun. Og hvis Lillian Bondo fik sin vilje, skulle alle fostre nedgraves, uanset om kvinden ønsker det eller ej.
»Vi skal ikke moralisere. Vi skal ikke vælge, hvad kvinden skal føle. Men hun skal heller ikke bestemme, at samfundet ikke må føle noget overhovedet,«
— Men der er vel forskel på, om samfundet føler noget bestemt omkring abort, og så at samfundet bestemmer, hvad der skal ske med kvindens foster?
»Vi har et ansvar for at sige, at også et fosterliv har værdi og potentiale. Det overtrumfer ikke kvindens ret til selvbestemmelse. Men det at have respekt for kvindens valg er ikke det samme som, at vi så ikke må have respekt for det liv, der kunne have været,« siger Bondo.
Det Etiske Råds formelle forslag indebærer dog ikke tvang, men blot at alle skal tilbydes muligheden. Men ifølge Birgit Petersson er selv det at stille spørgsmålet en slags tvang.
»Man tvinges til at tage stilling til det, og dermed tvinges man også til at gå med til det,« siger Birgit Petersson. For når man får valget mellem at smide fosteret ud med badevandet eller give det en slags begravelse, er det for langt de fleste kvinder ikke en reel mulighed at fravælge begravelsen uden at føle sig forkert og kynisk.
»Man føler sig unormal, hvis ikke man vil tage imod tilbuddet, og dermed tillægger man kvinden en dårlig samvittighed, som måske ikke var der før,« siger Birgit Petersson.
»Det her er et område, hvor skam og skyldfølelse stadig florerer i en grad, som gør, at man ind imellem må tage sig til hovedet. Og det her forslag gør det ikke ligefrem bedre.«

