For visse buddhister er Dalai Lama en undertrykker
Når Dalai Lama i dag besøger Danmark, vil en lille gruppe buddhister protestere mod ham. De anklager ham for at undertrykke og forfølge deres trosfæller i det tibetanske eksilsamfund i Indien. Historien bag involverer overnaturlige kræfter, politiske magtkampe – og endda mord
 I går demonstrerede Shugden Community i København. Protesterne fortsætter i dag. 


 Han har milde, blå øjne. Er klædt i sweater, løse jeans og hjemmesko. Og taler med en lavmælt, beroligende stemmeføring.
Som han tager sig ud denne eftermiddag i sin store, lyse lejlighed i den pæne ende af Nørrebro, ligner Tim Larcombe alt andet end en djævletilbeder og agent for den kinesiske regering.
Ikke desto mindre er det mærkater, han hyppigt får hæftet på sig. Og det af selveste Dalai Lamas tibetanske eksilregering og dens støtter.
Udover at være familiefar og konsulent inden for teknologibranchen er Tim Larcombe talsmand for International Shugden Community (ISC) i Danmark. En gruppe buddhister, der tilbeder en guddom ved navn Dorje Shugden. Og som ligger i bitter strid med Dalai Lama, der anser Shugden for at være en ond ånd ved navn Dolgyal, kongedæmonen.
I dag kommer striden til Danmark i forbindelse med Dalai Lamas besøg i København. Her vil den religiøse leder, som det har været tilfældet under lignende besøg i andre vestlige lande de seneste år, blive mødt af demonstranter fra ISC, der anklager ham for at være skyld i undertrykkelse og forfølgelse af deres trosfæller i det tibetanske eksilsamfund i Indien.
»Sandheden er, at Dalai Lama er ansvarlig for et religiøst apartheid,« siger Larcombe.
Som dokumentation for sin påstand henviser Tim Larcombe blandt andet til en dokumentar fra den franske tv-kanal France 24 fra 2008. Af den fremgår klip, hvor en munk, der følger Shugden, nægtes adgang til en butik i det tibetanske eksilsamfund i Indien. Uden for en medicinsk klinik drevet af den tibetanske eksilregering hænger tillige et skilt, hvorpå der ifølge dokumentaren står, at Shugden-troende ikke er velkomne.
Ifølge Larcombe og hans trosfæller er det en direkte udløber af, at Dalai Lama har »forbudt« praktisering af Shugden. De henviser blandt andet til, at Dalai Lama har bedt Shugden-følgere blive væk fra sin undervisning, og at nogle munke, der har nægtet at opgive deres tro, er blevet ekskluderet fra deres klostre i Indien.
»Det er de færreste, der vil tro den slags om Dalai Lama. Folk ser ham som et symbol på dialog og tolerance,« siger Larcombe.
Trods de hårde ord er buddhistens stemme stadig helt rolig.
Mord i paladset
Historien bag den ophedede konflikt mellem shugdenitterne og Dalai Lama er årtier lang. I 1975 gør Dalai Lama, der indtil da selv har tilbedt guddommen, pludselig op med sin hidtidige praksis. Efter »lange og grundige undersøgelser« er han nået frem til, at Shugden, der ofte afbildes som en krigerfigur ridende på en sneløve gennem et hav af blod, i virkeligheden er en ond ånd ved navn Dolgyal, som skader den tibetanske sag og truer med at forkorte Dalai Lamas eget liv.
Lamaens religiøse kovending går i vidt omfang ubemærket hen uden for snævre tibetansk-buddhistiske kredse, og i Vesten hører selv tibetologer kun sporadiske rygter, indtil konflikten næsten 20 år senere pludselig blusser op.
I 1997 findes tre medlemmer af Dalai Lamas inderkreds myrdet i et soveværelse få hundrede meter fra den religiøse leders egen residens i Dharamsala. De tre munke er blevet stukket med knive 15 til 20 gange, og væggene i det lille kammer er sjasket til i blod, rapporterer internationale medier på det tidspunkt.
Kort forinden har det tibetanske eksilparlament vedtaget en udtalelse, hvori det »på det kraftigste opfordrer alle tibetanere til at implementere« Dalai Lamas råd om at stoppe tilbedelsen af Dorje Shugden.
Indisk politi mistænker ekstremistiske shugdenitter for at stå bag mordene. Men på trods af en international arrestordre er ingen af de formodede gerningsmænd hidtil blevet pågrebet. De menes at være flygtet til Kina.
Politik, ikke religion
På overfladen handler Shugden-konflikten om en teologisk uenighed. Men bagved ligger ifølge den Harvard-uddannede tibetolog Nathan Hill, nu lektor ved SOAS University of London, politiske motiver.
Efter i 1959 at være flygtet fra den kinesiske besættelsesmagt ønsker Dalai Lama at blive set som både den spirituelle leder for alle tibetanere og politisk leder for hele eksilbevægelsen. I den forbindelse er tilbedelsen af Shugden et problem. Guddommen findes kun inden for Dalai Lamas Gelugpa-sekt, den stærkeste af de fire skoler inden for den tibetanske buddhisme, og fungerer som beskytter mod de øvrige sekter.
»Lidt ligesom hvis katolikkerne havde en helgen, der var anti- Luther,« forklarer Nathan Hill.
»For troværdigt at kunne repræsentere alle tibetanere er han derfor nødt til at opgive Shugden.«
Afviser anklager
Dalai Lama og den tibetanske eksilregering afviser på det kraftigste beskyldningerne om, at der skulle eksistere nogen form for forbud mod at praktisere Dorje Shugden. Han har blot »stærkt frarådet« tibetanske buddhister at tilbede »den onde ånd«, lyder det i en udtalelse på Dalai Lamas hjemmeside.
»Om hans råd bliver fulgt eller ej, har Hans Hellighed gjort klart, er op til den enkelte.«
Den tibetanske eksilregering fremhæver samtidig, at både Amnesty International og de indiske myndigheder har afvist at tage sagen op. Og den afviser, at nogen skulle være blevet nægtet medicinsk behandling som følge af deres tro.
For den udenforstående er det altså mildest talt vanskeligt at gennemskue, hvad der er op og ned i sagen. Lettere bliver det ikke af, at centrale dokumenter som oftest er skrevet på tibetansk. Og at der, i det omfang de er oversat til engelsk, er uenighed om, hvordan de skal tolkes.
Ifølge Nathan Hill er sagen dog mere nuanceret, end nogen af parterne fremstiller den.
»Der er utvivlsomt tilfælde af, at individer er blevet diskrimineret mod: Han har mistet deres job, har fået at vide at de ikke må komme på en restaurant eller i en butik eller lignende,« siger Nathan Hill.
»Men at forbinde punkterne mellem formelle politikker, som den tibetanske eksilregering har cirkuleret, og så de handlinger, er simpelthen ikke muligt.«
Det nærmeste, den tibetanske eksilregering ifølge forskeren er kommet på en officiel handling i sagen, var da den sidste år offentliggjorde en liste med navne og billeder af etniske tibetanere, der deltager i protester mod Dalai Lama i vesten. Det var til gengæld også et klart fejltrin, mener Nathan Hill.
»Mange tibetologer og kommentatorer har fortalt eksilregeringen, at det var en forfærdeligt dårlig idé. Det spiller lige ind i Shugden-følgernes narrativ om, at deres ytringsfrihed begrænses,« siger han.
Ifølge tibetologen giver ISC’s påstand om, at Dalai Lama og den tibetanske eksilregering krænker retten til religiøs frihed, dog ingen mening.
For det første er den tibetanske eksilregering trods sit navn ikke nogen reel regering. Den har ikke kompetencer til at indføre ’forbud’ i hverken Tibet eller i Indien. Selv hvis den skulle ønske det, har den hverken et politi eller et militær til at gennemtvinge et forbud.
Og mens det er korrekt, at visse tibetanske klostre i Indien har ekskluderet Shugden-munke, så er der stadig klostre, hvor praksissen er tilladt.
»Hvis du vil være munk og tilbede Dorje Shugden, har du de institutionelle muligheder for det. Der er klostre til dig, hvad end du er i Tibet eller i eksil,« siger Nathan Hill.
Til det argument siger Tim Larcombe:
»Som Shugden-troende i eksilsamfundet i Indien er du en ikke-eksisterende person. Udstødt. Ingen vil tale med dig, og du vil ikke blive lukket ind i butikker og på restauranter. Så kan man sige, at det teknisk set ikke er et forbud, og at folk stadig har retten til at tænke, hvad de vil. Men hvis du ikke har friheden til at leve et almindeligt liv, mens du har de tanker, er det så ikke i realiteten et forbud?«
Shugden i Vesten
I årene op til mordene i Dharamsala vinder en gruppe ved navn New Kadampa Tradition (NKT) op gennem 90’erne popularitet i Vesten. En kontroversiel organisation grundlagt af den tibetanske munk og meditationsunderviser Geshe Kelsang Gyatso, der har holdt fast i sin Shugden-tro og derfor er på kant med Dalai Lama.
Gennem ham og hans organisation, der af kritikere beskrives som en »kult«, introduceres vesterlændinge, der er konverteret til buddhismen, til fortællingen om Dalai Lama som undertrykker. Efterhånden begynder demonstrationerne i Vesten mod Dalai Lama at tage til i styrke.
Tim Larcombe hørte første gang om sagen gennem nogle buddhistiske venner, da han i begyndelsen af 00’erne en overgang boede i New York. Terrorangrebet på World Trade Center 11. september 2001 påvirkede ham stærkt, da han fysisk befandt sig få hundrede meter derfra. Skræmt af tanken om, at arbejdet med et Powerpoint-show kunne have været hans sidste handling i livet, var han begyndt at søge efter en større mening. Ved et tilfælde fik han en flyer fra NKT i hånden, og snart var han fast gæst i det lokale center.
»Til at begynde med kunne jeg nærmest ikke tro det, jeg hørte om Dalai Lama. Hvorfor skulle han ville forbyde noget, som jeg af erfaring ved, er af det gode? Noget som har bragt mig ro i mit liv?,« siger Tim Larcombe.
Han blev grebet af en følelse af uretfærdighed: Verden skal vide, at den person, der for mange er et ikon på fred, tolerance og dialog »er en hykler.«
Over de seneste år har Tim Larcombe derfor deltaget i demonstrationer mod Dalai Lama i England, Frankrig, Norge og Tyskland.
Rejserne betaler han af egen lomme, tilføjer han.
Den kinesiske forbindelse
Det er der andre, der har svært ved at tro på.
Den tibetanske eksilregering og dens støtter er ikke sen til at skyde skylden for det stadig stigende antal protester på ærkefjenden Kina. Nogle nøjes med at konstatere, at shugdenitternes protester skader den tibetanske sag, mens andre, som den amerikanske professor Robert Thurman, der er en nær ven af Dalai Lama, direkte beskylder demonstranterne for at være finansieret af den kinesiske regering.
Egentlige beviser er der ingen af. Den tibetanske eksilregering cirkulerer billeder, der viser prominente Shugden-følgere, som mødes med de kinesiske myndigheder. Men bevægelsen afviser, at der skulle være noget mistænkeligt ved det.
Tibetologen Nathan Hill har svært ved at tro, at demonstranterne decideret skulle være i lommen på Kina. Men det er tydeligt, at Kina ser protesterne som værende i deres interesse og gør sit for at styrke Shugden-bevægelsen, mener han.
»Når man rejser i Tibet er det eksempelvis slående, hvor mange ressourcer de kinesiske myndigheder bruger på at istandsætte Shugden-klostre,« siger Nathan Hill.

