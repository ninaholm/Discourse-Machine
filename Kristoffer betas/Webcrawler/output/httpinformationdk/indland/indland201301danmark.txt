Danmark leder efter egnede afghanske fængsler
Danmark er atter brændt inde med en afghansk fange, som man ikke tør udlevere til myndighederne i Helmand-provinsen. Derfor overvejer forsvarsministeren at overdrage vedkommende til et andet provinsfængsel. Men ingen afghanske fængsler er forsvarlige, lyder det fra Amnesty og Enhedslisten
’Det er foruroligende, at Nick Hækkerup (forsvarsministeren, red.) stædigt fastholder, at vi kan fortsætte med at udlevere fanger i Afghanistan, når alle andre siger stop, fordi fangerne risikerer at blive torteret. Det er ikke nok at lukke øjnene og håbe på, at der ikke sker noget med fangerne,’ siger Amnesty Internationals generalsekretær, Lars Normann Jørgensen.


 Danmark leder nu efter afghanske fængsler, hvortil de danske styrker tør udlevere tilbageholdte. Forsøget på at finde egnede fængsler skyldes, at de danske styrker i Helmand-provinsen er brændt inde med en fange, de ikke tør udlevere til de lokale fængsels-myndigheder af frygt for, at vedkommende skal blive mishandlet.
Forsvarsminister Nick Hækkerup (S) oplyser således i et notat til Folketingets forsvarsudvalg, at den pågældende person blev tilbageholdt 5. december mistænkt for at stå bag vejsidebomber.
Da Danmark imidlertid de facto har suspenderet overdragelsen af tilbageholdte til den såkaldte NDS-facilitet (varetægtsfængsel) i provinshovedstaden Lashkar Gah, »søges det afklaret, hvorvidt og i givet fald hvortil den pågældende kan overdrages med henblik på retsforfølgelse i Afghanistan«. En opgave den danske ambassade i den afghanske hovedstad, Kabul, står for.
»I den forbindelse undersøges mulighederne for at indgå en tillægsaftale til den dansk-afghanske bilaterale aftale om overdragelser af tilbageholdte til afghanske myndigheder med det sigte at gøre det muligt for de danske styrker at overdrage personer, der er blevet tilbageholdt i en given provins til en afghansk facilitet i en anden provins«, skriver forsvarsministeren. Nick Hækkerup stod i efteråret i samme dilemma, efter at de danske styrker på daværende tidspunkt havde tilbageholdt en lokal afghaner, som var mistænkt for at bygge og placere de frygtede vejsidebomber.
Da Danmark hverken turde udlevere den tilbageholdte eller ville løslade ham, gik forsvarsministeren i gang med undersøge en tredje mulighed: Hvad nu, hvis de danske styrker – i samarbejde med de britiske i provinsen – selv retsforfulgte og eventuelt dømte den mistænkte? Efterfølgende kunne den dømte nemlig godt udleveres til afsoning, da den daværende danske suspension kun gjaldt varetægtsfængslet.
Inden det kom så vidt, ophævede briterne imidlertid deres suspension af fangeudleveringer, hvorefter Danmark straks fulgte trop og udleverede fangen (som i mellemtiden havde fået følgeskab af endnu en) – blot for at opleve, at briterne i november atter suspenderede udleveringerne. Hvilket igen fik forsvarsministeren til at suspendere udleveringer.
Foruroligende stædighed
Senest har FN imidlertid dokumenteret omfattende mishandling af fanger i de afghanske fængsler – og altså ikke kun i Helmand-provinsen. Ud af 635 interviewede fanger vurderer FN, at 326 af dem er blevet mishandlet. Fangerne er blandt andet blevet slået med kabler og jernrør, har fået elektrisk chok og er blevet truet med henrettelse.
Amnesty International mener derfor, at Danmark omgående bør stoppe enhver udlevering af fanger i Afghanistan.
»Det er foruroligende, at Nick Hækkerup stædigt fastholder, at vi kan fortsætte med at udlevere fanger i Afghanistan, når alle andre siger stop, fordi fangerne risikerer at blive torteret. Det er ikke nok at lukke øjnene og håbe på, at der ikke sker noget med fangerne. FN-rapporten bør få Danmark til at reagere omgående,« siger generalsekretær Lars Normann Jørgensen.
Artikel tre i FN’s torturkonvention slår fast, at ingen stat »må udlevere en person til en anden stat, hvor der er vægtige grunde til at antage, at han vil være i fare for at blive underkastet tortur«.
For at vurdere, om der foreligger sådanne grunde, skal de kompetente myndigheder ifølge konventionen undersøge, »om der i den pågældende stat er et fast mønster af alvorlige, åbenbare eller massive krænkelser af menneskerettighederne«.
Enhedslistens forsvarsordfører, Nikolaj Villumsen, har derfor kaldt Nick Hækkerup i samråd i Folketingets forsvarsudvalg for at få en forklaring:
»FN’s rapport afslører, at der foregår systematisk mishandling af fanger i alle afghanske fængsler, så det her er endnu en lappeløsning fra forsvarsministeren,« siger Nikolaj Villumsen.
Ifølge reglerne for de internationale styrker i Afghanistan skal en tilbageholdt – under normale omstændigheder – løslades eller overdrages til de afghanske myndigheder efter højst 96 timer.
 
Leder på bagsiden

