'Vi kan ikke holde på alle'
Det var en fejl at sende grønlandske handicappede til Danmark, men Grønland vil ikke i denne regerings tid kunne tage sig af alle handicappede, erkender den ansvarlige for området, landsstyre-medlem Maliina Abelsen


 »Jeg tør ikke sætte årstal på,« svarer landsstyremedlem med ansvar for sociale anliggender, Maliina Abelsen (IA), på spørgsmålet om, hvornår Grønland bliver i stand til at tage sig af alle grønlandske handicappede.
Det har været Grønlands ambition i mere end 20 år, men: »Det er en meget svær balance, for vi vil gerne tilbyde alle borgere det bedste, men vi har ikke altid de specialiserede institutioner, der skal til. Så må man veje op, om de store følelsesmæssige og kulturelle omvæltninger ved at flytte til et andet land er værre end ikke at få det rette tilbud.«
Hun var selv i Slagelse i sommer for at besøge nogle af de 100 anbragte grønlændere i Danmark. Selv om det ikke er tilfredsstillende, er den rigtige løsning ikke nødvendigvis at sende dem tilbage til Grønland, siger hun.
»Nogle af de mennesker har opholdt sig i Danmark i mere end 40 år, og derfor må vi gøre op i hver enkelt tilfælde, om det vil være gavnligt at sende dem tilbage. Nogle bor på institutioner, som vi ikke kan matche heroppe. Vi kan lære af historien, at vi i Grønland tidligere måske har været for hurtige til at sende folk ud. Derfor har vi heller ikke været vant til at håndtere handicappede i samfundet.«
-Har man forsøgt i tilstrækkelig grad at finde egnede tilbud i Grønland til de mennesker?
»Det er svært, når vi har kæmpe mangler på socialuddannet personale her. Jeg synes, man må sikre sig aldrig at forringe den enkelte handicappedes livsvilkår.«
Men hun erkender, at Grønland bliver nødt til at finde egnede tilbud på en anden måde end ved blot at kopiere de danske institutioner.
»Vi kan ikke sidde og vente, indtil vi får nok uddannet personale. Vi må se på andre muligheder for etisk og fagligt forsvarligt at lave tilbud med mindre uddannet personale,« siger Maliina Abelsen.

