’Jeg vil forbedre hverdagen for læger’



 – Hvor og hvordan kan man se aftrykket af din forskning i samfundet om 50 år?
»Hvis blodprøverobotter bliver implementeret på hospitalerne, så vil du kunne se det på ventetiderne for at få afleveret dine blodprøver. Forhåbentlig vil du slet ikke lægge mærke til, at det er en robot om 50 år, men bare sætte dig hen til den og få taget en prøve. I det store samfundsøkonomiske perspektiv vil blodprøverobotten tage presset væk på den arbejdsopgave på sygehusene. Som det er nu, så bliver antallet af blodprøver ved med at stige, imens det bliver sværere og sværere at rekruttere arbejdskraft. Jeg håber, at min forskning kan være med til, at bioanalytikerne får mindre travlt, og at der bliver mere tid til patienterne.«
– Hvad er målet med din forskning?
»At bruge mine kompetencer til at gå videre med at udvikle robotter, der på en eller anden måde kan udøve en form for kirurgi eller indføre noget ligesom en blodprøverobot. Mit mål er at forbedre, hvordan mennesker og robotter kan spille sammen i sundhedsvæsnet. På et helt overordnet plan, så kan jeg se, at vi i Danmark er rigtig gode til at lave den her slags teknologi, der med forholdsvis små ressourcer kan forbedre en hel masse. På den måde er mit mål med små ændringer at skabe noget, der vil forbedre hverdagen for lægerne.«

