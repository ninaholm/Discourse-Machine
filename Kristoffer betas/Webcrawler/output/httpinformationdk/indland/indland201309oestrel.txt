Østre Landsret skal dømme i danmarkshistorien
Injuriesagen mellem journalist Jørgen Dragsdahl og professor Bent Jensen genopliver Den Kolde Krigs uforsonlighed: Bliver man landsforræder af at være kritisk over for NATO?
Til sit forsvar anførte Bent Jensen, at hans udfald mod Jørgen Dragsdahl  (billedet) ’er fremsat som led i en historisk rapportering/respektive i et videnskabeligt foredrag’. Den gik ikke.


 
	Hele 17 retsmøder har Østre Landsret afsat – til en injuriesag. Tilmed en sag, der i forvejen har været endevendt i Retten i Svendborg. Men det er ikke nogen almindelig injuriesag, landsretten tager fat på i dag. Faktisk handler sagen om Danmarks politik under Den Kolde Krig – med rødder tilbage til 1930’ernes danske nedrustning og besættelsestidens modsigelsesfyldte forhold til Tyskland.

	Først den nyere nutid: I 2010 afsagde Retten i Svendborg en straffedom over professor Bent Jensen, der var leder af det statslige Center for Koldkrigsforskning. Både centeret og Bent Jensens ansættelse var et påhit fra Folketingets daværende VKO-flertal. Dommen over Bent Jensen blev udløst af noget så usædvanligt som en privat anlagt straffesag.

	Sagen var anlagt af journalisten Jørgen Dragsdahl, der i årene 1977-95 var udenrigs- og sikkerhedspolitisk medarbejder ved Dagbladet Information. Jørgen Dragsdahl ville ikke have siddende på sig, at Bent Jensen offentligt – mest i Morgenavisen Jyllands-Posten – havde stemplet Dragsdahl som »agent« for KGB; Sovjetunionens hemmelige efterretningstjeneste, og beskyldt Dragsdahl for at sprede »desinformation« for at gavne Sovjetunionen.

	Nul videnskab

	Til sit forsvar anførte Bent Jensen, at hans udfald mod Jørgen Dragsdahl »er fremsat som led i en historisk rapportering/respektive i et videnskabeligt foredrag, der udspringer af Bent Jensens stilling som leder af Center for Koldkrigsforskning.«

	Den gik ikke! Retten i Svendborg dømte Bent Jensen. Til hans henvisning til, at det var videnskab, svarede retten tørt:

	»Bent Jensen har som forsker en forpligtelse til kritisk at undersøge det kildemateriale, som han bygger sine konklusioner på.«

	Bent Jensens straf udmålte retten således: »Under hensyn til omfanget og grovheden af de æreskrænkende udtalelser fastsættes straffen til 20 dagbøder a 2.000 kr. Forvandlingsstraffen er fængsel i 20 dage.«

	Retten henviste yderligere til »æreskrænkelsernes grovhed« og pålagde Bent Jensen en ’tortgodtgørelse’ på 200.000 kr. Oveni skal Bent Jensen betale Jørgen Dragsdahl 309.277,70 kr. i sagsomkostninger.

	Bent Jensen har anket sin dom til landsretten.

	Hvor politisk betændt sagen er, fremgår af den svada, som daværende folketingsmedlem for Dansk Folkeparti Søren Krarup umiddelbart efter dommen rettede mod Svendborgs kvindelige dommer:

	»I mine øren har hun i den politiske korrektheds navn på forhånd haft en bestemt opfattelse af sagen og har kun været interesseret i én ting: at frikende Dragsdahl.«

	Pikeret formand

	Krarups ord fik formanden for Dommerforeningen til at erklære over for Ritzau:

	»Jeg mindes ikke lignende udtalelser, hvor politikere går ind i en konkret sag og insinuerer, at dommeren er forudindtaget. Det er jo næsten en æreskrænkende udtalelse.«

	Når Søren Krarup forløb sig mod dommeren, skyldes det, at dommen kan ses som et delnederlag i den større værdikrig, som Krarup og hans partifælle og fætter Jesper Langballe siden 1960’erne har ført mod »landets kulturradikale elite«. De to fætres kamp fik formidabelt forøget sin styrke, da den nye statsminister i 2001, Anders Fogh Rasmussen (V), gik helhjertet ind i den – hvad Foghs forgængere på V-formandsposten omhyggeligt havde undgået. Med Foghs tilslutning blev en markant højreorienteret værdikamp pludselig et folketingsflertals politik.

	For at miskreditere den traditionelle forsigtige danske udenrigspolitik gik Fogh i spidsen for at hænge socialdemokrater og radikale ud for »en ussel tilpasningspolitik« over for Tyskland i 1930’erne og 40’erne. Fogh kom ikke ind på, at hans eget parti havde stået helhjertet bag tilpasningen. Til gengæld var Fogh og hans værdimedkæmpere optaget af, hvorledes den socialdemokratisk-radikale usselhed havde fået en ny opblomstring under koldkrigsårene i 1980’erne, hvor Venstres Uffe Ellemann-Jensen var udenrigsminister i den konservative Poul Schlüters regeringer. I NATO-politikken svang Socialdemokraterne af taktiske årsager over på de radikales traditionelle skeptiske linje, hvorved Schlüter-Ellemann bragtes i mindretal.

	Forbeholdene

	Socialdemokraterne håbede, at det ville tvinge den borgerlige regering af ministertaburetterne, men den valgte at leve med at måtte tage 23 danske forbehold over for NATO.

	Hvis det var skændigt, kunne Schlüter-Ellemann være gået af, men det valgte de ikke at gøre. Skændigheden blev først for alvor et slagnummer, da Fogh kom til og ville føre aktivistisk udenrigspolitik med USA.

	Det er her, Jørgen Dragsdahl kommer ind i spillet som en brik. For i fodnoteårene havde Dragsdahl i denne avis skrevet en række artikler, hvor han satte kritisk lys på NATO’s 1979-beslutning om at modsvare Sovjets opstilling af mellemdistance atombevæbnede SS-20 raketter i Europa med en tilsvarende opstilling af Pershing-raketter.

	Som et led i sin skribentvirksomhed havde Dragsdahl et omfattende netværk – på begge sider af jerntæppet. Han var af den grund i »PET’s søgelys«. Men omtaler af ham som »agent« står for enkeltmedarbejderes regning, men var ikke en officiel vurdering, har PET bedyret.

	Generalmajor Karsten Møller fra Forsvarets Efterretningstjeneste forklarede under retssagen, at han i sin tid fulgte Dragsdahls artikler:

	»Dragsdahl skilte sig ud i debatten, fordi han argumenterede for sine synspunkter i modsætning til den ’slagordsdebat’, der i øvrigt fandt sted. Dragsdahls force var hans enorme netværk, først og fremmest i USA.«

	Desuagtet pådrog Dragsdahls journalistik ham fjender blandt svorne NATO-venner, der anså ham for fodnotebagmand. I nok et forsøg på at blamere S, R og SF udvidede Fogh-regeringen kommissoriet for en officiel koldkrigsudredning fra Dansk Institut for Internationale Studie (DIIS) til at omfatte østblokkens påvirkninger af den danske debat. Men 2005-udredningen fandt – til harme for bl.a. Bent Jensen – ingen landsforrædere omkring fodnoterne.

	Så gik Bent Jensen selv i aktion. Landsrettens dom i den anledning forventes at foreligge i november.

