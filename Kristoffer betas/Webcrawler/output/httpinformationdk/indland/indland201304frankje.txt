Frank Jensen går til valg på et forbud mod købesex
Et forbud mod købesex fortsætter med at splitte Socialdemokraterne. Nu går Frank Jensen til valg på et sådant forbud
Københavnere har flere gange i forbindelse med Kvindernes Internationale Kampdag den 8. marts været på gaden for at demonstrere mod købesex, og nu går Socialdemokraterne i København til kommunalvalg på et forbud mod købesex.


 Selv om regeringen afviser at forbyde købesex, så går Københavns overborgmester og Socialdemokraternes næstformand, Frank Jensen, til november til valg på et sådant forbud.
Socialdemokraterne i København har nemlig vedtaget et nyt valgoplæg, hvori det hedder, at »trods modstand i Folketinget ønsker vi fortsat et forbud mod køb af sex«.
Ifølge Frank Jensen ændrer SRSF-regeringens politik ikke, at Socialdemokraterne på kongressen i 2009 besluttede at arbejde for et sådant forbud.
»Socialdemokraterne mener, at det er uacceptabelt i et socialt bevidst samfund at købe et andet menneske til sex. Det er der, hvor Socialdemokraterne står. Og det vil Socialdemokraterne selvfølgelig kunne arbejde for fortsat,« siger den københavnske overborgmester og næstformand for Socialdemokraterne.
Regeringen droppede ellers i november snakken om et forbud mod købesex, efter at Straffelovrådet havde frarådet det.
Ved den lejlighed forklarede statsminister Helle Thorning-Schmidt (S) – som ellers støttede kongresbeslutningen i 2009 – at hun havde ændret holdning:
»Man skal ikke gøre sig nogen forhåbning om, at et forbud mod købesex ville få prostitution til at forsvinde,« forklarede statsministeren på et pressemøde.
Efterfølgende har Socialdemokraternes hovedbestyrelse ganske vist bekræftet, at et forbud stadig er partiets politik. Men statsministeren afviser at tage spørgsmålet op påny.
Det afskrækker dog ikke Frank Jensen. Overborgmesteren og den socialdemokratiske næstformand afviser, at de københavnske vælgere ikke kan vide sig sikre på Socialdemokraternes holdning.
»Det er rigtigt, at med denne regering – og det den har valgt indtil videre – så ligger det ikke lige for med et forbud mod købesex. Det kan vi godt se. Men det ændrer ikke på, at partiet mener det principielt,« siger Frank Jensen.
Socialdemokraternes ligestillingsordfører, Rasmus Horn Langhoff, mener, at Frank Jensens valgoplæg er »i helt naturlig forlængelse af partiets politik på området, som blev besluttet på S-kongressen i 2009«.
»En beslutning, som stadig står ved magt, uagtet at regeringen har valgt andre veje at gå i indsatsen for at hjælpe prostituerede ud af prostitution,« skriver ligestillingsordføreren i en kommentar.
På Københavns Rådhus får Frank Jensen støtte fra SF og Enhedslisten.
»SF går både på landsplan – og i København – stadig ind for et forbud. Men når vi ikke også har skrevet det ind i vores valgoplæg, så skyldes det, at det netop er landspolitik. Så vil jeg hellere prøve at hjælpe de prostituerede med nogle gode tilbud, hvis de ønsker at komme ud af prostitutionen,« siger Ninna Thomsen, sundheds- og omsorgsborgmester.
Enhedslisten har til gengæld også skrevet et forbud mod købesex ind i partiets handlingsplan forud for kommunalvalget. Og socialborgmester Mikkel Warming mener, at de tre lokale partiers støtte til et forbud mod købesex skyldes, at de har problemet med prostitution tættere inde på livet, og at de københavnske politikere derfor ermere optaget at finde nye løsninger på problemet.
»Og så viser det vel, at København er så rød, at hvis man skal være socialdemokrat i København, så er man også nødt til at lytte lidt til, hvad der foregår udenfor. Det kan de lære af på Christiansborg. Murene på Rådhuset er tyndere end på Christiansborg. Man lytter mere til virkeligheden og er en del af denne,« siger Mikkel Warming.
Til gengæld har Socialdemokraterne i landets næststørste by, Aarhus, ingen planer om at følge Frank Jensens eksempel.
Selv om de aarhusianske socialdemokrater endnu ikke har vedtaget et såkaldt værdiprogram forud for kommunalvalget, så tror den lokale formand, Morten Pless, ikke, at et købesexforbud kommer med, da »det er jo ikke et kommunalt anliggende«.
 
 

