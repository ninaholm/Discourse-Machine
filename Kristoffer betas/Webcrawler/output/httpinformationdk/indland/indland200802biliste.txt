Skal bilister have pisk eller gulerod?
Forskere peger på, at bilister skal presses økonomisk til at skifte til toget. Nej, siger politisk flertal, der vil lokke bilister med bedre kollektiv trafik


 Flere danskere skal for fremtiden lade bilen stå og tage toget eller bussen, da det belaster miljøet mindre og samtidig betyder, at vejene ikke sander til i lange køer. 
Det er trafikforskere og politikere fra begge sider i Folketinget enige om, men der er stor uenighed om, hvordan toget skal vinde over bilen. Skal det være gennem pisk i form af kørselsafgifter for biler, eller kan et effektivt og pålideligt kollektivt trafiksystem fungere som en gulerod, der trækker folk ud af bilen og ind i toget? 
Uenigheden kom frem, da Teknologirådet onsdag afholdt en høring om Infrastrukturkommissionens rapport. Rapporten skal danne grundlag for en stor trafikal investeringsplan, der vedtages til efteråret. Ved høringen fik politikerne mulighed for at høre en række eksperters bud på, hvordan veje og jernbaner kan sørge for, at Danmark hænger mest hensigtsmæssigt sammen. 
Roadpricing
Eksperterne peger på, at roadpricing er det bedste middel til at få folk til at lade bilen stå, for selv den reneste, mest behagelige og hurtigste bus kan ikke konkurrere med en bil.
"Kollektiv trafik kan ikke i sig selv give et væsentligt bidrag til at nedbringe trængsel på veje," siger ekstern lektor Anker Lohmann-Hansen fra Aalborg Universitet.
Det er Venstres trafikordfører, Kristian Pihl Lorentzen, helt uenig i.
"Vi skal gemme den pisk væk, for der er ikke brug for den. Vi ser gerne, at mange flere af egen fri vilje vælger den kollektive trafik. Det vil vi også gerne fremme ved at investere i den kollektive trafik," siger han.
Forskerne peger på, at roadpricing er den bedste løsning. Roadpricing er et intelligent system, hvor bilister betaler efter, hvor meget, på hvilket tidspunkt og hvor i landet de kører. 
Det skal være billigere på landet, hvor der ikke er alternativer, mens det skal være dyrere i byen, hvor bussen og toget er et alternativ. Og så skal det være dyrere at køre i myldretiden end om natten for at styre trafikken bedre, mener forskere.
"Vi bliver nødt til at regulere efterspørgslen, for ellers sander kapaciteten til. Jeg synes, at man allerede skal træffe en principbeslutning om, at Danmark i 2015 skal have roadpricing. Det er nødvendigt at få pisken frem, for tidsforbruget fra dør til dør er to og en halv gange så stort i den kollektive trafik som i en bil. Derfor er det svært at flytte folk," siger sektionsleder Harry Lahrmann fra Aalborg Universitet.
Tog og bus taber
Centerleder Camilla Riff Brems fra DTU Transport tror også, at toget og bussen fortsat vil stå som taber i konkurrence med bilen, hvis der ikke gøres noget mod bilisterne.
"Den enkelte trafikant foretager et valg før hver rejse og vurderer, hvad der samlet set er bedst. Selv om vi forbedrer den kollektive trafik, vil den ikke nå bilens niveau, og derfor er vi nødt til at gøre det mere besværligt at tage bilen i form af nye afgifter," siger hun
Argumenterne bider ikke på det politiske flertal. Den konservative trafikordfører, Henriette Kjær, kalder tankerne for "skrappe og negative", mens Dansk Folkepartis trafikordfører, Kim Christiansen, også vil opruste den kollektive trafik i stedet.
"Vi skal have et kollektivt system, der fungerer, og som kan tage over for bilen. Det har vi ikke i dag," siger Kim Christiansen.
Kristian Pihl Lorentzen mener også, at roadpricing vil ramme mange områder i samfundet.
"Det vil ramme skævt. Det, at mindre bemidlede folk har råd til bil, er et gode i vores samfund. Det vil også gå ud over arbejdskraftens fri bevægelighed, hvis vi fra at have et system, hvor vi betaler en fast afgift, skal betale efter, hvor meget man bevæger sig," siger Kristian Pihl Lorentzen, der kalder tankerne for "en ny skatteskrue". ritzau


