Virkeligheden indhenter Fogh
Han forvandlede en højkonjunktur til en kriseøkonomi, han smadrede sit politiske parti og gjorde det farligere at være dansker i verden. Det står nu klart, at Anders Fogh Rasmussen ikke var en stor statsminister
Anders Fogh Rasmussen forlod den 5. april 2009 statsministerposten i Danmark for at tiltræde som generalsekretær for NATO. Information har talt med en række eksperter og politikere i forsøget på at gøre status over Anders Fogh Rasmussens eftermæle.


 Folk standser glanende op på Christiansborgs gange, da Anders Fogh Rasmussen passerer forbi med sine sikkerhedsvagter i hælene. Hans smil er lige så stramt som sømmene i det skræddersyede jakkesæt, og i den forstand ligner han sig selv; kontrolleret og beslutsom.
Men for hvert skridt, han tager, skriver historien en linje i hans eftermæle. Og det bliver ikke nær så sømmeligt, som hans ufejlbarlige image.
For Foghs økonomiske politik var slet »ikke så ansvarlig, som den burde have været«, som Schlüters tidligere finansminister Palle Simonsen (K) siger.
»Han er den statsminister, der har haft det mest favorable udgangspunkt, og det har han formøblet,« lyder en anden hård dom fra professor Ove Pedersen, Copenhagen Business School.
Fogh efterlod både økonomien og Venstre i nedgang og Danmark i krig.
»Jeg er slet ikke sikker på, at jeg har lyst til at huske ham,« siger William Friis-Møller, der har været ambassadør i en menneskealder  og stadig husker Foghs håndtering af Muhammed-krisen som et af de største udenrigspolitiske fejltrin nogensinde.
Virkelighedens Fogh
Når bagklogskabens lys rammer Fogh fra den rigtige vinkel, kan den trænede beskuer ane, hvordan han efterhånden tynges af sit eget eftermæle.
»Det, vi ser i øjeblikket, er, at virkeligheden indhenter ham. Hele hans måde at træde frem på som den ekstremt kontrollerede og strategisk tænkende statsminister var blot en måde at brande sig selv på. Men nu oplever vi, at hans eftermæle genskrives i løbet af kort tid. Der er indtrådt en refleksionstid, og her viser det sig, at så kontrolleret og strategisk var Anders Fogh Rasmussen måske slet ikke. Sådan kan ingen dansk statsminister have været i så mange år. Hvad var formålet med at føre Danmark i krig? Hvorfor foretog han fejlkalkulationer i den økonomiske politik? Selviscenesættelsen fremtræder delvis falsk, og hans brand afslører sig under alle omstændigheder som fortænkt,« siger Ove Pedersen.
Denne decemberdag blev det længe ventede portræt af Fogh offentliggjort, og det kom op at hænge på væggen i Christiansborgs såkaldte vandrehal. Derfor gæstede han også for en sjælden gangs skyld det officielle Danmark, som han forlod i april 2009 til fordel for posten som generalsekretær i NATO.
Det atypiske portræt får sandsynligvis en linje eller to i fremtidens historiebøger, og under alle omstændigheder igangsatte det på ny debatten om Foghs eftermæle. Om maleriet tegner et billede af en ansvarlig eller uansvarlig statsminister, afhænger af øjnene, der ser. Information har talt med en række eksperter og politikere i forsøget på at gøre status over Anders Fogh Rasmussens eftermæle.
Økonomien
På det nye kulørte portræt er der ingen umiddelbare henvisninger til den økonomiske politik, selv om det er det, som Fogh vil blive husket bedst for. Skattestoppet blev hans varemærke, og den dag i dag får Venstre at høre for det, hvis de hæver selv den mindste afgift.
Da den digitale skattestoptæller forsvandt i forbindelse med relanceringen af hjemmesiden venstre.dk, affødte det anseelig mediebevågenhed. Således er Løkke-regeringens politiske handlerum stadig begrænset af Foghs kontraktpolitik, der var så klart formidlet. Ekkoet af Venstres valgkampslogan fra 2007 runger stadig; 'Venstre - så ved du, det bliver til noget'.
Fogh vandt tre valg i streg på både at love velfærd og skattelettelser. Men tilbage står konsekvenserne: Fogh forvandlede en overskudsøkonomi til en underskudsøkonomi, understreger Ove Pedersen.
»Han overtog landet i en økonomisk situation, som var ganske positiv. Begrænset arbejdsløshed, liden statsbudgetunderskud, rimelige vækstparametre. Sammenlignet med, hvordan Schlüter og Nyrup overtog, sad Anders Fogh Rasmussen i 2001 i en betydelig mere  positiv situation. Derfor er det karakteristisk, at situationen er omvendt, da han forlader statsministerposten.  Der er vi igen på vej mod et statsbudgetunderskud for første gang i en 0tte-ni år,  arbejdsløsheden er tiltagende, og der er en galopperende vækst i den offentlige sektors udgifter. Det er få statsministre, der har formået det.«
Selverkendelse
Oppositionen har længe hylet op om, at det var umuligt med både skattelettelser og velfærd. Men også fra Foghs egen fløj lyder der kritik.
Palle Simonsen, manden bag Schlüters stramninger i slutfirserne, fik selv eftermæle som genopretningens grand old man. Han har ikke meget ros tilovers for  Fogh-æraens økonomiske politik. Når Simonsen ser  på sine borgerlige efterfølgere, er det 00'ernes ødselhed, der springer ham i øjnene.
»Perioden var præget af kolossal vækst i de offentlige udgifter, og det er en af årsagerne til, at vi nu rammes hårdere af krisen, end vi ellers skulle have været. I forsøget på at please vælgerne, var Fogh tilbøjelig til at føre en for ekspansiv politik,« siger Palle Simonsen.
Med Foghs de facto-flertal og de sunde finanser kunne han have valgt at være reformernes mand. Men det gjorde han ikke. I stedet sad milliarderne løst, og Velfærdsforliget var utilstrækkeligt, mener Simonsen.
»Velfærdsforliget blev solgt som om, at nu var alle problemer løst, og det viser sig i dag, at det var de bestemt ikke,« siger han.
Tidligere politisk ordfører i Venstre, Jens Rohde, erkender også, at Venstre fejlede ved ikke at føre en strammere økonomisk politik.
»Det er en kendsgerning, at væksten i den offentlige sektor fortsatte markant. Som liberalist lægger jeg ikke skjul på, at det ikke var en målsætning,« siger han og forklarer, hvordan den gunstige konjunktursituation simpelthen blev en 'sovepude':
»Vi skulle bruge skattestoppet til at føre en opdragende debat i befolkningen. Men virkeligheden blev, at pengene fossede så meget ind i statskassen, at vi kunne efterkomme andre partiers ønsker uden samtidig at stille modkrav om, at nogle skulle af med noget. Derfor udviklede debatten sig til et spørgsmål om, hvem der kom med flest milliarder, og vi glemte den ideologiske debat. Den gode økonomi blev en sovepude for den vigtige borgerlige debat om, hvordan der skulle prioriteres,« siger han.
Rohde bærer selv sin del af ansvaret og indrømmer, at det er nemt at komme med kritik, når det er for sent.
»Men man må lære af sin historie. Jeg siger det ikke for at kritisere, men for at gøre klart, at vi kunne have gjort det bedre. Det skal man erkende for ikke at begå de samme fejl igen.«
Ifølge Ove Pedersen er Foghs økonomiske politik ikke kun et problem på statens bundlinje. Opsvingstiden gav også danskerne dårlige vaner, som vil forvolde problemer de næste 10-15 år. For nok var det mageligt, da selv de mindste rækkehuse fik et samtalekøkken, og ingen problemer var større, end at de kunne løses med en kassekredit. Men i længden går det bare ikke.
»Han gav den danske befolkning en forventning om, at de kunne leve over evne. Pumpede store ressourcer ud i form af skattelettelser i en situation med lav rente, hvilket skabte forventninger og et forbrugsmønster, det viser sig, at den danske økonomi ikke kan bære, ligesom skatteborgerne og den økonomiske vækst ikke kan bære forventningerne til den offentlige sektor.«
Partiformanden
Fogh vandt vælgerne, men på sin vej til magten sled han på Venstremedlemmernes velvilje. Mere end 20.000 medlemmer forlod partiet, mens Fogh var formand. Handelshøjskolevenstre tabte han til Liberal Alliance, der i dag har overtaget rollen som Danmarks liberale parti, og Højskolevenstre tabte han til Fælleslisten, da han med centralisering og supersygehuse brændte den historiske bro til sind og hjerter hos jyske bønder.
I Venstres gruppelokale er stemningen mere uformel i dag, og der er højere til loftet, end da Fogh sad for bordenden. For flere folketingsmedlemmer, som Information har talt med, opleves Foghs farvel som en lettelse. Men samtidig har han efterladt et magttomrum, der skaber mere uro. Fejltrin og soloudmeldinger har blomstret i Foghs fravær og det politiske flertals spinkelhed. Fogh forlod sit parti, da udfordringerne blev størst. Den nedslidte regering og den økonomiske krise overlod han til andre at tage sig af. Det kunne de ikke, og alle målinger tyder på, at Venstre mister regeringsmagten ved næste valg.
Og netop fordi Fogh af sine egne beskrives som så uhyre selvoptaget, fremstår hans exit også egoistisk. Han rustede simpelthen ikke partiet til at stå på egne ben. Som en kilde højt placeret i partiet beskrev det til Information i foråret:
»Det er et ødelagt parti, han har efterladt sig. Han har ødelagt debatten i partiet. Han har ødelagt det frie ord, og det ved han godt selv. Partiet var hans redskab til at blive statsminister, og det eneste, han var optaget af, var at få magt og at skabe sig sit eftermæle. Han er den statsminister i Danmarkshistorien, der har været mest liderligt optaget af sit eget eftermæle.«
I mellemtiden er meningsmålingerne vendt fra 2001-valgets 31,2 pct. til senest 21 pct. ifølge Altinget.dk, som opgør gennemsnittet af en række meningsmålinger.
Danmark i fare
Et ørkenlandskab med kampvogne fylder halvdelen af Fogh-portrættet, og naturligvis er udenrigspolitikken endnu en ting, han vil blive husket for.
Før Anders Fogh Rasmussen blev statsminister, var Danmark kendt som et humanistisk velfærdsforbillede i hele verden. Efter hans periode bliver Danmark nævnt mellem Israel og USA som de en af de stater, man hader i rundt omkring i verden. Det er blevet farligere at være dansker i verden, og Danmark er blevet mindre sikkert.
Det var Fogh, der førte humanismens Danmark i krig. Krige, vi aldrig rigtig vandt, og som flere og flere danskere er imod. Der var ingen masseødelæggelsesvåben i Irak, og Afghanistan var ikke sådan lige at demokratisere. Hvad der under Fogh fremstod som en modig, aktivistisk udenrigspolitik, vil med tiden blive beskrevet som en tabt og blodig værdikamp. Fogh har afvist at kende til dansk involvering i tortur. Men lækkede dokumenter fra Wikileaks har i den seneste tid afsløret, hvordan danske soldater medvirkede til udlevering af fanger til det irakiske politi på trods af kendskabet til irakernes omfattende brug af tortur.
Det var også Fogh, der med sin håndtering af Muhammed-krisen bidrog til at sætte Danmark på verdenskortet over yndede terrormål.
»Muhammed-krisen placerede os i top-fem over lande, som opfattes som mest antiislamiske. Tacklingen af Muhammed-krisen er tæt på at være en utilgivelig fejl,« siger Tonny Brems Knudsen, lektor i International Politik ved Aarhus Universitet.
Muhammed-krisen var også det, der under en frokostsammenkomst mellem eksdiplomater i december 2005 gjorde stemningen ophedet. Fogh havde få uger forinden afvist at mødes med en række muslimske diplomater, som ville diskutere sagen om Muhammed-tegningerne, der på det tidspunkt havde udviklet sig til Muhammed-krisen. Der var bål og brænd i Mellemøsten, men ifølge Fogh var det ikke grund nok til at mødes med diplomaterne:
»Det er noget principielt. Det vil jeg ikke, fordi det er så selvindlysende klart, hvad det danske samfund bygger på af principper, at det er der ikke nogen baggrund for at holde et møde om,« begrundede han.
»Men vi følte, det var et diplomatisk fejltrin, at han ikke ville mødes med de islamiske landes ambassadører i København. Diplomati og udenrigspolitik består i et vist omfang af samtale med andre mennesker, hvor man lytter til, hvad de har på hjerte og giver udtryk for sine egne synspunkter. Det var en fejl at afvise at mødes, uden at opstille et alternativ. At sige farvel og tobak gør man altså ikke i vores branche,« siger William Friis-Møller, der har været ambassadør i både Kina, Nordkorea, Mongoliet og Sverige.
Han var medunderskriver på det debatindlæg, som 22 tidligere ambassadører under frokostarrangementet besluttede at skrive, selv om de hverken før eller siden har formuleret et samlet opråb.
»Det er ikke noget, vi plejer at gøre. Det sker aldrig. Men det her var bare så voldsom en ting. Vi har selv gjort tjeneste i udlandet og kunne levende forestille os, hvordan vi selv ville reagere på at blive fejet væk af ophavslandets regeringschefer på den måde, som det skete i Danmark. Så vi blev bekymrede over denne nye udvikling i dansk diplomati og udenrigspolitik,« husker William Friis-Møller, der stadig mener, at Foghs håndtering fornærmede de muslimske landes regeringer unødigt.
Krigsministeren
Muhammed-krisen ribbes der jævnligt op i, og derfor vil den klæbe til Foghs eftermæle, mener også professor i international politik, Ole Wæver, som påpeger, hvordan ambassadørmødet er et udmærket eksempel på Foghs evne til at gøre udenrigspolitikken til værdipolitik.
»På udenrigspolitikken kunne man for alvor skille fårene fra bukkene,« siger han og spår, at Fogh på udenrigsfronten først og fremmest vil blive husket som krigsministeren.
»Hans navn er hæftet op på krige. Det faktum, at han førte Danmark ud i to væsentlige krige og derefter blev generalsekretær i NATO, betyder, at billedet af en krigsstatsminister, bliver hængende. Næsten mere end retfærdigt er.«
Fogh skulle i forbindelse med Irak-krigen vælge, om Danmark skulle gå med USA eller med FN. Her valgte han USA. Og selv om den danske krigsmodstand var til at overse, da tropperne blev sendt afsted, er stemningen siden hen vendt.
»I perioden fungerede det rigtig godt. Der var opbakning til den heroiske rolle. Det lykkedes Fogh at bringe sig selv i samklang med befolkningens grundstemning. Men i løbet af de kommende fem-ti år, når vi skal afvikle vores indsats og gøre status over det, så bliver det en større belastning. I de kommende år vil man mere og mere se en krig, der ikke var en succes, og derfor vil det ikke være positivt at blive associeret med den,« siger Ole Wæver.
Når Foghs tilsidesættelse af FN står så tydeligt i dag, skyldes det ikke mindst, at situationen internationalt har ændret sig meget siden, påpeger Tonny Brems Knudsen.
»USA's dagsorden er en helt anden i dag, og den har intet at gøre med tvangseksport af vestlige værdier mere. Der er også et uafviseligt skifte på vej i den internationale magtbalance,« siger han.
Således taber Fogh til historien, selv om han i et årti stod som Danmarks ubestridte vinder. Han tabte krigene, han tabte den danske økonomi på gulvet og han tabte sit parti, som nu står til at tabe regeringsmagten. Det var nok ikke en del af superstrategens plan.
»Virkeligheden indhenter myten nu. Sådan er det i politik. Der kommer altid et virkelighedstjek, og jævnligt er det koldt og kynisk,« siger Ove Pedersen.

