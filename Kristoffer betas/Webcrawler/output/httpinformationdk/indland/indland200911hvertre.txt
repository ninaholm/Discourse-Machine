Hver tredje kommune ser stort på ligeløn
Kommunerne undlader ifølge en ny undersøgelse at lave kønsopdelte lønstatistikker, selv om både loven og ministeren siger, at de skal. Ulovligt og bekymrende, mener FOA og en ligeløns-ekspert, mens KL-formand, Erik Fabrin, ikke se kan se  problemet


 »En arbejdsgiver med mindst 35 ansatte skal hvert år udarbejde en kønsopdelt lønstatistik,« står der i ligelønsloven.
Men tager man et kig på praksis i de danske kommuner, viser det sig, at langt fra alle følger bestemmelsen.
Ifølge en ny undersøgelse, foretaget af Capacent for FOA, laver 34 procent af kommunerne ikke regelmæssige lønstatistikker, der kan afsløre, hvor store lønforskellene er mellem mænd og kvinder.
37 procent af kommunerne har heller ikke i deres personalepolitik et erklæret mål om at sikre ligeløn. Det til trods for at lønforskellene i kommunerne i dag er betydelige.
Klart lovbrud
Når kommunerne undlader at bruge lønstatistikkerne, bryder de loven, forklarer ph.d. i ligelønsret og advokat i Teknisk Landsforbund, Byrial Bjørst:
»Loven siger helt klart, at der skal laves en lønstatistik, og så er dén ikke længere. Det er logik for perlehøns, og gør de det ikke, så overholder de ikke loven, « siger han og tilføjer, at »overtrædelsen kan straffes med bøde«.
FOA's formand, Dennis Kristensen kalder undersøgelsens resultater »stærkt bekymrende«.
»Man burde kunne gå ud fra, at offentlige myndigheder overholder loven, men det gør de altså ikke. Og der ud over er det et meget ærgerligt signal om, at ligeløn er et emne, kommunerne åbenbart ikke synes, er særlig vigtigt,« siger han.
Fabrin afviser
Københavns Kommune er ifølge undersøgelsen en af dem, der undlader at lave kønsopdelte statistikker.
En anden kommune, der heller ikke følger bestemmelserne, er Rudersdal Kommune, hvis borgmester, Erik Fabrin, også er formand for Kommunernes Landsforening.
Han forklarer, at kommunen følger overenskomsterne, som står over lovens bestemmelser:
»Vi er overenskomstdækkede på alle områder, og dermed er det problem for så vidt elimineret.«
Der står dog ikke noget om ligeløn i FOA's overenskomster, og jævnfør Dennis Kristensens kritik, er der tilsyneladende heller ikke enighed mellem parterne om, at overenskomsterne 'eliminerer' problemet.
Fabrin fastholder dog, at kommunen ikke må forskelsbehandle, og at overenskomsterne er gode nok, uanset om ligelønsspørgsmålet er afklaret:
»Der står noget om, hvordan man ansætter, og vi ansætter jo ikke på forskellige løntrin alt efter køn,« påpeger han.
Desuden har ingen endnu lagt sag an imod kommunen for brud på loven, og derfor tyder intet på, at der skulle være et problem, mener Erik Fabrin.
Adspurgt om, hvorvidt KL-formandens egen kommune ikke netop burde være forbilledlig for resten af landet, svarer Fabrin, at »det er vi også«, og i øvrigt ønsker han ikke, at diskutere spørgsmålet med Information.
Centralt redskab
Slår man stridsspørgsmålet efter i Ligestillingslovene Bind II med kommentarer står der specifikt, at baggrunden for bestemmelsen er, at »forbuddet mod forskelsbehandling ikke har vist sig tilstrækkeligt til at fjerne lønforskelle mellem mænd og kvinder.«
Derfor er det et meget vigtigt ligestillingsværktøj, som Rudersdal og de andre kommuner sylter, mener Bjørst:
»Statistikkerne er en fuldstændig betingelse for, at der kan køres ligelønssager, så det er i den grad et helt centralt redskab.«
Ministeren for ligestilling, Inger Støjberg (V) understreger, at »kommunerne skal overholde loven, lige som alle andre«, hvorfor de også bør indhente lønstatistikkerne:
»Der er ingen tvivl om, at kommunerne skal lave lønstatistikkerne, og det går jeg bestemt ud fra, at de gør,« siger hun og påpeger, at det snart vil vise sig, hvorvidt de gør det eller ej.
Netop nu har ministeriet nemlig modtaget de ligestillingsredegørelser, som kommunerne afleverer hvert andet år.
Inger Støjberg vil derfor ikke på nuværende tidspunkt tage stilling til, hvilke konsekvenser det skal have, hvis det også i redegørelserne viser sig, at kommunerne bryder loven.


