Eurofighter vil tilbage i kampen
Mens Joint Strike Fighter (JSF) ser ud til at være på vej ud,  vil Eurofighter nu alligevel gerne levere kampfly til Danmark
Eurofighter har fløjet knap 90.000 timer uden uheld i bl.a. Storbritannien, Tyskland, Italien og Spanien.


 Det fælleseuropæiske Eurofighter Jagdflugzeug GmbH vil gerne tilbage i den danske kampflykonkurrence, hvis muligheden byder sig. Det siger konsortiets administrerende direktør, Enzo Casolini, ifølge bladet Ingeniøren.
»Ja, vi vil gerne deltage. Vi vil hilse det velkomment, hvis de danske politikere igen vil kigge på et ægte europæisk produkt,« siger Enzo Casolini.
Ifølge Ingeniøren vil Forsvarsministeriet i løbet af efteråret præsentere en ny  køreplan for købet af nye kampfly, der blev udskudt i marts. Den vil blandt andet indebære, at Forsvaret skal udsende et nyt udbud, hvor man vil afkræve bindende oplysninger fra leverandørerne og invitere andre kandidater, først og fremmest Eurofighter, til at konkurrere. Eurofighter tror på, at produktet vil falde i de danske politikeres smag.
»Der vil være mange fordele for Danmark, ikke mindst gennem synergi i drift og operativ tjeneste med de europæiske Eurofighter-partnere og nabolande som Storbritannien og Tyskland. Og her vil Eurofighter udgøre det primære kampfly i de næste 40 år,« siger Enzo Casolini.
Favorit med problemer
Med den seneste udmelding er Eurofighter vendt 180 grader, efter at man i december 2007 valgte at droppe konkurrencerne i Danmark og Norge, fordi man mente, at JSF og hovedproducenten Lockheed Martin blev favoriseret i udbudsbetingelserne. Men udskydelsen af den danske beslutning kombineret med de massive problemer for JSF, der ofte regnes for favorit i Danmark, har rykket ved den holdning, lyder det nu fra Eurofighters hovedkvarter i Halbergmoos, München.
»Nu er situationen anderledes, og derfor er vi i konsortiet meget interesseret i Danmark,« siger Enzo Casolini, der sammen med den øvrige ledelse har defineret et markedspotentiale på 150 kampfly i de kommende år til blandt andet JSF-partnerlande som Danmark.
Eurofighter har fløjet knap 90.000 timer uden uheld og skal produceres i mindst 620 eksemplarer. Flyet er i dag i aktiv tjeneste i Storbritannien, Tyskland, Italien, Spanien, Østrig og Saudi-Arabien. Desuden deltager man lige nu i konkurrencer i Schweiz og Indien, og der foregår indledende forhandlinger med flere lande i Asien og Mellemøsten, understreges det fra Eurofighters hovedkontor.
Eurofighter er netop nu ved at overgå til sidste produktions- og udviklingsfase kaldet Tranche3. Det er de fly, der i givet fald vil være aktuelle som eksportversion for Danmark.
Flyets avancerede systemer finpudses og videre- udvikles i de kommende 10-15 år, og der vil være store muligheder for dansk industri ikke mindst i de kommende forbedringer af flyet, påpeger Enzo Casolini.
»Der vil ligge et stort potentiale for danske virksomheder i Eurofighter-programmet, og vi er meget indstillede på at involvere dansk industri,« lyder det fra Enzo Casolini. Inf.


