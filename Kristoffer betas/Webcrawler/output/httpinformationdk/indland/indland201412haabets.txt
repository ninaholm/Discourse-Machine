Håbets julekalender - 8. december
Hver dag i december beder Information en række samfundskritiske personer om at tænde et håb for læserne
 Knud RomerRadiovært og forfatter


 – Hvad dit største håb for 2015?
»At jeg ikke dør, at min kone ikke dør, og at mine børn ikke dør. Og at jeg kan betale min restskat. Det, jeg frygter mest efter døden, er økonomi. Mit håb er min angst. Jeg håber, at ingen kører ind i min bil, for den har ingen kaskoforsikring; jeg håber, at vi får en ordentlig sommerferie uden at skændes, og at jeg får min piratjolle i vandet. Jeg har ingen forventninger til fremtiden. Fremtiden blev opfundet i 1600-1700-tallet. I antikken og middelalderen havde man ingen forventninger til at tingene ville ændre sig – højest noget med dommedag og Det Ny Jerusalem.«
– Hvad giver dig håb?
»Kafka sagde: Der er håb, bare ikke for os. Håb er en positive forventning om, at der skal ske noget godt, og det tror jeg ikke på. Det er i hvert fald alsammen fluekneppende småtterier: Jeg håber, at min datter kommer i DR’s børnekor, og at min yngste datter, der går i 0. klasse på Skt. Petri-skolen (tysk-dansk privatskole i København, red.), knækker sprogkoden og lærer tysk. Og så at du har ringet til mig. Hvis nogen ringer og spørger, hvordan det går, så går det vel meget godt.«
– Hvad er det mest positive, der er sket i Danmark i 2014?
»Måske at underholdningsorkesteret kan skabe politisk revanche. Det er en fryd for et kulturmenneske. Men jeg kan jo ikke engang huske i går. Jeg lever i en endeløs opmærksomhedsforstyrrelse af nutid. Nu, nu, nu, nu. Harddisken skal hele tiden slettes, så der er plads til nyt. Jeg ved det ikke.«
– Hvad gør dig rigtig glad?
»Når mine børn pludselig kan tage strømpebukserne på selv. Når min kone ryger en cigaret. Mikroskopiske ting.«
– Hvordan prøver du at gøre andre mennesker glade?
»Jeg går ud med skraldet. Jeg vasker op. Køber ind. Laver mad. Forsøger at leve op til rollen som forsørger, far og ægtemand. Jeg prøver at undgår at være et røvhul.«

