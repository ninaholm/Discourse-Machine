Kammeradvokaten: Irak-krigen kommer ikke domstolene ved
De danske domstole er ikke egnet til at tage stilling til folkeretsspørgsmål, mener, mener Kammeradvokaten. Folkeret er alt for indviklet


 »Det er ikke en opgave for de danske domstole at afgøre, om en dansk folketingsbeslutning er i overensstemmelse med Grundloven og folkeretten.«
Sådan lød et af kammeradvokat Peter Bierings argumenter i går i Højesteret, da han forsøgte at overtale rettens ni dommere til at afvise den såkaldte grundlovssag, som 25 danskere og næsten 5.000 biintervenienter har anlagt mod regeringen.
De mener, at den danske regering har brudt både den danske grundlov og FN-pagten, da Danmark i 2003 besluttede at deltage i Irak-krigen.
»Hvis regeringen har brudt grundloven eller folkeretten er det op til vælgerne og folketingspolitikerne at afgøre den sag, eventuelt ved hjælp af ministeransvarlighedsloven,« sagde Peter Biering på dagens retsmøde.
Kammeradvokaten, der repræsenterer regeringen i sagen, afviste, at der var tale om et brud på Grundlovens § 19, da et snævert flertal i marts 2003 sendte korvetten Olfert Fisher, ubåden Sælen, et lægehold og nogle stabsofficerer af sted for at hjælpe den USA-ledede koalition med at befri Irak for Saddam Hussein.
Ifølge sagsøgerne fastslår både forarbejderne til Grundloven af 1953 og den daværende regering, at § 19's formål er at forhindre, at Danmark kan gå i krig uden om FN.
Men den fortolkning afviste Biering. Med henvisning til andre fortolkere af Grundloven mente han at kunne konstatere, at regering og Folketing har ret til at sende landet i krig uden om FN - sådan som det bl.a. skete, da Danmark i deltog i Kosovo-krigen.
»Folketinget kan vælge at inddrage folkeretten, men er ikke forpligtet til at overholde FN-pagten,« sagde kammeradvokaten.
For indviklet
Biering afviste også påstanden om, at Irak-krigen var i strid med folkeretten, selv om det var den daværende generalsekretær, Kofi Annans, vurdering og vurderingen fra langt den overvejende del af danske og internationale folkeretsjurister.
Kammeradvokaten mente i øvrigt, at folkeret var så vanskelig en juridisk disciplin, at hverken de 25 sagsøgere, deres tre advokater eller det danske retssystem var »egnet« til at behandle spørgsmålet om krigens lovlighed.
Herefter gik han sjovt nok selv i gang med at vurdere Irak-krigens folkeretlige lovlighed. Med udgangspunkt i et juridisk notat fra Udenrigsministeriets Folkeretskontor fra marts 2003 argumenterede han for, at FN's tidligere resolutioner fra Kuwait-krigen og den meget omdiskuterede resolution 1441 fra 2002 »tilsammen gav mandat for krigen mod Irak«.
Han afviste i den sammenhæng, at regeringen burde have spurgt andre end Udenrigsministeriets jurister om krigens lovliglighed, f.eks. Justitsministeriet, Rigsadvokaten eller andre juridiske autoriteter.
Almindelige borgere
Kammeradvokat Biering brugte en stor del af retssagens sidste møde på at advare Højesteret mod at give »almindelige danske borgere« adgang til at få en sag som denne realitetsbehandlet.
»Hvis almindelige danskere uden konkret og individuel interesse i en afgørelse kan få denne sag prøvet, er der ingen grænser for, hvem der kan få en sag prøvet,« sagde han.
Birgitte Albrechtsen, der er formand for Grundlovskomiteen er selvfølgelig dybt uenig og mener, at de 25 sagsøgere sammen med resten af den danske befolkning har en »væsentlig interesse« i at få svar på, om Irak-krigen var lovlig eller ej.
Højesteret har udbedt sig 12 dage til at tænke over, om sagsøgerne skal have tilladelse til at indbringe spørgsmålet om Irak-krigens lovlighed - hvilket kan tyde på en vis uenighed blandt de ni dommere.
Dommen afsiges den 17. marts.


