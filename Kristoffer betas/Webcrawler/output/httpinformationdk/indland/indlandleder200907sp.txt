Nu spiller de poker om kloden



 Først den gode nyhed: De 17 store økonomier og CO2-udledere i klubben Major Economies Forum (MEF) enedes i aftes i den italienske by l'Aquila om at »anerkende den videnskabelige vurdering, at stigningen i den globale gennemsnitstemperatur ikke bør overstige to grader celsius i forhold til de førindustrielle niveauer.«
Man kan diskutere, hvor imponerende det er, at de store lande i MEF-klubben - USA, Kina, Indien, Brasilien, Tyskland, Storbritannien, Frankrig, Rusland, Japan m.fl. - når frem til denne fælles konklusion, 13 år efter at EU med henvisning til FN's Klimapanel definerede de to grader som smertetærsklen, der ikke må overskrides. Men nu har de store udledere altså accepteret budskabet, og det er en god nyhed. For det gør det muligt i de resterende fem måneder frem til klimatopmødet i København at bruge de to grader som det vedtagne kriterie, hvorfra der kan regnes baglæns til de nødvendige CO2-reduktioner for de enkelte lande eller landegrupper. Et stærkt redskab for progressive lande, grønne ngo'er og andre klimabekymrede aktører til at presse de mere vrangvillige. »Bordet fanger,« som statsminister Lars Løkke Rasmussen (V)  sagde fra Italien i går.
Her kommer så den mindre gode nyhed fra møderne i l'Aquila: Sluterklæringen fra MEF-mødet rummer ingen enighed om et fælles langsigtet klimamål for 2050. I det oprindelige udkast taltes der om nødvendigheden af en global CO2-reduktion i 2050 på 50 pct., herunder en reduktion i i-landene på 80 pct. Den passage blev dog pillet ud efter krav fra Kina, Indien og Brasilien, der er stærkt utilfredse med, at G8-lederne fra de store industrilande på deres eget møde dagen før ikke kunne enes om et fælles mål for 2020. Som Brasiliens miljøminister, Luiz Alberto Machado, sagde: »Uden et meget klart mål for det nære sigt - med tal på - har det langsigtede mål ingen troværdighed.«
Baglænsregningen fra de to grader leder frem til, at de rige lande i 2020 bør mindske CO2-udledningerne med 25-40 pct. i forhold til 1990-niveauet. Det var vurderingen i FN-panelets seneste rapport, der nu er to år gammel og baseret på data, der i sig selv er tre-fire år gamle. I lyset af de accelererende klimaændringer siger mange forskere i dag, at 40 pct. nok er det nødvendige 2020-mål for i-landene. Det er da også, hvad Kina, Indien og øvrige u-lande forlanger. I slutteksten fra G8-drøftelsen i onsdags om klima er et 2020-mål imidlertid helt udeladt, fordi de store i-lande ikke kunne blive enige og i øvrigt næsten alle har alt for lave ambitioner. De hidtidige udmeldinger fra de rige lande peger mod vilje til en samlet CO2-reduktion på blot 10-15 pct. i 2020 - inklusive køb af CO2-kreditter i u-lande - dvs. milevidt fra de 40 pct.
G8-lederne nåede i modsætning til den bredere MEF-gruppe til enighed om 2050-målet - mindst 50 pct. globalt og mindst 80 pct. i de rige lande - men enigheden skæmmes af, at man ikke har defineret basisåret for reduktionsberegningen. Det giver landene vidt spillerum til at indrette sig, så de slipper nemmest muligt. Dertil formåede Rusland allerede onsdag aften at undsige den fælles tekst, mens Canada i går betonede, at 2050-målet er noget, man »tilstræber«.
Hvad der dertil gjorde Kina og Indien sure var, at de rige lande i G8 stadig ikke vil forpligte sig konkret og med beløb på klimabistanden til de fattige lande. I den fælles tekst fra MEF-mødet kunne det kun blive til udsagn af typen: »Finansielle ressourcer til klimabeskyttelse og -tilpasning må øges hurtigt og substantielt.«
»Deres udspil går ikke langt nok. Der er tale om en politisk og moralsk nødvendighed og et historisk ansvar, der skal løftes. For menneskehedens fremtid - ja for selve Jordens fremtid,« sagde en kritisk FN's generalsekretær Ban Ki-moon efter G8-mødet onsdag.
Efter G8- og MEF-møderne er situationen klar, dramatisk og kritisk. De tunge i-lande og de tunge u-lande har med de to grader taget et vigtigt fælles skridt fremad, men samtidig for alvor indledt nervekrigen: Det ene hold vil ikke forpligte sig på ambitiøse CO2-mål for 2020 endsige på konkrete bistandsbeløb, før det andet hold forpligter sig på bl.a. fælles 2050-mål. Og det andet hold vil ikke forpligte sig langsigtet, før det første hold forpligter sig kortsigtet og med kontanter.
Nu handler det i pokerspillet om, hvem af de store spillere der blinker først. Indsatsen er, med FN-chefens ord, menneskehedens fremtid.
For alle dem, der engageret og nervøst følger spillet, er der to konklusioner at drage efter møderne i l'Aquila:
 Den nyvundne enighed om smertetærsklen på to grader fortæller, at det vitterlig nytter at presse beslutningstagerne med både forskeres videnskab og borgeres lidenskab.
 Alt det, der endnu mangler, fortæller, at der skal et meget større pres på politikerne til, hvis klimatopmødet København ikke skal ende med en aftale af typen 'mindste fællesnævner', der låser verden i flere årtier til en alt for svag og fremtidstruende klimapolitik.
Der er 149 dage tilbage til at lægge det pres.

