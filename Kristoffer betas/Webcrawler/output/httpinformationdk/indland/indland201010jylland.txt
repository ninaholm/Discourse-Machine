Var Jyllands-Posten varskoet på forhånd?
Vidste Jyllands-Postens Flemming Rose på forhånd, at karikaturtegningerne af profeten Muhammed ville vække ramaskrig? Ja, for det fortalte jeg ham, siger Lars Hedegaard fra Trykkefrihedsselskabet. Men det afviser Rose


 »Helvede vil bryde løs!«
Sådan sagde Lars Hedegaard, nuværende formand for det islamkritiske Trykkefrihedsselskabet, til Jyllands-Postens kulturredaktør Flemming Rose, få dage før avisen bragte karikaturtegningerne af Muhammed.
I hvert fald er det sådan, Lars Hedegaard husker det.
Derimod afviser Flemming Rose på det bestemteste, at han overhovedet har talt med Hedegaard om tegningerne, før de blev bragt den 30. september 2005:
»Der har ikke været nogen forudgående samtale,« understreger Flemming Rose således i en mail til Information.
»Jeg aner ikke, hvad motivet er, men Lars Hedegaard siger jo så meget,« fortsætter Flemming Rose sin mail.
Rose ringede
På bagsiden af sin nye bog, Tavshedens tyranni, fastslår Rose endnu en gang, at hverken han eller andre på den store jyske morgenavis på forhånd kunne forudse konsekvenserne af at trykke tegningerne.
Omvendt fastholder Hedegaard, at han har talt med Rose. Og at det endda var Rose, der ringede for at få et godt råd.
Flemming Rose »spurgte mig: 'Hvad tror du, der vil ske, hvis vi gør det her?' Og jeg svarede ham: 'Helvede vil bryde løs! Det bliver værre end Salman Rushdie',« som Lars Hedegaard siger i et videoklip, som er offentliggjort på nettet.
I videoklippet fortæller Hedegaard den amerikanske anti-islamist Pamela Geller »en hemmelighed, som du muligvis ikke er klar over«.
Modig redaktør
Hemmeligheden handler om »den meget modige redaktør af avisen Jyllands-Posten«, der ringer og spørger Lars Hedegaard til råds.
»Helvede vil bryde løs,« lød Hedegaards vurdering, da han opfordrede Flemming Rose til at trykke tegningerne:
»Han var helt bevidst om det efter at have talt med mig. Præcis det, jeg havde forudsagt, var det, der skete. Og han gjorde det alligevel. Og jeg sagde til ham: Ja, du skulle gøre det. Han gjorde det. Det var en bevidst handling af mod,« siger Hedegaard til Geller i samtalen, der fandt sted i september 2007, så vidt Hedegaard husker.
Han fastholder i dag, at det er ham, der husker rigtigt, og han ved ikke, hvorfor Rose ikke vil kendes ved samtalen.
»Man kan spekulere endeløst over hvorfor. Jeg kan ikke gøre andet end at sige, at jeg har ikke glemt samtalen, netop fordi den var så vigtig. Jeg burde måske ikke have omtalt samtalen, men jeg ville da gerne slå et slag for Jyllands-Posten og Rose, der har udvist mod,« forklarer Hedegaard.

Se optagelsen med Lars Hedegaard:


