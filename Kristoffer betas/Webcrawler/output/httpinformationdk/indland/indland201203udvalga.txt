Udvalg åbner en ’ladeport’ for PET
PET-kender Preben Wilhjelm kritiserer Wendler Pedersen-udvalget for ikke at foreslå en nedre grænse for, hvornår tjenesten må behandle oplysninger om borgere, og han frygter, at et ’amputeret’ kontrolorgan ikke vil kunne skabe den nødvendige tillid i befolkningen
Preben Wilhjelm er langtfra imponeret over de konklusioner som Wendler Pedersen-udvalget er kommet frem til .


 Preben Wilhjelm havde om ikke store, så i hvert fald visse forhåbninger til Wendler Pedersen-udvalget, der for nylig kom med forslag til en kommende lov for Politiets og Forsvarets Efterretningstjeneste (PET og FE). Men den tidligere MF’er for Venstresocialisterne (VS) er ikke imponeret. Udvalget, der skulle sikre borgerne mod efterretningstjenesten, har i realiteten åbnet for, at tjenesten kan ende med at få endnu videre beføjelser end hidtil, vurderer han efter at have brugt de sidste par uger på at nærlæse udvalgets 625 sider lange betænkning.
Og når det kommer til PET, er Preben Wilhjelm ikke hvem som helst. Han er blandt de personer uden for tjenesten, der ved mest om PET. Gennem flere årtier har han fulgt PET tæt, og i 1999 skrev han bogen Demokratiets vogtere – 50 års bestræbelser på kontrol med efterretningstjenesten.
Tilbage i 1969 foreslog flere folketingsmedlemmer fra Preben Wilhjelms parti, VS, at grænserne for, hvem PET måtte registrere i sine arkiver og registre, skulle fastsættes ved lov. På den måde kunne befolkningen få at vide, hvad der lå til grund for PET’s registreringer af borgerne, og tjenestens beføjelser kunne blive genstand for en demokratiske debat. Men det blev dengang afvist af et solidt flertal i Folketinget, der i stedet henviste til den erklæring, som VKR-regeringen udsendte den 30. september 1968.
Ifølge erklæringen måtte PET ikke længere registrere folk alene på grund af lovlig politisk virksomhed. Men det skulle senere vise sig, at det gjorde PET alligevel.
At Wendler Pedersen-udvalget nu, 43 år efter VS, lægger op til at lovgive på området, finder Preben Wilhelm som udgangspunkt positivt. Men han ærgrer sig over, at udvalget vil lovfæste nogle beføjelser, som efter hans vurdering er alt for vidtgående.
»Der er ikke længere en nedre grænse for, hvornår PET må behandle oplysninger om borgerne,« siger han.
Åben ladeport
Nu som i 1969 er det spørgsmålet om de præcise grænser for, hvornår PET må registrere borgere, der er problematisk.
Ifølge Wendler Pedersen-udvalgets forslag til ny lov for PET kan lovlig politisk virksomhed »ikke i sig selv begrunde«, at PET behandler oplysninger om borgere i sine databaser. Men hvad mere der skal til, synes PET i realiteten selv at kunne afgøre.
Ifølge Wendler Pedersen-udvalget er tjenestens vigtigste opgave at forebygge og modvirke terrorvirksomhed og andre forbrydelser, der truer den internationale samfundsorden. En anden opgave er at bistå det øvrige politi. Og i den forbindelse skriver udvalget, at PET må behandle oplysninger om borgere, hvis det »er nødvendigt for varetagelsen af tjenestens øvrige opgaver.«
Her ser Preben Wilhjelm »en åben ladeport«.
»Det betyder reelt, at det kan gå helt ned i småtingsafdelingen, når der ikke er fastsat en nedre grænse. Der skal ikke engang ligge en anmodning fra det øvrige politi,« siger han og opfordrer til, at det »hul i lovforslaget« lukkes med mere indskrænkende formuleringer.
»Det kunne f.eks. være, at der først skal ligge en opfordring fra det øvrige politi om assistance fra PET, før de må behandle oplysninger. Der kan sikkert også findes andre måder, men kravene til, hvornår PET lovligt kan behandle oplysninger om borgerne, må og skal kvalificeres.«
Lige så utilfreds er han med et andet markant forslag fra Wendler Pedersen-udvalget, nemlig forslaget om en såkaldt indirekte indsigt i PET’s registreringer.
Fremover skal borgerne have mulighed for at spørge et uafhængigt tilsyn, om PET behandler oplysninger om dem på et uberettiget grundlag, dvs. ulovligt. Men ifølge Wendler Pedersen-udvalget må tilsynet ikke meddele borgeren, om det er tilfældet. Tilsynet kan kun stoppe registreringen, hvis den er ulovlig, men borgerne bliver ikke orienteret. Det ville ellers være en måde for offentligheden at få indsigt i, om tilsynet fungerer eller ej, mener Preben Wilhjelm:
»Som det er foreslået nu, reduceres tilsynet til en ren og skær gidselfunktion. Det er en mærkelig og farlig ordning, man vil indføre.«
Syg juristkultur
Omtrent hvert 10. år har der de sidste 50 år været en afsløring af, at PET er gået for vidt i forhold til regeringserklæringen.
»Hver gang har man sagt: 'Nåh ja, det var dengang, nu har vi rettet ind'… indtil den næste afsløring kom. Det afspejler en syg kultur i dele af juriststanden, især blandt embedsmænd: Man er ikke en god jurist, hvis ikke man kan vende og dreje ordene til de betyder det, man gerne vil have, de skal betyde.«
Preben Wilhjelm citerer fortalen til Jyske Lov fra 1241: »Loven skal være ærlig og retfærdig, tålelig, efter landets sædvane, passende og nyttig og tydelig, så at alle kan vide og forstå, hvad loven siger.«
»Det er da sådan, det skal være. Men sådan er det desværre ikke,« siger han og nævner et aktuelt eksempel på, hvordan PET efter hans vurdering har manipuleret, nemlig sagen om Henrik Sass Larsen. Efter TV 2 havde bragt en historie om, at den socialdemokratiske toppolitiker var blevet aflyttet af PET gennem længere tid, udtalte tjenestens chef, politimester Jakob Scharf, i en pressemeddelelse, at PET ikke havde foretaget en overvågning »rettet mod« Henrik Sass Larsen.
Udtalelsen fik nyhedschef på TV 2 Michael Dyrby til at dementere sine journalisters historie, men efterfølgende påpegede chefjurist i tænketanken CEPOS, Jacob Mchangama, at formuleringen efterlod rum for, at Sass Larsen godt kunne være blevet aflyttet, uden at overvågningen var rettet imod ham.
PET kan nemlig have aflyttet Sass Larsen som led i en overvågning rettet mod et af hans rockerbekendtskaber.
»Der vil altid være fortolkningsmuligheder inden for juraen, og det kan være en nydelse af se en god fortolkning. Men den slags prokuratorkneb er ødelæggende,« siger Preben Wilhjelm.
Amputering af et tilsyn
Wendler Pedersen-udvalget foreslår, at et uafhængigt tilsyn i fremtiden skal kontrollere såvel PET som FE, men udvalget er delt i synet på de beføjelser, tilsynet skal udstyres med.
Flertallet i udvalget, der overvejende udgøres af repræsentanter for centraladministrationen, politiet og forsvaret, mener ikke, tilsynet skal have instruktionsbeføjelser, som PET skal rette sig efter.
Mindretallet vil derimod give tilsynet denne mulighed i stedet for alene at kunne afgive skriftlige udtalelser, som PET ikke behøver at rette sig efter.
Med henvisning til de norske erfaringer, hvor tilsynet med efterretningstjenesterne er udpeget af Stortinget, finder Peben Wilhjelm det afgørende, at et tilsyn, der under alle omstændigheder virker i fortrolighed, nyder den størst mulige tillid i offentligheden.
»Det kunne give den nødvendige tillid, hvis tilsynet af og til kunne slå i bordet over for PET og få nogle ting ændret. Nu bliver det endda justitsministeren, der skal nedsætte tilsynet og også afgøre uenigheder mellem tilsynet og PET,« siger Preben Wilhjelm.
»Det er en meget bekymrende amputering, når et flertal i Wendler Pedersen-udvalget ikke vil give tilsynet muligheden for at opbygge en selvstændig troværdighed, særlig hvis man ikke har fuld tiltro til Justitsministeriet.«
Historisk indsigt
Som Information tidligere har beskrevet, har medlemmerne af Wendler Pedersen-udvalget ikke kunnet enes om, hvorvidt PET skal åbne sine arkiver for borgere, der blev registreret af PET under Den Kolde Krig fra 1945-89. Det spørgsmål har udvalget efter 14 år overladt til politikerne.
Selv vil Preben Wilhjelm ikke søge om at se, hvad der måtte være registreret om ham.
»Jeg går ud fra, at jeg er registreret, men jeg har selv som politisk aktiv og medlem af Folketinget stukket næsen frem. Det er langt værre med registreringen af alle de borgere, der ikke har gjort det, men som alligevel er blevet registreret.«
Han husker, da han før sit brud med SF sammen med andre unge partimedlemmer i slutningen af 1950’erne rejste Sjælland tyndt for at finde borgere, der ville skrive sig på lister som opstillere af SF. Det var svært, fordi mange – med rette, som det senere skulle vise sig – frygtede at blive registreret og ende i arkiverne.
»Selv om der ikke er nogen, der er døde af at være registreret af PET, så har registrering haft en dæmpende effekt på folks lyst til at deltage i lovligt politisk arbejde,« siger han.
Hvis Folketinget i næste folketingssamling vedtager en historisk indsigt, kan man forvente ansøgninger fra mange, der kan have interesse i at vide, om de har været registreret.
Men da PET ifølge Wendler Pedersen-udvalget kun har gemt ca. 1.600 personsager fra Den Kolde Krig, vil det være yderst begrænset, hvor mange der reelt kan få adgang.
»Mange på venstrefløjen var måske lidt paranoide. De var overbevist om, at hvis det klikkede i deres telefon, så var de aflyttet,« som Preben Wilhjelm bemærker.
Og hvis PET virkelig har så stort behov for at spare på ressourcerne, så har han et smart forslag:
I stedet for at PET og PET-tilsynet overdænges med ansøgninger fra folk, der mener, de må være blevet aflyttet, så burde tjenesten selv skrive ud til de få personer, hvis personsager er bevaret.

