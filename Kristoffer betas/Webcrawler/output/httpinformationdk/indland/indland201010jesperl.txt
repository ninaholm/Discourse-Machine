Da Jesper Langballe brølede
Dansk Folkeparti ophid-ses over at blive mindet om sine problemer med at afgrænse sig over for den yderste højrefløj


 Vreden vældede op i Dansk Folkepartis Jesper Langballe. Det skete i DR2's sene 'Deadline' mandag aften. Langballe og jeg var inviteret i studiet for at diskutere, hvor langt fortids synder belaster politikere.
I et forhåndsbåndet indslag udtalte Dansk Folkepartis udenrigsordfører, Søren Espersen, at en ministerpost til fhv. kommunistformand Ole Sohn nu ville svare til at have givet den danske nazileder Frits Clausen tilsvarende hæder efter besættelsen. Det tilsluttede Langballe sig og hengav sig til en længere udredning om Sohn og hans synder. Til det svarede jeg: »Der er mange andre, der har skeletter i skabet. Dansk Folkeparti har en livslang historie med at skulle støde nazister ud, som er trængt ind i partiet.«
Direkte henvendt til Jesper Langballe sagde jeg:
»Og du har da også selv ytret sympati for en af dem, som Pia Kjærsgaard smed ud som nazist.«
Beskidt antydning
Så var det, at Langballe blev ophidset: »Det var en temmelig beskidt antydning,« nærmest råbte han. Og sagde derpå en hel masse mere vredt, som næsten overdøvede, at jeg svarede:
»Det er ikke en antydning. Det er en kendsgerning.«
Baggrunden er følgende:
Tilbage i 1999 ekskluderede Dansk Folkeparti 19 unge aktive medlemmer, der samtidig var aktive i den yderst højreorienterede organisation Dansk Forum.
I Politiken erklærede  DF-næstformand Peter Skaarup:
»Deres budskaber er så tæt, som man kan komme på støtte til nazister.«
Efterfølgende anlagde seks af de ekskluderede injuriesag mod Dansk Folkeparti for nazianklagerne og fik byrettens dom for, at de var »ubeføjede«, men at Dansk Folkeparti som følge af Dansk Forums retorik havde været »i god tro« til at fremsætte dem.
Efter denne ballade vakte det opsigt, da Jesper Langballe i 2006 optrådte som taler på et politisk møde sammen med en af de ekskluderede, der i mellemtiden var blevet landsformand for Dansk Samling.
Ekstra Bladet spurgte Langballe, om ikke han ved sin tilstedeværelse blåstemplede de folk, som Pia Kjærsgaard og Peter Skaarup tog afstand fra.
Hans svar lød:
»Ja, og det gør jeg med stor glæde.«
Langballe tilføjede om de ekskluderede:
»Jeg ville gerne åbne døren for dem igen.«


