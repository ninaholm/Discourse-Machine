Solhusets børn tager hånd om fremtiden, deres egen
En grøn institution, der selv laver al energien og inddrager børnene i at skabe bæredygtighed og klimavenlighed, viser vej for solenergiens gennembrud i Danmark
Institutionen Solhusets børn bliver klimabevidste i en tidlig alder. De lærer blandt andet, at elektricitet ikke bare er noget, der kommer fra et tryk på en stikkontakt, og at tomater har en anden oprindelse end et supermarked.


 Borgmesteren havde taget sin borgmesterkæde på. Socialministeren kom og talte. Og de små børn sang i kor:
»Her i Solhuset er rart. Børnene er fulde af fart. Alle har fundet sig en ny kammerat.«
Der blev klappet og smilet og sagt tillykke, og bagefter var der rundvisning, pindemadder, fotografer og masser af solskin ind i de lyse rum gennem de store, sydvendte tagvinduer.
Solhuset på Breeltevej 3 i Hørsholm er angiveligt Danmarks mest klimavenlige daginstitution, et såkaldt Active House der giver mere energi, end det tager. Det blev officielt indviet i sidste uge under de europæiske  Solar Days 2011, men reelt har de 100 børn og 30 medarbejdere levet og åndet her siden februar.
»Det er en helt ny verden, der har åbnet sig,« siger Helle Lentz Rasmussen, leder af Solhuset.
Hun kommer selv fra vuggestuen Løvehuset, den ene af to traditionelle institutioner, der er fusioneret i det grønne byggeri. Og den nye verden består både i de bæredygtige rammer og i den klimapædagogik, som Hørsholm Kommune har besluttet at sætte på dagsordenen. »Klima, miljø og energi i børnehøjde,« som der står på en planche i Solhuset.
Solenergien er i centrum. På tagene af det trekantede byggeri er placeret 250 kvadratmeter solceller, der laver elektrisk strøm, og 50 kvadratmeter solfangere, der laver varme  dertil 1.000 meter nedgravede jordvarmeslanger, der kan lagre solvarmen og levere jordvarme, når solen er borte. El fra solcellerne driver den varmepumpe, der sender varmen ud i lokalerne via gulvene  der er ingen radiatorer med ekstern varmeforsyning i Solhuset.
Mere end til eget behov
Til gengæld er der tykke, højisolerede vægge og bevoksede grønne tage, som er med til at holde institutionens energiforbrug meget lavt, ligesom de 80 ovenlysvinduer og de mange facadevinduer med to eller tre lag glas holder på varmen og opsamler passiv solvarme. Samtidig holdes elforbruget nede med lavenergibelysning og de mest energieffektive hårde hvidevarer.
Det lave energiforbrug muliggør, at Solhuset bliver det aktivhus, der på årsbasis producerer mere energi, end brugerne selv har behov for.
»I hele april har der ikke været behov for anden opvarmning end den varme, der kommer fra solen gennem vinduerne. Og i april og maj har vi produceret mere end dobbelt så meget elektricitet, som vi har brugt, så nu har vi sendt el ud i elnettet for at vi kan bruge det, når det bliver vinter,« fortæller arkitekt  Ellen Kathrine Hansen, projektleder på Solhuset for VKR Holding, der har udviklet konceptet Activ House.
Hvor er børnene?
Helle Lentz Rasmussen, der som børnene og kollegerne færdes i lokalerne mange timer daglig, berømmer det gode indeklima.
»Hvis der er for meget CO2 i luften, og man bliver træt i hovedet, så åbner ovenlysvinduerne automatisk via CO2-sensorer og sikrer frisk luft og ventilation,« siger hun.
I det hele taget styres luftskifte, temperatur og lysindfald automatisk, så indeklimaet bliver optimalt og energiforbruget samtidig lavest muligt.
»Når jeg viser folk rundt i husene, spørger de 'hvor er børnene?' Akustikken og lyddæmpningen er så god, at her aldrig er nogen larm og susen, som gør én træt,« siger institutionslederen.
»Dette er en bygning, der ikke er set før i Danmark,« siger den stolte borgmester med kæden, Morten Slotved (K).
Det dages for solen
Sandheden er, at byggeri, der ligner, er på vej rigtig mange steder netop nu. I den forgangne uge gennemførtes i Danmark som i det øvrige EU de såkaldte European Solar Days, hvor konferencer, udstillinger, rundvisninger og åbent hus hos solenergifabrikanter, store anlæg og byggerier med solenergi har demonstreret for interesserede borgere, hvor langt man er kommet, og hvad mulighederne er.
I Valby var det en cykeltur i lørdags til nogle af de godt 50 solcelleanlæg på sammenlagt 2.000 kvadratmeter, der er installeret på villaer, kolonihavehuse, offentlige institutioner og en S-togsstation i bydelen. På Ærø var det åbent hus hos bl.a. Marstal Fjernvarme, der med over 18.000 kvadratmeter solfangere og yderligere 15.000 på vej er verdens største solvarmeanlæg  indtil det om nogle år bliver overhalet af Brædstrup Fjernvarme, der sigter mod 50.000 kvadratmeter solfangere.
I København var det bl.a. en temakonference i torsdags, arrangeret af Solar City Copenhagen, hvor arkitektfirmaer og rådgivende ingeniører fortalte om nye byggerier, hvor solenergi, energistyring og energieffektive byggematerialer sikrer selvforsyning med energi og CO2-neutralitet eller noget, der ligner. Som arkitektfirmaet C.F. Møllers nye passive kontorhus til Aarhus Kommune med bl.a. 200 kvadratmeter solceller på facaden og en solvæg til opsamling af solvarme.
»Selv i de solsvage måneder har solcellerne dækket 70-80 pct. af elforbruget. En rigtig god historie,« siger firmaets miljødesignchef Mette Nymann Nielsen.
Eller som aart architects' villa 'Bolig for livet' placeret i Lystrup med udsigt over Aarhusbugten, hvor solceller, solfangere og varmepumpe producerer overskud af energi og efter 40 år har produceret så meget, at også energiforbruget ved fremstillingen af ejendommens byggematerialer er betalt tilbage.
Gennembrud på vej
Eller de såkaldte Sunshine Houses, 24 præfabrikerede rækkehuse, der er på vej i Kolding og Sønderborg og opføres som passivhuse med et minimum af ekstern energiforsyning.
Hidtil har Danmark ikke imponeret med satsningen på solenergi. En netop offentliggjort oversigt fra EU-Kommissionen fortæller, at Danmark med beskedne 7 megawatt solcellekapacitet er nr. 18 i EU  efter både Finland og Sverige mod nord, der har mindre solskin. Men i 2010 voksede den danske kapacitet markant med 55 pct., og gennembruddet er på vej, siger branchefolk og arkitekter.
»Bygherrer sætter nu så høje krav i deres udbud, at der ikke er så megen diskussion: Vi skal have aktive teknologier som solceller med. Det går den rigtige vej, og det går hurtigt,« siger Mette  Nymann Nielsen.
For EU som helhed blev 2010 året, hvor solceller med en vækstrate på 120 pct. overhalede vindkraft som den vedvarende energikilde til elproduktion, der ekspanderede mest.
Klimapædagogik
I Solhuset i Hørsholm ved man godt, at det ikke bare er et spørgsmål om teknik. Solenergien er én af forudsætningerne for at gøre tilværelsen i det moderne samfund bæredygtig. Nye værdier og ny adfærd er andre forudsætninger. Sagt på en anden måde: Grønne teknologier som sol, vind og energieffektive installationer vinder kun fodfæste, hvis de opleves som del af en bedre tilværelse. Det er derfor, 'klimapædagogik' står helt centralt i institutionens og kommunens pædagogiske strategi.
»Når børnene fra Solhuset starter i skolen, har de nogle begreber med herfra. Vi arbejder meget med sol, jord, vand og ild,« fortæller institutionsleder Helle Lentz Rasmussen.
Uden for cykelskuret har man f.eks. et 'energihåndtag'. Når børnene skal have lys i skuret for at finde en legecykel, skal de selv dreje på håndtaget og producere strømmen  lys og el er ikke noget, der opstår, bare man trykker på en kontakt.
»Denne funktion bringer samarbejde, leg og læring ind i en og samme funktion og viser blandt mange ting, hvordan man kan skabe energi,« hedder det i den pædagogiske strategi.
Børnene er lige nu ved at dyrke tomatplanter, vandet med opsamlet regnvand. Tomaterne kommer til at indgå i køkkenet, hvor børnene er med i processen og også lærer om affaldssortering, kompostering, vandbesparelse osv.
»Vi bruger ikke sølvpapir eller plasticposer. Vi køber mest muligt økologisk, og vi køber frugt og grønt efter årstiderne,« siger Helle Lentz Rasmussen.
Forståelsen for bæredygtighed opnår Solhusets børn gennem leg og daglig adfærd, siger borgmester Slotved, da han byder velkommen til den officielle indvielse.
Og socialminister Benedikte Kiær (K), der med hjælp fra børnene skal klippe den røde snor over, holder også en lille tale.
»Forældrene får børn hjem herfra, som f.eks. kan fortælle, at den måde de smider affald ud på, er helt forkert. Forældrene får en løftet pegefinger, og det er kun godt,« betoner ministeren.
Så klipper hun snoren, og bagefter myldrer børnene, ministeren, borgmesteren og andre honoratiores rundt og kigger på de lyse, solvarme, bæredygtige lokaler og de grønne omgivelser.


