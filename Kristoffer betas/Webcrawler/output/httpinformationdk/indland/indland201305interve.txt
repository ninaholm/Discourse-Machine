Skal vi intervenere i Syrien?
Beskyldningerne om anvendelse af kemiske våben tager til, og flygtningene tælles nu i millioner. Mens Rusland forsyner Assads regime med våben, åbner EU mulighed for, at landene kan levere våben til oprørerne. Information spørger en række sagkyndige, om tiden er inde til at intervenere i Syrien
 
	Soldater fra den syriske oprørshær taler med soldater fra den syriske hær (uden for billeder), som ønsker at hoppe af Foto: Mayson/EPA/ Scanpix


 
	Beskyldningerne mod al-Assad for at bruge kemiske våben mod oprørerne i Syrien tager til. Antallet af flygtninge tælles nu i millioner. Og mens Rusland længe har forsynet styret med våben, ophævede EU sent mandag våbenembargoen og gav de enkelte lande frie hænder til at udlevere våben til oprørerne. Information spørger her på siden og i de kommende dage en række personer med indsigt i konflikten, om tiden er inde til at intervenere i Syrien.

Peter Seeberg, lektor ved Center for Mellemøststudier på Syddansk Universitet:

- Skal det internationale samfund intervenere militært i konflikten i Syrien?

	»Sagen er jo, at det internationale samfund ikke har været indstillet på at intervenere i Syrien. Først og fremmest, fordi Rusland og Kina har sat sig imod i FN’s Sikkerhedsråd. Men min helt egen mening er, at jeg er bekymret ved at intervenere. Der er en masse vanskeligheder ved det. I et post-Bashar al-Assad-scenarie kan man have umådeligt vanskeligt ved at styre, hvem der har våben. Man ser i det nogen grad i Libyen, hvor forskellige militser har tiltaget sig en magt, som er meget svær at have med at gøre. Det er årsagen til min bekymring. Men mit synspunkt er ikke et enten eller, jeg er selv meget i tvivl. Det kommer meget an på, hvordan man gør det.«

- Hvordan skal den foregå?

	»Man kunne godt forestille sig, at man lavede en korridor ind i Syrien i et område, som er kontrolleret af forskellige oppositionelle grupperinger. Men det er mit indtryk, at den løsning i længere tid har været skrinlagt fra EU’s, amerikansk og tyrkisk side.«

	»Det har jo været diskuteret længe, at man med NATO-styrker bag kan etablere en humanitær korridor, måske nordfra, med forsyninger, medicin og med muligheder for at få folk ud. Men hvis man etablerer sådan en korridor, må den nødvendigvis sikres militært, og det er grunden til, at Danmark har været imod den, fordi man ville have en politisk løsning. Og det er klart, at en korridor unægteligt også kan udvikle sig til en egentlig militær intervention.«

	»En stor intervention tror jeg dog, at de fleste skeptiske over for. På trods af, at enhver kan se, at det indebærer, at flere mennesker mister livet.«

- Hvad er alternativet til en militær intervention?

	»At prøve at se, om man kan finde en politisk løsning, samtidig med at man undersøger de muligheder for en intervention, der kan komme på tale. Velvidende, at det er helt uholdbart, som det ser ud nu.«

- Hvad er det værste scenarie, der kan ramme Syrien, hvis det internationale samfund intervenerer?

	»Der er især er grund til at være bekymret for, at man kommer til at bevæbne grupperinger, som gør den interne konflikt i Syrien yderligere uoverskuelig, og at det optrapper et internt blodbad, som om muligt kan blive værre, end det vi har set hidtil. Det er jo kendt, at der har været forbrydelser på begge sider, selv om regimet nok står for de fleste af de mistede menneskeliv, som nu tæller 80-90.000.«

- Argumenterne om at beskytte civilbefolkningen mod en ødelæggende borgerkrig og risikoen for en regional konflikt er blevet brugt i forhold til en intervention i Irak. Dengang eskalerede interventionen konflikten og militariseringen. Kan det virke anderledes og bedre i Syrien?

	»Nej, det er bestemt ikke sikkert. Irak var og er et kolossalt etnisk-religiøst patchwork, som er umådeligt svært at have at gøre med. Syrien er ikke helt på samme måde et patchwork som Irak, fordi den store majoritet er sunnimuslimer, men der er også mange forskellige grupperinger. Derfor er det meget komplekst at have at gøre med. Den irakiske erfaring er også forskellig fra den libyske, som var enklere, fordi det fysiske rum i Libyen var lettere at have med at gøre. Det var en overskuelig logistisk opgave. Det lykkedes faktisk at få standset Gaddafi, fordi han ingen venner havde. Det har Syrien, og det gør det yderligere vanskeligt. Med Hizbollahs intervention fra Libanon er der muligheder for iransk støtte til den syriske hær og måske også iranske soldater. Og så er der det vilkår, at Israel ligger lige ved siden og i sagens natur insisterer på, at deres sikkerhed har førsteprioritet. Derfor kan de også kan finde på at blande sig i en konflikt, hvis den optrappes.«

- Kan det internationale samfund intervenere uden accept fra FN?

	»Det internationale samfund kan ikke intervenere uden et FN-mandat bag sig. Men USA gjorde det jo i 2003, fordi Donald Rumsfeld ikke kunne få det, han kaldte det gamle Europa, til at støtte sig. Det hører dog med til historien, at russerne forsøger at etablere en konference med deltagelse fra det syriske regimes side, og så længe det initiativ er under udvikling, så v il der ikke ske noget i FN’s Sikkerhedsråd.«

Peter Viggo Jakobsen, lektor på Forsvarsakademiet:

- Skal det internationale samfund intervenere militært i konflikten i Syrien?

	»Hvis man med en intervention mener at sætte en stor landhær ind og erobre det hele, så vil det være en hjernedød idé. Amerikanerne, briterne, franskmændene og tyrkerne må gøre op med sig selv, hvad det er, de præcist vil opnå. Og de må vurdere, om de kan gå ind og understøtte oprørsgrupper, som de synes, står for noget fornuftigt. Dem må de så hjælpe til at få overtaget over de al-Qaeda-affilierede og islamistiske grupper, som de ikke kan lide.«

- Hvad er alternativet til en militær intervention?

	»Der er ikke noget, for omverdenen intervenerer allerede militært. Russerne bevæbner regimet, mens andre lande sender våben og andre former for støtte til oprørene. Alle er i fuld gang med at hjælpe de parter, de holder med. EU’s ikke-militære støtte i form af eksempelvis skudsikre veste er jo en form for indirekte militær støtte, da det frigør midler, som oprørene kan bruge på militært isenkram. Spørgsmålet er, hvordan man skal skrue op og ned for interventionen.«

- Hvad er det værste scenarie, der kan ramme Syrien, hvis det internationale samfund intervenerer?

	»Det kommer an på, hvordan interventionen eventuelt vil foregå. Hvis der kommer en begrænset militær indsats, som udelukkende hjælper flygtninge i et klart afgrænset område, så tror jeg ikke, at det får de store negative konsekvenser, fordi regimet ikke vil have militær kapacitet til at angribe det. Men kampene vil så bare fortsætte andre steder og dermed flytte problemet.«

	»Det mest sandsynlige er, at de vestlige stormagter stille og roligt begynder at levere våben til de oprørerne, de godt kan lide. Og så kan du godt forestille dig et scenarie, hvor det fører til en intensivering af kampene, og hvor dem, der holder med de islamistiske grupper, også leverer flere våben, samtidig med at russerne også skruer op for leveringen til regimet. I det tilfælde bliver kampene mere omfattende end i øjeblikket. Om det er en dårlig eller en god idé, afhænger af, om det fører til, at vi har en hurtigere og klarere afgørelse af kampene. I øjeblikket har du jo bare folk, der bliver slagtet på samlebånd i middeltempo. Hvis vi forestiller os seks måneder, hvor vi skruer op for kampene, så det kan jo være bedre, end hvis vi fortsætter samlebåndet i middeltempo de næste 10 år. Man skal altså holde sig for øje, at det måske på den lange bane kan betyde, at vi har reddet en masse mennesker, som ellers var døde i et langsommere tempo. Derfor er det svært at forudsige, om noget er godt eller skidt denne sammenhæng. Det kan man reelt først sige bagefter.«

- Argumenterne om at beskytte civilbefolkningen mod en ødelæggende borgerkrig og risikoen for en regional konflikt er blevet brugt i forhold til en intervention i Irak. Dengang eskalerede interventionen konflikten og militariseringen. Kan det virke anderledes og bedre i Syrien?

	»Du kan godt lave en mere begrænset operation á la det, vi så i Nordirak i kølvandet på den første Golfkrig, da den USA-ledede koalition smed irakerne ud af Kuwait. Dengang var der et oprør i Irak, som blev slået ned med hård hånd af Saddams styrker. Det drev tusindvis af mennesker på flugt. Det gjorde indtryk på tv, og det fik det vestlige samfund til at sige stop. Dengang oprettede man flygtningelejre i sikrede områder, og så sagde man til Saddam-regimet, at det ville få nogen på ørerne, hvis lejrene blev angrebet. Det fungerede fint.«

	»Derimod var Irak i 2003 en invasion, der handlede om at vælte et helt regime, besætte et helt land og indsætte en ny regering, som USA kunne lide. Det er der ingen, der forestiller sig i Syrien. Det realistiske scenarie er mere begrænsede operationer, hvor man går ind og prøver at skabe sikre rum for flygtninge eller korridorer, hvor man kan få mad og forsyninger ind til civilbefolkningen, der lider. Man behøver jo ikke gå i krig med hele Assads militære apparat. Hvis man kan få ham til at forstå, at han skal holde sig væk fra de områder, så kan vi godt gå ind og lave operationer, der ikke kommer op i en Irak-skala.«

- Kan det internationale samfund intervenere uden accept fra FN?

	»Ja, det er der masser af eksempler på. Der var jo et såkaldt FN-grundlag i Irak i 2003, og Kosovo intervenerede NATO også uden at have et FN-mandat.

Hanna Ziadeh, Mellemøstekspert og ph.d.-stipendiat, tilknyttet Institut for Menneskerettigheder:

- Skal det internationale samfund intervenere i Syrien?

	»Ja, og det er på høje tid. Det internationale samfund burde allerede for længe siden have grebet ind.«

- Hvorfor?

	»Fordi Syrien er ved at blive en af verdens farligste ’mislykkede stater’. Assad er ved at gøre alvor af sin gamle trussel om at forvandle landet til et nyt Afghanistan, hvis hans greb om magten blev truet. Og her taler vi om et Afghanistan med væbnet al-Qaeda-tilstedeværelse, der potentielt kan konsolidere sig på Europas dørtrin.«

	»For mig er dette argument – hensynet til Europas og Vestens sikkerhedsinteresser – det primære og har fortrængt det tidligere argument om nødvendigheden af at støtte landets demokratiske kræfter i deres opgør med et diktatorisk regime. At tage dette opgør var helt sikkert motivet for mange af de syrere, der gjorde oprør mod Assad, men nu er deres kamp blevet kapret af de radikale islamiske grupperinger.«

- Hvordan skal en militærintervention foregå?

	»Ved målrettede luftangreb. Samtidig må vi koncentrere vores våbenhjælp, så den kommer de sekulære brigader i Den Fri Syriske Hærtil nytte.«

- Kan det internationale samfund intervenere uden accept fra FN?

	»En FN-accept ligger ikke umiddelbart i kortene. Det, som kan gøre en intervention uomgængelig, vil være en udvidelse af krigen til Libanon eller et angreb på Israel – dvs. en optrappet regionalisering af konflikten. Eller også etnisk udrensning ved brug af kemiske våben. Så kan Obama og co. få svært ved fortsætte med at vaske hænder.«

- Hvad er det værste scenario, der kan ramme Syrien, hvis det internationale samfund intervenerer?

	»At den stedfortræderkrig, som allerede raser med indblanding fra de regionale spillere – på den ene side en sunnimuslimsk saudiarabisk ledet lejr, på den anden en shiitisk-iransk-ledet lejr – eskalerer, således at udvidelsen af krigsdeltagerne fører til endnu værre blodbad. Træder NATO og Vesten ind, risikerer vi, at Rusland blander sig. Det kan mangedoble antallet af ofre.«

- Hvad er alternativet til en militær intervention?

	»Fortsættelse af status quo. Måske kunne man tænke sig et alternativ i form af en studehandel mellem Rusland og Iran på den ene side og Vesten og Saudi-Arabien på den anden, som fører til, at der gennemtrumfes et midlertidigt kompromis à la Dayton-aftalenfor Eksjugoslavien eller Taif-aftalen for Libanon (aftale i 1989, der afsluttede borgerkrigen i Libanon, red.).«

	»Chancerne er ikke store. Det vil kræve, at Assad svækkes afgørende, hvilket igen forudsætter øget militærstøtte til oppositionen, herunder at EU ophæver sin våbenembargo mod Den Frie Syriske Hær.«

- Argumenterne om at beskytte civilbefolkningen mod en ødelæggende borgerkrig og risikoen for en regional konflikt blev også for at legitimere en intervention i Irak. Dengang banede interventionen vej for sekterisk borgerkrig og eskalerende militarisering. Hvorfor skulle det gå anderledes denne gang?

	»Da vi med USA i spidsen greb ind mod Saddam Husseins Irak, var det i første række for at sikre olieforsyningen og samtidig belære regionens eneherskere om, at de ikke skal overskride de røde linjer – læs: ikketrue oliekilderne i Golfen. Et eventuelt mål om at opbygge Irak som demokratisk og sammenhængende nationalstat blev nok erklæret, men det var efter min vurdering sekundært. I Syrien vil målet være et andet: Her skal en international intervention hindre den totale opløsning af Syrien og forebygge al-Qaedas forankring.«

	»I anden omgang skal den facilitere Syriens overgang fra at være en centralistisk stat, hvor den herskende sekt – alawitterne – bestemmer alt, til at være enmultisekterisk stat, der kan bygge på et nationalt kompromis mellem Syriens forskellige befolkningsgrupper: arabere og kurdere, sunnier, kristne, drusere og alawitter.«

	»At skabe en sådan stat vil væreen kæmpe udfordring, da syrerne i årtier har været underlagt en ideologi, der officielt er ikke-sekterisk, men reelt implementerer sekterisk segrering i praksis.«

