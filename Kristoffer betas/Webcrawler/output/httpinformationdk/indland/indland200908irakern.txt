Irakernes sidste nat i kirken
Senildemente Hassan kiggede uforstående, da politiet natten til torsdag hentede ham ud af Brorsons Kirke. 'Fucking racister' råbte demonstranterne til politiet, der mødte dem med salver af knippelslag og peberspray
Natten til torsdag kæmpede politiet mod demonstranter om at fjerne irakerne fra Brorsons kirke. I går gjaldt det kampen om sandheden. Således måtte  talsmand Flemming Steen Munch fra Københavns Politi i løbet af dagen ændre sin første udtalelse om, at de betjente, der var inde i kirken var iklædt blød hat.


 Man kan høre skrig inde fra Brorsons Kirke på Nørrebro. Klokken er 01.20. Politiet er netop trængt ind.
Hollændervogne afspærrer Rantzausgade og sidegaderne omkring kirken. Folk, der har fået besked via sms-kæder, kommer langsomt til. Politibetjente stiller sig med en halv meters mellemrum langs fortovene med hævede knipler. Den voksende menneskemængde må ikke komme tættere på.
Over telefonen fortæller Per Ramsdal, præst i Brorsons Kirke, at han har været inde i kirken.
»Irakerne er løbet hen i kirkerummet og har forsamlet sig under den korsfæstede Jesus. Politiet bærer hjelme og knipler. Det er en skammens dag for Danmark. Kirken er ikke længere noget helligt sted.«
Udenfor stiller en ung fyr sig helt hen til en politibetjent.
»Det her betyder, at du, personligt, er medansvarlig for, at mennesker vil blive slået ihjel,« råber han.
»Du kommer til at få mareridt om det her. Hvor mange sagde nej nede på stationen?« brøler en anden. Han får ikke noget svar.
I kirken er en kvinde kun iført sit undertøj klatret op på orglet og truer med at kaste sig ud, rapporterer de aktivister fra støttegruppen Kirkeasyl, der befinder sig indenfor.
Efter eget valg
I løbet af den næste time kommer flere hundrede mennesker til. De fordeler sig langs vejene rundt om kirken.
Mange græder. Flere råber af politiet.
»Irakerne har selv valgt det her,« svarer en betjent, da han bliver kaldt »en fucking racist«.
Civilklædte betjente i lidt for nye hættetrøjer og med synlige øresnegle stikker ud i menneskemængden. Fra toppen af trappen til kirken lyser en lille rød diode. Politiet videofilmer demonstranterne.
Medlemmer af støttegruppen Kirkeasyl råber i megafon til folk, at de skal sætte sig i kæder henover vejene, så politiet ikke kan komme igennem, når de vil køre irakerne væk. Mange følger opfordringen.
Inde bag politikæden står politiets talsmand Flemming Steen Munch. Hans telefon ringer hele tiden.
»De står oppe ved alteret og har ikke til sinds sådan umiddelbart at følge med. Derfor må vi gennemføre det med de midler, vi har. De er stærkt ophidsede, tør jeg godt sige. Der er en lidt oppisket stemning derinde. Beklageligvis er det ikke gået så fredeligt som vi havde håbet,« siger han, inden hans telefon afbryder ham.
Hun kom ikke i skole
Ved 03-tiden bliver irakerne ført ud af kirken. Mændene har fået hænderne bundet sammen med plasticstrips. Mødre bærer deres børn på armene. En kvinde vinker til demonstranterne, men en politibetjent griber hendes hånd og tvinger den ned.
72-årige Hassan, der lider af posttraumatisk stresssyndrom, og ifølge en speciallægeerklæring er stærkt dement, kigger sig uforstående omkring. Hans kone holder ham i et tæt greb. Til daglig vasker hun ham, mader ham og giver ham nyt tøj på, når han har tisset i bukserne.
Alle mænd under 40 års-alderen bliver ledt ombord på en bus, der venter bag kirken. De andre irakere får lov til at forsvinde ud i mørket, hvor støtter henter dem i biler.
Shalaw på 23 år vinker inde fra bussen. Hans bror og mor er blevet dræbt af terrorister i Kirkuk. Salah fra Kurdistan sidder helt stille. Udenfor et sted er hans kone med deres døtre Bissian på 14 år og Niroj på halvandet. Bissian, der ikke længere kan tale arabisk, har hele dagen ventet på at få at vide, om hun kunne få lov at starte i 7. klasse i en dansk skole.
30 meter fra bussen bag en stribe afspærringstape står en irakisk kvinde. Hun skriger og græder.
»Jiyar. Jiyar,« råber hun igen og igen. Hun kalder på sin kæreste, der stadig sidder inde i kirken. Selv har hun opholdstilladelse, mens han står til udvisning til Mosul. En af de mest voldsramte byer i Irak.
Pludselig kommer Jiyar ud af kirken. Hun råber til ham på arabisk, og han svarer, men hun kan ikke komme forbi betjentene, der blokerer vejen.
»Jeg vil bare se ham en enkelt gang,« siger hun. Kort efter får hun lov til at komme op i bussen, men kommer tilbage et par minutter efter. »Han sagde, jeg skulle gå,« fortæller hun.
Eskalering
Et råb går gennem forsamlingen, da bussen med de irakiske mænd sætter i gang klokken 03.25. Demonstranterne bliver siddende på vejen, så bussen ikke kan komme forbi. Politibetjente råber ad demonstranterne og begynder at slå dem med knipler. Meter for meter arbejder politiet sig fremad. Otte - ti hollændervogne følger efter, og til sidst kommer bussen, hvis forrude er blevet ramt af en brosten.
Folk forsøger at barrikadere vejen med skraldecontainere og cykler. En malerbombe rammer forruden på bussen og spærrer chaufførens udsyn yderligere.
Nogle stykker slipper igennem politikæderne og kaster sig ind foran bussen, der bremser hårdt op. Et par civilklædte betjente hiver dem ud og kaster dem til siden, så bussen kan fortsætte.
En ung mand med kasket forsøger også at komme ind foran bussen, men får et knytnæveslag i solar plexus af en betjent og ligger sekundet efter krøllet sammen på vejen, mens han forsøger at få luft.
Der går 20 minutter, før optoget når frem til Kapelvej 100 meter nede ad gaden.
Men så går det pludselig stærkt. Betjentene begynder for alvor at slå til med deres knipler. Efter gentagne slag ligger flere demonstranter fladt på vejen, men det får ikke betjentene til at stoppe med at slå dem, og en pige får tildelt flere slag over ryggen, da hun forsøger at flygte.
'Medhjælp til mord'
Flere mennesker er fanget i den korte, smalle gade. De kan hverken komme frem eller tilbage. En fyr, der ellers har været forudseende og taget cykelhjelm på, mister sin hjelm og bliver slæbt hen ad gaden. Undervejs bliver han slået flere gange med knipler.
»Du hjælper med til mord,« råber en ung mand til en kvindelig betjent med et skræmt blik i øjnene.
En mand skriger af smerte, da han bliver slået hårdt i skridtet. En kvinde begynder at bløde kraftigt efter gentagne slag i hovedet.
Pludselig gør det ondt at trække vejret. Luften er tyk af peberspray. Flere betjente sprøjter en række demonstranter direkte i hovedet. De sidder passivt på vejen.
»Vi bliver her. Der er masser af folk oppe på Åboulevarden. Vi skal bare sørge for, at de ikke kan komme den her vej,« råber en aktivist i megafon.
Men betjentene uddeler salver af slag med deres knipler, og demonstranterne bliver fejet til side.
Mange bliver siddende på fortovet og bløder.
Bussen runder hjørnet og kommer ud på den brede vej. Efter få minutters intens kamp mod nye grupper af demonstranter slipper den fri og kører med høj fart i retning af Bellahøj Politistation.
De overså en enkelt
Tilbage i kirken er politiet væk, men sporene efter dem er ikke. Dørene er sparket ind. Borde og stole er væltede. En sandal ligger tilbage for foden af trappen op til klokketårnet.
Alterskranken er hårdt medtaget. Nogle af irakerne har forsøgt at holde sig fast.
Men ud kom de alle sammen. Undtagen én.
En ældre irakisk kvinde står i krypten og græder. Et medlem af menighedsrådet fortæller, at hun pludselig rakte en hånd op bag en bunke væltede stole, da han skulle til at låse af. Hun var i chok og kunne ikke sige noget.
Politiet må have overset hende.

