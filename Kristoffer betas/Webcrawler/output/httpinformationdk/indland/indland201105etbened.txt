Etbenede Lors skyldig i forsøg på terror mod JP
Et nævningeting i Københavns Byret har kendt den 25-årige Lors Doukaev skyldig i forsøg på terror, efter at en bombe eksploderede mellem hænderne på ham


 Den 25-årige Lors Doukaev var i fuld gang med at begå en terrorhandling mod Jyllands-Posten, da en bombe eksploderede mellem hænderne på ham på Hotel Jørgensen den 10. september sidste år.
Det slog et enigt nævningeting i Københavns Byret fast i går, da den etbenede belgier med tjetjensk baggrund blev kendt skyldig i forsøg på terror.
Lors Doukaev selv var den eneste, der kom til skade, da noget sprængstof af typen TATP eksploderede mellem hænderne på ham på et toilet på hotellet. TATP er også kendt som Satans Mor, fordi det er meget ustabilt.
Bombe som selvforsvar
I retten indrømmede Doukaev da også, at han havde sprængstoffet med til København. Det var gemt i en kasse til en ringeklokke og skulle bruges til selvforsvar.
På hotellet besluttede han sig for at skaffe sig af med det, men sprængstoffet eksploderede, da han ville hælde det ud i toilettet.
Ifølge anklagemyndigheden var det dog noget helt andet, der foregik. Lors Doukaev ville sende en brevbombe til Jyllands-Posten, og sprængstoffet eksploderede, da han ville pakke det ned i et brev.
Hvis det var lykkedes ham at lave brevbomben og sende den af sted, ville den være nået frem til Jyllands-Posten den 11. september 2010  nøjagtig ni år efter angrebet på World Trade Center i New York.
Flere ting tydede på, at Jyllands-Posten var målet for Doukaevs bombe.
Efter eksplosionen på hotellet og anholdelsen af Lors Doukaev et par timer senere i Ørstedsparken ikke langt derfra fandt politiet nemlig et kort over København. På kortet stod med håndskrift adressen på Jyllands-Posten i Viby J.
Der blev også fundet et par prøvekuverter på hotellets toilet, og under sit ophold i København lånte han en computer af en japansk turist for at gå ind på Jyllands-Postens hjemmeside.
Så efter jobannoncer
I retten har han forklaret, at han ikke havde tænkt på Muhammed-tegningerne, men udelukkende været inde på avisens hjemmeside for at se på jobannoncer. En forklaring, der ifølge hans forsvarer blev bestyrket af fund på hans harddisk.
»Der var ikke noget om Danmark. Der var ikke flammende taler mod Muhammed-tegningerne eller Jyllands-Posten. Det var fuldstændig fraværende,« sagde forsvarer Niels Anker Rasmussen i sin afsluttende procedure.
I dag bliver det besluttet, hvilken straf Lors Doukaev skal have. RITZAU


