Terrorsag for landsretten igen
I morgen påbegynder Østre Landsret en ny omgang i 'terrorsagen fra Glostrup'. Den tiltalte EH, som for knap et år siden blev frifundet af de juridiske dommere, skal igen på anklagebænken


 Det vakte en vis opsigt, da personen EH indfandt sig i Østre Landsret den 23. november sidste år. Det var netop den dag, da der skulle afsiges dom i Vollsmose-sagen, og blandt pressefolkene svirrede rygterne: Var der alligevel en hidtil ukendt og mystisk forbindelse mellem Glostrup-sagen og Vollsmose-sagen, som PET ikke havde fået øje på? Hvorfor skulle EH, som på linje med de tiltalte fra Vollsmose selv havde prøvet at være terrortiltalt, ellers dukke op på tilskuerpladserne i landsretten?
Det viste sig, at der var en såre simpel forklaring på EH's tilstedeværelse på tilhørerpladserne. EH's forsvarer, Thorkild Høyer, havde nemlig rådet sin klient til på egen hånd at opleve nogle af de dommere, der fra i morgen skal lede anden omgang i 'terrorsagen fra Glostrup'.
Sagen huskes navnlig for den opsigtsvækkende dom, hvor nævningerne først kendte alle de fire tiltalte skyldige i forsøg på terror. Men nævningernes afgørelse blev tilsidesat af landsrettens tre juridiske dommere, hvorfor kun én af de tiltalte blev dømt. Han fik syv års fængsel for forsøg på terrorisme. 
På den baggrund var det op til justitsministeren at vurdere, om sagen skulle gå om mod de tre øvrige tiltalte, dvs. ny domsforhandling med nye dommere og nævninger. Både Rigsadvokaten og Statsadvokaten for Nordsjælland og Københavns Vestegn støttede, at tiltalen blev frafaldet for to af sagens tiltalte, hvorimod den burde gå om for EH, der dengang var en 17-årig gymnasieelev. Det besluttede justitsminister Lene Espersen så i sommeren 2007.
Nye metoder
Ifølge Rigsadvokaten kom ministerens beslutning, efter at sagens omfattende materiale var blevet nærlæst grundigt endnu en gang. 
"De mange tusinde aflyttede telefonsamtaler er således på ny blevet gennemgået, ligesom der - bl.a. ved hjælp af nye undersøgelsesmetoder - er foretaget yderligere undersøgelser af de computere og harddiske, der er beslaglagt," meddelte Rigsadvokaten således i juli sidste år.
Glostrup-sagens hovedpersoner er fire unge mænd fra Brøndby Strand, der blev fængslet og tiltalt for at have aftalt med to andre unge mænd, at disse skulle rejse til Bosnien. Dernede skulle der anskaffes våben og sprængstoffer, der skulle bruges til en terrorhandling i Danmark eller i udlandet. 
Den ene af de to Bosnien-rejsende var dansk-tyrkeren AC, den anden var en svensk-bosnier med kælenavnet Maximus.
Missionen mislykkedes for de to Bosnien-rejsende, der i stedet blev anholdt af bosnisk politi. En ransagning i Maximus' bosniske logi havde vist spor til Danmark, og det førte til anholdelser af de fire fra Brøndby Strand i oktober 2005.
AC og Maximus blev i Bosnien idømt henholdvis 13 og 15 års fængsel for terrorforsøg. 
Det vakte opsigt, da anklagemyndigheden på førstedagen i Glostrup-sagen kunne afspille en SONY-videokassette bl.a. med maskerede mænd i camouflageuniformer, der præsenterede våben, tændingsmekanismer og sprængstoffer, mens en stemme anråbte Allah og erklærede, at våbnene skulle bruges mod de, der angriber vores brødre i Afganistan og Irak. 
"Vi planlægger, og vi er klar," lød det. 
Det bånd havde Maximus i lommen, da han blev anholdt.
EH erkendte i landsretten, at han to gange havde inviteret Maximus til København. Det var i den sammenhæng, at svensk-bosnieren mødte AC, som senere fulgte med ham til Bosnien.
EH var ifølge daværende anklager Dorthe Vejsigs procedure i landsretten blevet stærkt radikaliseret, ikke mindst gennem kontakt til den senere terrordømte boghandler fra Brønshøj, Said Mansour. EH havde også downloadet videoer fra internettet med henrettelser m.m. Via islamiske hjemmesider fik EH i sommeren 2005 kontakt med Maximus, som derefter kom til København i august og september 2005. Ved den lejlighed dannede de fire tiltalte fra Brøndby Strand ifølge Dorte Vejsig en regulær terrorcelle efter inspiration fra al-Qaeda.
Forud for de to frifindelser for terrorforsøg vakte Glostrup-sagen også juridisk opsigt, fordi anklagemyndigheden brød en uskreven regel og anvendte såkaldte karaktervidner, hvor tidligere skolelærere og bekendte blev bedt om at udtale sig om de tiltaltes forhold til f.eks. kvindefrigørelse, Osama bin Laden og kærester.
Ifølge forsvarsadvikat Thorkild Høyer har anklagemyndigheden i anden omgang afstået fra de omstridte karaktervidner. 
Der er afsat 21 retsmøder, og 11 vidner skal afhøres.


