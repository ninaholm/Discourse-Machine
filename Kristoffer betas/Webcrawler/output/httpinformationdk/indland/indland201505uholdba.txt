Uholdbart at tilbageholde oplysninger
Hvis Folketinget skal kunne leve op til sin rolle med at kontrollere ministerierne, bør ministerierne ikke som i DONG-sagen kunne hemmeligholde fortrolige oplysninger for tinget. Til gengæld må Folketinget forfølge læk af fortrolige oplysninger
Den demokratiske kontrol kan kun fungere, hvis ministre udleverer også fortrolige oplysninger i en sag. Det er ikke sket i DONG-sagen, hvor finansminister Bjarne Corydon (S) har tilbageholdt nogle fortrolige dokumenter i sagen.


 Kunne finansminister Bjarne Corydon (S) med rette nægte Finansudvalgets medlemmer adgang til at se de øvrige tilbud, før de gav grønt lys til statens frasalg af dele af DONG til Goldman-Sachs? Det spørgsmål bliver rejst af den såkaldte DONG-sag. Investeringsbanken havde ifølge finansministeren afgivet »det bedste bud«, men det kan Finansudvalget selvsagt vanskeligt vurdere uden adgang til at se de øvrige bud. Finansministeren har henvist til, at der er tale om fortrolige oplysninger, og at videregivelse af disse vil skade statens mulighed for i fremtiden at kunne forhandle og indgå de bedst mulige aftaler.
Ministeransvarlighedslovens ordlyd forekommer egentlig ganske klar med hensyn til ministres pligt til at informere Folketinget på fyldestgørende måde: En minister må ikke »under Folketingets behandling af en sag fortie oplysninger, der er af væsentlig betydning for tingets bedømmelse af sagen«. Her sondres altså ikke mellem fortrolige oplysninger og andre oplysninger.
Ikke desto mindre er det en udbredt opfattelse, at når det kommer til fortrolige oplysninger, har en minister vel nok en vidtgående ret, men ikke en pligt til at dele oplysningerne med Folketinget. Ministerens vidtgående, men altså ikke absolutte, ret til at videregive fortrolige oplysninger til netop Folketinget begrundes med Folketingets behov for at kunne føre demokratisk kontrol med forvaltningen.
Man skal dog næppe være statsretsekspert for at kunne se, at den demokratiske kontrol svækkes ganske betydeligt, når den, som skal kontrolleres – ministeren – selv kan bestemme, om og i hvilket omfang fortrolige oplysninger skal videregives til kontrollanten – Folketinget.
Spørgsmålet er derfor, om det virkelig kan være rigtigt, at reglerne om tavshedspligt og fortrolighed sætter grænser for regeringens pligt til at give Folketinget fyldestgørende oplysninger. Det er dette principielle spørgsmål, som DONG-sagen stiller skarpt på.
Hensynet til at beskytte fortrolige oplysninger er selvsagt vigtigt. Det er dog slet ikke usædvanligt, at Folketinget modtager fortrolige oplysninger fra ministerierne. Og Folketingets medlemmer er vel at mærke underlagt tavshedspligt, når de modtager fortrolige oplysninger. De vil kunne straffes, hvis de bryder denne tavshedspligt på samme måde som andre i offentlig tjeneste.
Brud på tavshedspligt
Det reelle problem – som også finansministeren har henvist til – er formentlig, at ministrene ikke altid kan stole på Folketinget: Folketingets medlemmer lækker undertiden fortrolige oplysninger til pressen. Det er stærkt kritisabelt og bør føre til større selvjustits i Folketinget samt strafferetslig forfølgning i konkrete tilfælde af brud på tavshedspligten. Risikoen for læk kan i øvrigt mindskes ved i særlige tilfælde at lade folketingsmedlemmer gennemse fortrolige dokumenter i ministeriet frem for at sende dokumenterne til dem. Hvorom alting er: Som Folketingets Præsidium også har tilkendegivet i sin udtalelse i DONG-sagen er det principielt uholdbart, hvis en generel mistro til folketingsmedlemmerne fører til, at ministerier ikke videregiver fortrolige oplysninger til Folketinget.
Min egen vurdering er den, at man må holde tingene adskilt. Den demokratiske kontrol – i DONG-sagen såvel som i andre sager – kan kun fungere effektivt, hvis ministres pligt til at give Folketinget fyldestgørende oplysninger i en sag generelt også omfatter fortrolige oplysninger. Så må Folketingets medlemmer til gengæld også vise sig deres kontrolopgave voksen og respektere ministres rimelige krav om fortrolighed.
Afslutningsvis er det værd at bemærke, at diskussionen om finansministerens håndtering af DONG-sagen er et led i en mere generel debat om magtbalancen mellem Folketinget og regeringen – en debat, der har udfoldet sig med fornyet styrke, efter at Jesper Tynell sidste år i bogen Mørkelygten afdækkede, hvordan ministre undertiden er villige til at føre Folketinget bag lyset for at få gennemført den politik, de selv anser for rigtig. Hvorvidt det samme har gjort sig gældende i forbindelse med salget af dele af DONG til Goldman-Sachs får vi formentlig aldrig at vide. Det er jo fortroligt.
Jens Elo Rytter er professor i forfatningsret på Københavns Universitet og bidrager med kommentarer i Information

