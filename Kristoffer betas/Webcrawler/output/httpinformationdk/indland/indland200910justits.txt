Justitsministeren beskyldes for at vildlede Folketinget
I et notat til Folketinget bruger Brian Mikkelsen  FN's anbefalinger til at legimitere sænkningen af den  kriminelle lavalder. Men af notatet fremgår det ikke, at  FN faktisk er imod at sænke lavalderen
Medlemmer af FN's komité for Barnets Rettigheder beskylder justitsminister Brian Mikkelsen for at misbruge FN's anbefalinger som argument for at sænke den kriminelle lavalder.


 Justitsminister Brian Mikkelsen (K) anklages nu for bevidst at have vildledt Folketinget om regeringens forslag om at sænke den kriminelle lavalder til 14 år.
Det skete, da han den 8. oktober sendte et notat til Folketingets retsudvalg, hvor han orienterede om forslaget. I notatet legitimeres en sænkning af den kriminelle lavalder med, at FN anbefaler en minimumalder på 14 år. Men af notatet fremgår det ikke, at FN faktisk er imod en sænkning af den kriminelle lavalder.
»Notatet til retsudvalget er hverken en loyal eller dækkende gengivelse af FN's anbefalinger. Skulle FN give Danmark er konkret anbefaling, ville den ud fra FN-teksterne snarere gå ud på at sætte den kriminelle lavalder op. Notatet fører retsudvalget bag lyset,« siger Bjørn Elmquist, formand for Retspolitisk Forening.
FN's komité for Barnets Rettigheder har udformet FN's anbefalinger og består af 18 internationale eksperter. En af dem er Dainius Puras, lektor i børnepsykiatri ved Vilnius Universitet i Litauen. Han finder det problematisk, at regeringen kun har nævnt én af FN's anbefalinger i notatet.
»Den danske regering bruger kun én af FN-anbefalingerne - 'ikke lavere end 14 år'. Men FN forventer også, at anbefalingen om ikke at sænke den kriminelle lavalder følges. Det er et afgørende punkt, og i den kontekst er den nye lov en skuffelse,« siger Puras.
Også det thailandske medlem af FN-komiteen, Sanphasit Koompraphant, kritiserer notatet.
»Det er tydeligt, at det, den danske regering gør, er i modstrid med komiteens anbefalinger. I stedet for at hæve den kriminelle lavalder, så sænker de den,« siger Koompraphant, der til daglig er leder af Center for Beskyttelse af Barnets Rettigheder i Bangkok.
Justitsminister Brian Mikkelsen er tidligere blevet kritiseret af Socialdemokratiet for at give offentligheden indtryk af, at en sænkning af den kriminelle lavalder er i overensstemmelse med FN. Men også statsminister Lars Løkke Rasmussen har anvendt FN som argument for en sænkning.
»14 år er en aldersgrænse, som en lang række europæiske lande ligger på, og som FN har udtalt sig positivt om. Det vil sige, at gå fra 15 til 14 år møder ikke nogen form for international kritik,« udtalte statsministeren i en TV 2-udsendelse den 6. oktober, to dage inden notatet blev sendt til retsudvalget.
Ifølge Don Cipriani, FN-ekspert og forfatter til den største globale analyse af kriminel lavalder, er statsministerens udtalelse manipulerende.
»FN-komiteen er strengt imod sådan en sænkning, og bemærkningerne er ukorrekte og vildledende for offentligheden,« siger Cipriani, hvilket bekræftes af FN-medlemmerne Puras og Koompraphant.
»Det opfattes af komiteen som et tegn på tilbageskridt i arbejdet for at sikre barnets rettigheder, hver gang et land vil sænke den kriminelle lavalder, selv fra 15 til 14 år, « siger Puras.
Retsudvalget vildledt
I justitsministerens notat til retsudvalget hedder det:
»En nedsættelse af den kriminelle lavalder til 14 år vil endvidere være i overensstemmelse med FN's generelle opfordring til, at der ikke fastsættes en kriminel lavalder, som er lavere end 14 år.«
Dét er ifølge FN-eksperten Cipriani vildledende.
»FN gjorde sig særligt umage med klare anbefalinger, og det vil kun være fair, at enhver reference til anbefalingerne indholder den fulde kontekst og præcision. For en almindelig person er formuleringen vildledende,« siger Cipriani.
Ifølge Bjørn Elmquist, tidligere formand for retsudvalget for de radikale, er situationen alvorlig. Det er nu ikke kun offentligheden, men også Folketinget, der er blevet vildledt.
»Justitsministeren bør drages til ansvar enten med en kritik i form af en stor næse eller ved at inddrage  ministeransvarlighedsloven. Men desværre ved vi jo alle, at den overvejende slatne holdning i Folketinget vil frede ministeren endnu en gang«, siger Elmquist.


