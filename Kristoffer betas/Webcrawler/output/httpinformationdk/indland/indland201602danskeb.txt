Danske Bank er storinvestor i skandaleramt Mozambique-firma
Danske Invest, som er en del af Danske Bank, ejer i øjeblikket obligationer for næsten 200 millioner kroner i en korruptionsplaget tunvirksomhed i Mozambique


 Det er ikke kun danske pensionsselskaber, der har investeret i den berygtede tunvirksomhed i Mozambique ved navn Ematum, således som Information kunne afdække for nylig. Danske Invest, der hører under Danske Bank-koncernen, har investeret endnu flere penge i virksomheden.
Ematum-obligationen skulle egentlig skaffe penge til fiskerbåde, men en stor del af pengene er siden forsvundet.
Data fra finansanalysehuset Morningstar viser, at Danske Invest har investeret for 198 millioner kroner i Ematum - målt efter den aktuelle markedsværdi. Og ifølge nyhedsmediet Bloomberg er Danske Bank den største individuelle investor i Ematum med en ejerandel på 5,2 procent af obligationen. Det afviser banken imidlertid.
Læs også: Lokale politikere kan kanalisere penge ud af virksomhed, som danske banker er storinvestorer i
»Men jeg kan godt bekræfte, at vi har investeret mere end markedsvægten og dermed også mere end andre institutionelle investorer i denne obligation,« siger Thomas H. Kjærgaard, chef for ansvarlige investeringer i Danske Bank.
Det er i flere internationale medier kommet frem, at ud af det samlede lån på 850 millioner dollar som investorer har skudt i Ematum, er 630 millioner dollar slet ikke gået til fiskeri og kystovervågning, som det var hensigten. I stedet mistænker flere medier i Mozambique, at pengene er gået til våben og militærlignende skibe.
Morten Bruun Pedersen fra Forbrugerrådet Tænk understreger, at private, der benytter en investeringsforening som Danske Invest, umuligt kan gardere sig mod, at deres penge bliver brugt på etisk tvivlsomme investeringer.
»Man kan selvfølgelig læse prospekter og vedtægter, men derfra og til at sikre sig, at det går lige efter bogen – det har forbrugerne ikke mulighed for at tjekke op på,« siger han.
Læs også: ’Vi ekskluderer ikke et selskab alene på baggrund af anklager’
Også Sydinvest er med en investering på 127 millioner kroner blandt de helt store købere af Ematum-obligationen. Med investeringerne overgår Danske Invest og Sydinvest klart de fire danske pensionsselskaber: Unipension, PensionDanmark, Industriens Pension og Nordea Liv & Pension, der tilsammen har investeret 53 millioner kroner i Ematum-obligationen, som blev sat til salg i 2013.
Thomas H. Kjærgaard forklarer, at Danske Bank er »ærgerlige over, at pengene angiveligt er blevet anvendt på andre formål, end hvad projektet stillede os i sigte, og også imod vores retningslinjer«.
Alligevel er det ifølge Thomas H. Kjærgaard forsvarligt at beholde investeringen, eftersom selskabet er blevet sat under skærpet kontrol, og IMF er trådt til for at give »administrativ assistance for at sikre dokumentation for pengenes anvendelse«.
Læs også: ’Pensionsselskaberne burde have vidst, at der var noget galt her’
Sydinvest har ikke ønsket at kommentere, hvorfor selskabet har valgt at beholde investeringen.

