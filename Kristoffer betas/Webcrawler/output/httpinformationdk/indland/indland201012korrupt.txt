Korruption på fremmarch i Europa
Tre fjerdedele af EU-borgerne mener ifølge ny undersøgelse, at omfanget af korruption er øget  siden 2007. Det er en større andel end noget andet sted i verden


 Europa er den region i verden, hvor flest mennesker mener, at kampen mod korruption går den gale vej.
Det er den overraskende konklusion på en dugfrisk undersøgelse fra antikorruptions-ngo'en Transparency International, som har spurgt folk i hele verden om korruption i deres hjemlande.
I gennemsnit mener 73 procent af borgerne i de undersøgte EU-lande (dvs. 21 EU-lande plus Schweiz, Norge og Island), at omfanget af korruption er øget inden for de seneste tre år.
»Det er meget bekymrende,« siger Jana Mittermaier fra Transparency Internationals EU-kontor.
»Et andet meget bekymrende resultat af undersøgelsen er, at 74 procent af  EU-borgerne anser deres respektive regeringers indsats mod korruption for ineffektiv.«
På den baggrund opfordrer Transparency International EU til at gøre mere for at tvinge medlemslandene til at bekæmpe korruption.
Information har tidligere beskrevet, hvordan kampen mod korruption halter i mange nye EU-lande, fordi EU's instrumenter til at bekæmpe korruption ikke er effek- tive nok - modsat under optagelsesprocessen, hvor potentielle medlemslande kan nægtes adgang til EU, hvis de ikke sætter ind mod korruption.
I EU-kommissionen ligger korruptionsbekæmpelse under indenrigskommissær Cecilia Malmström. I en mail til Information erkender hendes talsmand, at en skrappere indsats mod korruption står højt på EU-borgernes ønskeseddel - og at mange medlemslande ikke har implementeret EU's og anden international lovgivning mod korruption.
Indenrigskommissæren er derfor på vej med en »anti-korruptionspakke« med »en opdatering af EU's anti-korruptionspolitik«, som hun i går udtrykte det i  en pressemeddelelse. På vej er blandt andet »en europæisk rapporteringsmekanis-me målrettet de blinde pletter i medlemslandenes arbejde«, som skal træde i kraft i 2012.
Hvad EU præcist vil gøre, står endnu ikke klart, men der vil formentlig blive tale om offentliggørelse af rapporter med anbefalinger til medlemslandene om, hvor der skal gøres en særlig indsats - lidt på samme måde som når EU giver medlemslandene anbefalinger angående økonomisk politik.
Det er ifølge Jana Mittermaier »et skridt i den rigtige retning«.
»Men Transparency International synes, at hvis  regeringerne ikke følger  anbefalingerne, skal der være sanktioner i forhold til  de EU-midler, landene  modtager,« siger hun. Det er der dog endnu ingen planer om.
Danmark mindst korrupt
Undersøgelsen fra Transparency International viser, at korruptionen ifølge befolkningen stiger både i nye og gamle EU-lande.
I hele 10 EU-lande mener mindst to tredjedele af  befolkningen, at omfanget af korruption er øget: Frankrig, Tyskland, Grækenland, Ungarn, Irland, Portugal, Rumænien, Slovenien, Spanien og Storbritannien. Dertil kommer endnu fem lande, hvor mere end 50 procent melder om øget korruption: Finland, Italien, Letland, Litauen og Holland.
Det er først og fremmest de politiske partier, som borgerne i EU-landende opfatter som korrupte, men også erhvervslivet scorer højt.
EU-landene er dog stadig blandt de mindst korrupte i verden.
Kun fem procent af borgerne har betalt bestikkelse inden for det seneste år  - mod eksempelvis 23 procent i Latinamerika og hele 56 procent i Afrika syd for Sahara.
Danmark er ifølge undersøgelsen det mindst korrupte land i verden. Langt de fleste danskere mener da også, at korruptionen er forblevet på samme, lave niveau de seneste tre år.


