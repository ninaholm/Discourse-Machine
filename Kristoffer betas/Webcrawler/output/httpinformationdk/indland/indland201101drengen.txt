'Drengene larmer ikke mere end pigerne - men det tror læreren'
Lærernes stereotype kønsforestillinger forringer drenges skolevilkår, mener forsker bag nyt projekt. Pigerne larmer ikke mindre end drengene, men de opfattes som mere socialt kompetente
Mange lærere har en forestilling om, at drengene larmer mere end pigerne, men det passer ikke, viser ny undersøgelse


 
	'Ti stille, Malte.'

	Sådan lyder det ofte i nutidens klasselokaler, hvor lærerne opfatter drengene som de forstyrrende elever og pigerne som de stille, flittige og hjælpsomme. Men det er ifølge lektor og ph.d. ved Institut for psykologi og uddannelsesforskning på RUC Jo Krøjer en alt for snæver og stereotyp kønsopfattelse. Hun står bag et forskningsprojekt, som har fulgt en københavnsk skole i implementeringen af it i undervisningen og de kønsmæssige gevinster heraf.

	»Og det mest påfaldende er, at lærerne - trods deres bevidste arbejde med køn - har nogle meget firkantede og gammeldags forestillinger om, hvordan drengeelever og pigeelever er. Lærernes forestillinger overskygger det, der faktisk foregår i undervisningen, og noget af det, eleverne kunne få ud af undervisningen, falder til jorden,« siger hun.

	Forestillingen om, at drenge larmer mere, kunne ikke dokumenteres i det halve år, hvor forskerne fulgte undervisningen på skolen.

	»Forventningen om, at drengene larmer mere, har bund i forestillingen om, at de har et større behov for fysisk aktivitet, som ikke tilgodeses i skolen. Men der er ikke noget i vores forskning, der tyder på den forskel. I 5. klasse er det et problem for alle børn at sidde stille,« siger hun.

	Længere ben er snyd

	Alligevel omtales pigerne ifølge Jo Krøjer ikke som urolige.

	»Når pigerne er urolige i undervisningen, kalder lærerne det pigefnidder, men de betragter det tilsyneladende ikke som forstyrrende for klassen. Pigerne anses for at være mere socialt kompetente end drengene.«

	Mens flere eksperter igennem årene har peget på det faktum, at skolen domineres af kvindelige lærere, som årsagen til, at drengene klarer sig dårligere, så afvises det af Jo Krøjer.

	»Den firkantede forestilling om eleverne gør sig gældende for både mandlige og kvindelige lærere,« siger hun.

	Eksempelvis havde skolen, som forskerne fulgte i et halvt år, tilrettelagt matematikopgaver med henblik på drengene.

	»Forestillingen var, at drengene har brug for at bevæge sig, og at de elsker at konkurrere. Men pigerne kastede sig også over opgaverne, som de syntes var sjove, og de vandt over drengene i den fysiske konkurrence, som opgaven var lavet over. Pigernes indsats blev bare ikke anerkendt af læreren, som mente, at sejren skyldtes, at deres ben var længere, og at sejren derfor var en slags snyd,« siger Jo Krøjer. Omvendt opfattes pigerne som de gode hjælpere, hvis læreren på anden måde skal have en hånd. Da en dreng var sendt af sted efter computere til klassen og af forskellige årsager blev forsinket, fik han en påtale af læreren for at komme for sent.

	»Læreren lyttede ikke til hans ellers gode forklaring, men lod sig styre af opfattelsen af, at drenge ikke er gode til hjælpeopgaver.«

	En rigtig dreng

	Når drengene automatisk opfattes som uromagere, blokerer det for en succesfuld skolegang, påpeger Jo Krøjer.

	»Hvis man skal være en rigtig dreng, skal man have krudt bagi og svært ved at sidde stille. Hvis man skal være en god elev, skal man netop sidde stille. Dermed bliver forestillingen om drengene netop medvirkende til, at de ikke kan være gode elever,« siger hun og påpeger, at den snævre kønsopfattelse af drengene også ofte gør sig gældende fra forældrenes side.

	»Man må antage, at det kan opfattes som uretfærdigt af drengene, at man ikke vil belønne deres intellektuelle evner, ligesom pigerne ikke kan være tilfredse med ikke at få anerkendelse for deres fysiske aktivitet, men i stedet bliver sendt af sted på hjælpeopgaver.«

	I forbindelse med forskningsprojektet blev lærerne inddraget i forskernes observationer, og deres reaktion var klar: »De syntes selv, at noget af det virkede uretfærdigt, og de blev lidt overraskede over deres egen tilgang til eleverne,« siger Jo Krøjer, som opfordrer lærerne til at være bevidst om, at en meget biologisk og firkantet tilgang til køn kan skabe problemer.

	»Vi er i gang med at cementere et billede af drengene som skoleuegnede. For 100 år siden mente man, at intellektuel koncentration ikke var for kvinder.« På spørgsmålet om, hvorvidt der er forskel på, hvordan drenge og piger lærer, lyder svaret fra Jo Krøjer:

	»Jo, men både dansk og udenlandsk forskning dokumenterer, at der er større variationer inden for grupperne end på tværs.«

