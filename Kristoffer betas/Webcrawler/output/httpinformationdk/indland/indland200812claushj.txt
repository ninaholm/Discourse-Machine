Claus Hjort: Thorning har et ledelsesproblem
Venstre og DF langer hårdt ud efter den socialdemokratiske ledelse for at acceptere Pernille Rosenkrantz-Theil som partimedlem


 Kritikken fra VKO-blokken lod ikke vente på sig, efter at Pernille Rosenkrantz-Theil i går bedyrede sit medlem-skab af Socialdemokraterne.
Både Venstre og Dansk Folkeparti er stærkt fortørnede over, at den socialdemokratiske ledelsen accepterer Pernille Rosenkrantz-Theil, som ikke vil tage afstand fra den malingaktionen i 2003, hvor to af hendes uindbudte gæster på Christiansborg i protest mod Irakkrigen kastede maling på statsministeren og udenrigsministeren. 
Venstres chefstrateg, beskæftigelsesminister Claus Hjort Frederiksen, vil med egne ord ikke blande sig i Socialdemokraternes interne anliggender, men han undrer sig såre over, at S vil tage i mod Rosenkrantz-Theil, så længe hun ikke lægger afstand til aktionen.
"Hvis Helle Thorning-Schmidt gerne vil være statsminister og i front for et regeringsbærende parti, er jeg noget overrasket over, at hun kan tage imod en, som ikke vil tage afstand fra et overfald på statsministeren. Helle Thorning-Schmidt har et ledelsesmæssigt problem," siger Claus Hjort.
Foreløbig er Rosenkrantz-Theil menigt S-medlem, men hun afviser ikke at stille op til Folketinget. I så fald står Thorning ifølge Hjort med et alvorligt problem:
"Hvis Rosenkrantz-Theil bliver opstillet og valgt, står Socialdemokraterne med et troværdighedsproblem," siger han.
Kjærsgaard er rystet
Hos Dansk Folkeparti betegner Pia Kjærsgaard modtagelsen af Rosenkrantz-Theil som "ynkelig" og "rystende". Hun undrer sig over, at S-ledelsen ikke kræver afstandtagen fra aktionen som betingelse for partimedlemskab.
"At de ikke afkræver, at hun afsværger sin tidligere udemokratiske, autonome adfærd, det er under al kritik. Når jeg tænker på, hvad Dansk Folkeparti har været igennem. Vi kunne aldrig drømme om at optage nogle yderliggående på den ene eller anden fløj. Dem undgår vi. Og opdager vi, at de er i partiet, så får de en returbillet. Det er den holdning, vi har til antidemokratiske kræfter. Det er rystende, at Socialdemokraterne tager så let på det her," siger hun.
Helle Thorning-Schmidt afviser, at hun skulle have krævet Rosenkrantz-Theils bodsgang eller afgang:
"Det foregår jo med partimedlemmer, mens de er i partiet (DF, red.). Det her er en gammel, gammel sag," siger hun om malingsagen.
Thorning lægger ikke skjul på, at hun er 0verrasket over Rosenkrantz' partiskifte. 
"Men hun har åbenbart gjort sig nogle grundige overvejelser, så derfor håber jeg, at hun er enig i hovedkernen af det, som Socialdemokraterne mener. Det går jeg ud fra, når hun melder sig ind. Vi er et bredt parti, så hun er selvfølgelig velkommen," siger Helle Thorning-Schmidt.


