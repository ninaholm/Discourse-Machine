FE afviser interview
Forsvarets Efterretningstjeneste (FE) afviser fortsat at lade Information få et interview om NSA’s COP15-spionage


 
	Tirsdag bragte Politiken et interview med FE-chef Thomas Ahrenkiel vedrørende Informations afdækning af spionagen mod COP15.

	Thomas Ahrenkiel udtalte her, at FE »ikke har grundlag for at antage, at der foregår ulovlige amerikanske efterretningsaktiviteter rettet mod Danmark«. Samme forklaring kom han med i Radioavisen kl. 8.00 på DR.

Som beskrevet i onsdagens Information var der en række uklare punkter i FE-chefens forklaring. Da Information derfor bad om et interview, oplyste FE imidlertid, at det ikke var muligt.

Også Berlingske bad om interview og fik samme besked.

	Begge aviser har efterfølgende sendt en række skriftlige spørgsmål til FE, men har ikke fået konkrete svar retur.

	FE har i stedet svaret med en gentagelse af Ahrenkiels forklaring i Politiken og Radioavisen.

	Igen onsdag bad Information om et interview, men FE afviser altså fortsat.

	Thomas Ahrenkiel har ifølge FE ikke mere at sige til sagen, end han allerede har sagt.

