'Der er altid ueningheder i et parti'
Eks-kristendemokraten Tove Videbæk meldte sig i weekenden ind i Det Konservative Folkeparti, og der vil hun fortsat kæmpe for abortmod-stand. Hun blander sig desuden i partiets interne strid om lukkeloven


 Efter en sommer uden parti har den kontroversielle Tove Videbæk nu meldt sig ind i Det Konservative Folkeparti. I 30 år har hun været kristendemokrat, og selvom den konservative politik er en anden boldgade, har hun ikke tænkt sig at ændre holdninger.
"Jeg ville hellere forlade dansk politik end give afkald på mine kristne holdninger, derfor mener jeg det samme, som jeg altid har gjort," siger Tove Videbæk.
Men hendes kristne mærkesager omfatter både abortmodstand og skepsis over for homoseksuelles rettigheder, hvilket er i strid med konservativ politik. 
Flere konservative folketingspolitikere har opfordret Videbæk til at rette ind, men det lader ikke til at påvirke deres nye partikammerat.
"Det er da klart, at jeg fastholder min abortmodstand, og den vil jeg også kæmpe for fremover. Der er altid uenigheder i et parti, men jeg vil i enhver forhandling eller diskussion lægge mine holdninger frem åbent og ærligt," siger hun.
Og Videbæks holdninger fik allerede i går flere partimedlemmer til at melde sig ud:
"Som homoseksuel kan jeg ikke længere stemme konservativt, efter at Tove Videbæk er blevet budt velkommen i rækkerne," lyder en kommentar fra et nu tidligere medlem på partiets hjemmeside.
Men Tove Videbæk fastholder, at hun kommer til at passe ind i partiet.
"Jeg har jo faktisk et rigtig godt forhold til mange konservative politikere allerede, så jeg tror, det bliver fint," siger hun om partifremtiden, som hun håber fører til en plads i Europa-Parlamentet .
Kristen lukkelov
Tove Videbæk har allerede en holdning til, hvorvidt lukkeloven skal liberaliseres. Netop det spørgsmål har ellers ført til intern splid i partiet, fordi erhvervsordfører, Mike Legarth i modsætning til sin partifælle Per Ørum Jørgensen mener, at lukkeloven bør afskaffes. Og her holder Videbæk på de kristne værdier: "Søndag er en hviledag. Det er kirketid, og derfor skal man i den her debat være meget opmærksom på denne kristne tanke," siger hun.
Forandringerne i den konservative politik kommer ikke til at ske over natten, og Tove Videbæk vil gå stille med dørene i starten, fortæller hun.
"Jeg er jo ikke revolutionær, så jeg arbejder stille, roligt og meget pragmatisk. Jeg synes for eksempel, det er rigtig spændende, at Charlotte Dyremose har startet et værdipolitisk netværk, og der vil jeg da invitere alle med, som kan gå ind for, at kristne værdier skal have større indflydelse i det danske samfund," siger Tove Videbæk.
Det var en valgforsker, der i sin tid fortalte Tove Videbæk, at den konservative politik lå tættest på kristendemokraternes, og det råd har hun nu fulgt. Hun er derfor glad for, at være blevet inviteret ind i varmen trods de politiske uenigheder.
"Nu koncentrerer jeg mig jo om Europa-Parlamentet, og det er der, jeg vil ind. Jeg vil ikke i Folketinget, så jeg skal jo slet ikke arbejde med dansk lovgivning," siger hun.


