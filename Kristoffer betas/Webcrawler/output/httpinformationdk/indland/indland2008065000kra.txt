5.000 kræver bedre universiteter



 Med mere end 5.000 underskrifter på halvanden måned og en stigende debat omkring problemerne i den danske forskningsverden tegner initiativet til at blive en stor succes. Formålet har været at skabe opmærksomhed hos folketingets politikere omkring en lang række urimelige forhold på universiteterne. Forhold, som efter initiativtagernes mening vil kræve en egentlig revision af universitetsloven i 2009. Cirka halvdelen af alle underskrifter kommer fra forskere på de danske universiteter, og Information har tidligere opgjort det til, at mere end en tredjedel af alle universitetsforskere dermed havde skrevet under. Kampagnen går nu på sommerferie og bliver genstartet til september. Gruppen har store forventninger til indsamlingens færdige resultat og er overbevist om, at der endnu kan hentes mange underskrifter. Det er ikke gruppens indtryk at opfordringen er nået ud i alle hjørner af universiteter, forsknings- og højere uddannelsesinstitutioner endnu.

