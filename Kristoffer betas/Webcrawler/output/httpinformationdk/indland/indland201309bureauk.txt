Bureaukratiets onde cirkel bliver svær at bryde
Produktivitetskommissionen vil afbureaukratisere den offentlige sektor. Den ambition har mange haft før dem, og det bliver vanskeligt at få til at lykkes, siger eksperter. Det kræver, at politikerne vil opgive en del af kontrollen med den offentlige sektor
I snit kan der effektiviseres for omkring 10 pct. i det offentlige, fortalte Produktivitetskommissionens formand, Peter Birch Sørensen, i går, da han præsenterede kommissionens rapport.


 
	De offentlige ledere skal have mere frihed, men måles mere på, om de når de ønskede resultater. Og så skal der afbureaukratiseres i stor stil, foreslår Produktivitetskommissionen i en analyserapport, der blev præsenteret i går, og som kommer med anbefalinger til, hvordan produktiviteten og effektiviteten i den offentlige sektor kan øges.

	Kommissionen mener, at man i dag fokuserer for meget på, »om arbejdsprocesserne i det offentlige er blevet udført på en bestemt måde frem for at fokusere på, om man har opnået den ønskede effekt for borgerne,« skriver kommissionen i rapporten.

	Det er et sympatisk forslag, siger Jørgen Søndergaard, der er forskningsleder og tidligere direktør i Det Nationale Forskningscenter for Velfærd, SFI.

	»Men erfaringen er også, at det er rigtig, rigtig svært,« siger Jørgen Søndergaard, der forklarer, at det er vanskeligt at opstille tilstrækkelige mål, som man kan måle de offentlige ledere på. Samtidig tvivler han på, at politikerne reelt vil lade være med at blande sig i driften af den offentlige sektor.

	»Politikerne har jo ansvaret, og de har brug for et eller andet styringsredskab. Og hvis man ikke kan levere et andet form for styringsredskab, som de har tillid til, så er det svært at få politikerne til at lade være med at lave regler,« siger Jørgen Søndergaard. Han bakkes op af Peter Munk Christiansen, professor ved Institut for Statskundskab på Aarhus Universitet.

	»Bureaukratiseringen er en konsekvens af nogle politiske beslutninger, som fylder mere end hensynet til afbureaukratisering,« siger Peter Munk Christiansen.»Men eftersom beslutningerne har været vigtige for folk, så er det svært at undgå bureaukratiseringen,« siger han.

	Produktivitetskommissionens forslag om at vende tænkningen i den offentlige sektor på hovedet, så der måles mindre på arbejdsprocessor og mere på resultater, og give de offentlige ledere mere frihed, blev i går mødt med begejstring fra de organisationer, der repræsenterer de offentlige ledere.

	»Det vil give et større og bedre ledelsesrum for cheferne,« siger Henning Thiesen, formand for offentlige chefer i fagforeningen Djøf.

	»Der er ingen, der er tilhængere af bureaukrati.« Han anerkender dog, som Jørgen Søndergaard og Peter Munk Christiansen påpeger, at det kan blive vanskeligt at bruge resultater som styringsredskab i stedet.

	»At det ikke er helt enkelt, det er åbenbart. At opstille mål ude hos borgerne er svært, men det er ikke umuligt, og det er noget, man må arbejde med,« siger Henning Thiesen.

	På Produktivitetskommissionens pressemøde i går, hvor den nye rapport om ’Styring, ledelse og motivation i den offentlige sektor’ blev offentliggjort, understregede kommissionens formand, Peter Birch Sørensen, også selv, at der er en række udfordringer ved afbureaukratiseringsdagsordenen.

	Det er svært at bryde med det, kommissionen i rapporten kalder »bureaukratiets onde cirkel«, hvor politikerne opfinder en ny regel, når de bliver konfronteret med fejl i den offentlige sektor og spurgt, hvad de vil gøre for at forhindre, at det gentager sig.

	»Så kommer journalisterne med en mikrofon, og så udstikker man en ny regel,« beskrev Peter Birch Sørensen det på pressemødet.

	Samtidig forklarede han, at det er svært at måle, om man har nået de ønskede resultater.

	»En konsekvent styring efter resultater for borgerne vil kræve et langt bedre datagrundlag, end vi har til rådighed i dag,« skriver kommissionen i sin rapport.

	»Problemet i dag er ikke nødvendigvis mangel på måling i den offentlige sektor. Problemet er, at vi i mange tilfælde måler de forkerte ting,« skriver kommissionen.

	Ifølge Jørgen Søndergaard er der mange før Produktivitetskommissionen, der har forsøgt at afbureaukratisere den offentlige sektor.

	Og han peger på, at ideen om at styre de offentlige institutioner efter resultater, er det samme, man har forsøgt siden 1990’erne med det offentlige styringsregime, der kaldes New Public Management.

	Den opfattelse deler Peter Munk Christiansen.

	»Nu har vi prøvet det i 30 år, og det viser sig faktisk, at det er meget svært at måle effekten af en uddannelse i folkeskolen, på en erhvervsskole eller på et universitet. Spørgsmålet er, om man måske er helt på galt spor i forhold til den retning, som styringsparadigmet skal have,« siger Peter Munk Christiansen.

	Om de offentlige ledere har de nødvendige kompetencer, hvis de får mere frihed til at løse arbejdsopgaverne, er Jørgen Søndergaard derimod ikke bekymret for.

	»Det er det mindste problem, vil jeg sige. Det kan man arbejde med. Hvis man for alvor forsøgte at trække den offentlige sektor i den retning, så kan man støtte og kompetenceudvikle offentlige ledere til at udnytte et større frirum,« siger Jørgen Søndergaard.

