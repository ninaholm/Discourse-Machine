Fogh: De unge burde være glade og taknemmelige
Han gik til valg på hårdere straffe til kriminelle indvandrere. Men de seneste dages optøjer er ikke samfundets ansvar, fastslår statsministeren. De unge burde være glade og taknemmelige, siger Anders Fogh Rasmussen (V)
Det er ikke samfundets skyld, at de unge indvandrere brænder biler af, mener statsminister Anders Fogh Rasmussen (V), der afviser at der skulle være noget galt med regeringens tidligere annoncerede strategi overfor kriminelle indvandrere.


 "Det nytter ikke med slaphed. Der er nogle, som mener, at vi i tolerancens navn skal vise forståelse for de unge fanatikeres reaktion. Vi skal aldeles ikke vise forståelse. Vi skal gå lodret imod."
Anders Fogh Rasmussen, Venstres landsmøde 23. september 2001
Anders Fogh Rasmussen tog på sit ugentlige pressemøde i går stærk afstand fra de seneste dages omfattende brandstiftelser og optøjer. Det er ikke samfundets ansvar, men de unges og deres forældres, lød det fra statsministeren. 
Information ville dog gerne vide, hvilken effekt VK-regeringens egen politik med fokus på strengere straffe har haft:
- I 2001 gik du til valg på en strammere kurs over for kriminelle indvandrere. Hvad tænker du om den strategi nu?
"Jeg synes, man skal lægge mærke til, at der er tale om et meget, meget lille mindretal, der gør det her. Det er vigtigt i den forbindelse også at appellere til, at det ikke kommer til at gå ud over det massive flertal af unge danskere med indvandrerbaggrund, som hver dag går i skole, passer deres studier og deres job, som i det hele taget yder et positivt bidrag til det danske samfund. Den integrationspolitik, der har været ført siden 2001, har været en stor succes," siger han og henviser til statistikkerne, der viser, at antallet af indvandrere under uddannelse og i job aldrig har været højere.
Positive fremskridt 
"Og undersøgelser viser, at vi ikke før har oplevet en så positiv holdning blandt danskere til at have kolleger med indvandrerbaggrund - over en bred front er der virkelig positive fremskridt at spore," siger statsministeren og tilføjer:
"Jeg understreger samtidig, at der stadig er meget at nå, men det er et svar på dit spørgsmål, nemlig at det går den rigtige vej. Og det lille mindretal, der nu har lavet optøjer, skal ikke få lov at ødelægge det overordnede billede, som altså er, at det massive flertal af danskere med indvandrerbaggrund lægger afstand til sådan noget uro."
- Men hvad er din analyse af, hvad der er gået galt, siden vi når at se de her optøjer?
"Jamen, nu bevæger du dig ind på præcis den samme bane med, at det er jo nok samfundet skyld. Nej, det er de unges ansvar og forældrenes ansvar."
- Din analyse behøver jo ikke handle om, at det er samfundets ansvar, men noget er vel gået galt? 
"Nu kan du jo se i dag, at nogle unge har indrykket et budskab i Politiken, hvor de angiver nogle grunde (Drenge fra Indre Nørrebro anklager Politiet for at opføre sig brutalt, racistisk og ærekrænkende i forbindelse med visitationer, red). Jeg har set referater af andre, som har udtalt, at de gjorde det for sjov, og nogle lod sig inspirere af, at det skete andre steder i landet. Ved du hvad, der er sikkert mange grunde, jeg ønsker bare hele tiden at slå fast, at man skal ikke komme ud på den glidebane, at man tror, at det er samfundets skyld, og at det nok er, fordi det danske samfund har svigtet. Det danske samfund har overhovedet ikke svigtet. Samfundet giver nogle tilbud til de unge generelt, også de unge med indvandrerbaggrund, som de ikke får ret mange andre steder i verden, og det burde de i virkeligheden være glade og taknemmelige for."
Anders Fogh Rasmussen tog samtidig afstand til sin partifælle Søren Pinds forslag om elektroniske armlænker og en sænkelse af den kriminelle lavalder for unge bandemedlemmer. Men regeringen vil i forbindelse med den kommission, der i øjeblikket undersøger ungdomskriminalitet, vurdere, hvorvidt man kan udvide forældrenes økonomiske ansvar i forbindelse med de skader, som uroen har forvoldt.


