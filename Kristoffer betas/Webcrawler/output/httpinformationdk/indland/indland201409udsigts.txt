Udsigt til større socialt fokus hos S og R
Efter tre år med et stramt fokus på økonomi lægger både Socialdemokraterne og Radikale Venstre op til, at weekendens landsmøder skal bruges til at diskutere det sociale område. Et område, der vil få øget fokus frem mod valget


 Det er jo løgn,« stod der med store, hvide bogstaver på forsiden af gårsdagens Berlingske. Afsenderen var uddannelsesminister Sofie Carsten Nielsen(R). Modtagerne var SF og Enhedslisten. Anledningen virkede til at være en stigende radikal frustration over, at især de to partier, der udgør regeringens parlamentariske grundlag, i Radikale Venstres optik misbruger de mange tal, der florerer om konsekvenserne af dagpengereformen.
Men selv om Sofie Carsten Nielsen gjorde sit til at forpeste klimaet mellem de røde partier forud for finanslovsforhandlingerne, kan der være mere positive meldinger på vej fra regeringens partier til de to støttepartier. I weekenden holder både Socialdemokraterne og Radikale Venstre landsmøder, og her lægger partiledelserne i begge partier op til, at der skal langt større fokus på socialpolitikken, for både socialdemokraterne og de radikale vil diskutere social arv og mulighederne for at bryde den.
Gennem de seneste tre år er der blevet trukket store veksler på de politiske baglande hos både Socialdemokraterne og Radikale Venstre. Dagpengereform og forbud mod købesex har været blandt emnerne, der har fået socialdemokraterne til at kritisere ledelsen, mens manglende tvungen fædrebarsel og den nye offentlighedslov har fået radikale partimedlemmer til at ytre kritik af ledelsen.
Hos Radikale Venstre har analysen længe været, at partiet var nødt til supplere sit image som et parti udelukkende med fokus på økonomiske 2020-planer og arbejdsudbud med at fremhæve det sociale aspekt af socialliberalismen. Det betød blandt andet, at daværende partileder Margrethe Vestager stod for lanceringen af regeringens sociale 2020-mål, mens hun i et af de sidste interview som partileder til Ugebrevet A4 talte om nødvendigheden af at styrke mulighederne for social mobilitet.
En opgave som uddannelsesminister Sofie Carsten Nielsen (R) har taget på sig. Hun har sat gang i en række forskningsprojekter for at afdække, hvordan det er muligt at forbedre mulighederne for at skabe mønsterbrydere.
Flere pædagoger
Radikale Venstres nye partileder Morten Østergaard ventes at fortsætte Vestagers linje og netop fremhæve partiets sociale profil i sin første tale til landsmødet. På den måde vil han holde linjen fra sine tiltrædelsesinterview. Her sagde han blandt andet til Berlingske:
»I Danmark er der 8.000 børn af kontanthjælpsmodtagere, misbrugere og kronisk syge. De børn får ikke samme privilegerede start på livet som for eksempel mine børn. Det vil vi gøre noget ved. Vi vil måles på at bekæmpe fattigdom.«
Mens Radikale Venstre taler om at styrke den sociale mobilitet, bruger Socialdemokraterne udtrykket ’at bryde den negative sociale arv’. Til det formål nedsatte partiets hovedbestyrelse sidste år en intern ’alle skal med’-kommission, som fik til opgave at udarbejde at udkast til et nyt arbejdsprogram for partiet. Det er nu klart og bærer titlen ’Alle skal med – en ny indsats mod negativ social arv’.
»For Socialdemokraterne er kampen mod negativ social arv en kerneopgave og hjerteblod, fordi det historisk set har været partiets berettigelse at sørge for, at folk har lige muligheder, uanset hvilken familie de er opvokset i, eller hvilke økonomiske forhold deres forældre har haft. Og der er ingen tvivl om, at frem mod næste folketingsvalg vil kampen mod negativ social arv have en høj prioritet hos os,« sagde Mogens Jensen, næstformand hos Socialdemokraterne, til Ugebrevet A4.
Indtil videre har kun forslaget om et forældrepålæg om at sende deres barn i daginstitution, der har vakt offentlig debat, men en lang række partiforeninger og delegerede har stillet adskillige ændringsforslag til arbejdsprogrammet.
Udover muligheden for forældrepålæg lægger Socialdemokraternes nye arbejdsprogram også op til, at førstegangsforældre skal tilbydes kurser, flere pædagoger i daginstitutionerne, en styrkelse af sundhedsplejen og en familiementorordning.
At det sociale område nu rykker længere op på dagsordenen, betyder dog ikke, at ledelserne hos S og R satser på, at den økonomiske dagsorden vil komme til at dominere tiden frem mod det folketingsvalg, der skal være om under et år.
Men det øgede sociale fokus skal sammen med et finanslovsudspil, der er skræddersyet til at indgå et forlig med SF og Enhedslisten, forsøge at skabe langt større fællesskab mellem centrum-venstrepartierne frem mod et valg. Alle fire partier er yderst bevidste om, at for store uenigheder i blokken kun gavner konkurrenterne i de borgerlige partier.
 

