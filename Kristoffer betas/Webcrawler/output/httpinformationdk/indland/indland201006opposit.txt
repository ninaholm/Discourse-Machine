Oppositionen: Løkke spreder skadelig EU-skepsis
Regeringen puster til danskernes EU-skepsis, når den giver EU skylden for milliardbesparelser, siger R og SF. De anklager Løkke for EU-hykleri, når han ikke vil tage en afstemning om forsvars- og retsforbeholdene
Statsminister Lars Løkke Rasmussen har endnu ikke antydet, at danskerne skal stemme for forbeholdene. Han gør det for at behage Pia Kjærsgaard, lyder det fra Margrethe Vestager (R).


 Statsminister Lars Løkke Rasmussen (V) har gjort Venstre til et EU-skeptisk parti. Så hård lyder anklagen fra den radikale leder Mar-grethe Vestager på en Grundlovsdag, hvor også Danmarks forhold til det europæiske samarbejde vil blive berørt i grundlovstaler rundt omkring i landet.
»Løkkes EU-skepsis er ikke spor skjult. Det kan godt være, at han siger noget andet - men i alle sine handlinger er hans EU-skepsis åbenlys,« siger Margrethe Vestager.
Hun kalder det for rent »EU-hykleri«, når statsministeren på den ene side i sin afslutningstale i Folketinget i onsdags erklærede sig klar til »vedholdende« at »arbejde for at styrke EU's globale rolle« og på den anden side afviser i det mindste at sætte det danske forsvarsforbehold til afstemning. Dét foreslog S, SF og R regeringen i november sidste år - men Løkke sagde nej med den begrundelse, at partierne ikke samtidig ville erklære sig klar til at afskaffe euroforbeholdet. Men den virkelige begrundelse er en anden, mener den radikale leder.
»Der er meget, der tyder på, at Løkke har ofret EU på blokken. Hele hans tilbagelænethed, når det kommer til det europæiske samarbejde, er et hensyn til Pia Kjærs- gaard,« siger Margrethe  Vestager.
I SF er de uenige med de radikale, når det kommer til afskaffelse af euroforbeholdet. Alligevel erklærer gruppeformand Ole Sohn sig enig i Vestagers kritik.
»Statsministeren har ingen reel interesse i at styrke EU. Han har en interesse i at køre snæversynet frem til et kommende Folketingsvalg og følge, hvad der nu kortsigtet kan gavne regeringen i meningsmålingerne,« siger han - og gentager S og SF's ønske om at afskaffe rets- og forsvarsforbeholdet.
»Det vil klart være en del af løsningen, når vi vinder næste valg,« siger han.
Samtidig anklager oppositionspartierne regeringen for at puste til danskernes EU-skepsis, når den henviser til EU-Kommissionens forventede krav i diskussionen om, hvor store offentlige besparelser, der er nødvendige.
»Der er intet, der tyder på, at vi bliver bedt om at lave så skrappe nedskæringer, som regeringen vil. Og England har i øvrigt lige meddelt kommissionen, at de ikke vil gøre det af frygt for en alt for stor arbejdsløshed,« siger Ole Sohn - mens Margrethe Vest-ager anklager regeringen for at »lægge EU for had«. .
»Dermed spiller den hasard med danskernes meget nuancerede forhold til EU,« siger hun.
V: Mærkelig beskyldning
I Venstre erklærer politisk ordfører Peter Christensen det for »mærkeligt« at blive beskyldt for EU-skepsis.
»Vi vil gerne af med forbeholdene, for vi mener, at de er skadelige for Danmarks interesser. Men det er jo især SF, der spænder ben for, at vi kan få en afstemning om alle tre,« siger han med henvisning til partiets modstand mod en afstemning om euro-forbeholdet.
I stedet for at skyde på Lars Løkke Rasmussen, burde Margrethe Vestager i stedet bruge kræfterne på »at overbevise sine røde venner«, der er mere uenige med de radikale, end Venstre er, mener Christensen, der også afviser beskyldningerne om at bruge EU som syndebuk for besparelser.
»Vi fortæller jo bare sandheden. Og den må oppositionen anerkende senest den 13. juni, når ECOFIN (rådet af EU's finansministre, red.) har afholdt sit møde. Så må de komme med bud på, hvordan de vil spare 14 mia. kroner,« siger han.


