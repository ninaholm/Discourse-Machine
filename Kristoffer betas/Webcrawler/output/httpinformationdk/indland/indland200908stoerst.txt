Største underskud i nyere tid
Danmark går mod astronomiske røde tal på bundlinjen næste år. Claus Hjort Frederiksen afviser nye vækstpakker - men han sminker tallene, siger økonomer. Et flertal uden om regeringen efterlyser flere offentlige investeringer
Finansminister Claus Hjort Frederiksen offentligjorde finanslovsforslaget for 2010 i Finansministeriet i går.


 Det var glohede røde tal på statsfinanserne, som en storsvedende Claus Hjort Frederiksen (V) kunne præsentere i går, da han fremlagde sit første finanslovsforslag som finansminister.
Efter et  overskud sidste år på omkring 60 mia. kr., forudser regeringen nu et kriseramt underskud næste år på 86,3 milliarder. Det er det største underskud siden 1982, og det vil bringe Danmark på kant med EU's retningslinjer for en stabil offentlig økonomi. Med Hjorts egne ord vil det betyde, at staten »for hver seks kroner, vi bruger, kun får fem kroner igen«.
Selv om arbejdsløsheden næste år forventes at tordne i vejret til 150.000 ledige, afviser regeringen dog enhver snak om vækstpakker og andre nye tiltag, der kan sætte yderligere gang i økonomien.
»Vi lemper allerede finanspolitikken med 55 mia.  i 2009 og 2010 - og det er mere end stort set alle andre lande, inklusive USA. Dét må aflyse enhver snak om, at regeringen sidder på hænderne i den aktuelle økonomiske situation,« sagde Claus Hjort med henvisning til skattelettelserne og trafikinvesteringsplanen fra i foråret samt de ekstra 5 mia., som kommunerne i sommer fik til bygge- og anlægsinvesteringer.
'Blålys' fra oppositionen
Finansministeren gik direkte til angreb på især S-formand Helle Thorning-Schmidts gentagne krav om en såkaldt vækstpakke af offentlige investeringer på 36 mia . kr.
»Det er efter min mening et blålys. Det kræver en lidt anden seriøsitet i den økonomiske politik end bare at gentage et mantra om en hjælpepakke,« sagde han - og fremhævede selv, at regeringen med sine mange tiltag mindsker stigningen i ledigheden med i alt 43.000 personer i 2009 og 2010.
Men ved at medregne alle de initiativer, der allerede er besluttet i år, slører regeringen virkeligheden i sit finanslovsforslag, siger chefanalytiker Martin Madsen fra Arbejderbevægelsens Erhvervsråd.
»Hvis man alene regner på, hvad  finanslovsforslaget i sig selv vil bidrage med til beskæftigelsen, så er det kun 10.000 personer. Det er slet ikke tilstrækkeligt,« siger han.
Heller ikke vismændene - der i foråret anbefalede en samlet investeringspakke på 15 mia. kroner - er tilfredse med udspillet.
»Regeringen kom os lidt i møde ved at give kommuner og regioner 5 mia. kr. i budgetaftalerne. Men vi havde gerne set, at man havde givet et yderligere løft på 10 mia.,« siger overvismand, professor Peter Birch Sørensen, der desuden konkluderer, at der intet nyt er i regeringens finanslovsudspil.
»Det er en opsummering af alt det, der følger tidligere indgåede aftaler,« siger han.
Trods Hjorts kontante afvisninger, tegner der sig på Christiansborg et flertal uden om regeringen for at gøre mere for at sparke gang i økonomien.
Dansk Folkepartis magtfulde formand for Finansudvalget, Kristian Thulesen Dahl, opfordrer således regeringen til at se på flere penge til eksempelvis sygehusene.
»Der står vi over for millardstore investeringer. Kunne man ikke med fordel fremrykke nogle af dem,« siger han til Ritzau.
Socialdemokraternes finansordfører, Morten Bødskov, betegner regeringen som »handlingslammet«.
»De initiativer, den vil sætte i værk, er som små dråber i et oprørsk hav,« siger han og gentager kravet om en vækstpakke.
SF's finansordfører, Ole Sohn, kalder regeringens økonomiske politik for 'hamrende uansvarlig'.
»I en krisetid, hvor eksporterhvervene har det svært, kan man enten vælge at lukke øjnene og bare håbe, at udlandet kommer på fode igen, som regeringen gør, eller man kan vælge selv at gøre noget,« siger Ole Sohn.
Både fremrykkelsen af offentlige investeringer og skattelettelserne vil blive »betalt« igen over en årrække. Alligevel vil dansk økonomi have lidt varig skade, selv når krisen engang er overstået, understreger overvismand Peter Birch Sørensen.
»Det skærper kravet til de reformer, der kan styrke de offentlige finanser på lang sigt,« siger han - med direkte henvisning til de stramninger af bl.a. efterløn og dagpenge, som Arbejdsmarkedskommissionen foreslog i sidste uge.
De radikales finansordfører, Morten Østergaard, er enig:
»Hvis regeringen fortsat ikke vil indføre reformer, vil det betyde dramatiske nedskæringer i velfærden, som svarer til, at vi må lukke hver anden børnehave.«
Ingen penge til DF
Claus Hjort Frederiksen gentog i går, at »regeringen har ingen planer om at foreslå ændringer hverken i dagpenge eller efterløn« - men fastslog samtidig, at der efter krisen vil blive »behov for konsolidering af de offentlige finanser«.
I modsætning til sine forgængere har han intet overskud at tage af for at imødekomme støttepartiet Dansk Folkepartis krav.
»Så må vi jo gå i gang med forhandlingerne, og jeg er fuld af fortrøstning, for vi har haft et godt samarbejde med Dansk Folkeparti siden 2001, og det tror jeg også, at vi får her«, sagde han.
Om dét kan føre til besparelser andre steder i statsbudgettet, ville han ikke uddybe.


