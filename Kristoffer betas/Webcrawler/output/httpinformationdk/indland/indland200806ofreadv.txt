Ofre advarer mod øget hastighed



Det kan få fatale konsekvenser at hæve hastighedsgrænserne på de danske veje, advarer Landsforeningen af Polio-, Trafik- og Ulykkesskadede (PTU), som appellerer til, at bilisterne ikke får mulighed for at trykke hårdere på speederen. "Det er farligt at hæve hastighedsgrænserne. Alle erfaringer viser og alle eksperter ved, at højere fart forøger ikke blot omfanget, men også antallet af skader. Jo højere farten er, jo kortere reaktionstid har man som trafikant, siger Holger Kallehauge, formand for PTU. Venstres trafikordfører, Kristian Pihl Lorentzen vil gerne være med til at sætte farten ned på strækninger med mange ulykker, men mener også, at farten kan hæves andre steder.
