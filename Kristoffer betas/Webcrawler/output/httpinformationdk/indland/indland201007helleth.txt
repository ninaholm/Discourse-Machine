Helle Thorning forsøgte Facebook-spin
I går ringede læserne til Helle Thorning-Schmidt på BT. Hun fik svaret på alt fra, 'om hun vil være ærgerlig over ikke at blive statsminister' til 'om øl-kroket skal forbydes på Roskilde Festival'. De manglende kritiske spørgsmål omkring skattesagen skyldes ifølge BT, at hun forinden på Facebook havde opfordret folk til at ringe ind


 »Derfor gik hun i panik,« står der med store bogstaver på BT's forside, illustreret af et billede af Helle Thorning-Schmidt, som bekymret rynker panden. I går havde hun sagt ja til at møde op på BT for at svare på danskernes kritiske spørgsmål om skattesagen. Og panikslagen skulle Helle Thorning-Schmidt så sandelig stadig være, antydede BT's journalist Andreas Karker, inden hovedpersonen selv mødte op. Hun havde nemlig forsøgt sig med Facebook-spin.
»Du skal bare vide, at Helle Thorning har skrevet på sin Facebook-profil, at folk endelig skal ringe til hende. Hun vil gerne have så mange venner til at ringe som muligt,« forklarede Andreas Karker Informations udsendte.
Han syntes, det er positivt, at Helle Thorning-Schmidt stiller sig til rådighed frem for at boykotte BT.
Der var imidlertid ingen tegn på panik, da en smilende Helle Thorning-Schmidt iført blomstret sommertøj ankom.
Efter en hurtig slurk kaffe, var hun klar til at tage røret og stå til ansvar over for vælgerne ... De første telefonopkald går noget trægt, da Helle Thorning-Schmidt, trods instrukser fra BT's journalister, ikke er hurtig nok til at afslutte samtalerne.
Svinestreger
Bent Møller på 54 år fra Rødovre er den femte person, som kommer igennem.
»Jeg vil bare sige, at jeg håber, I bliver ved med at diskutere politik, og i stedet lader Venstre og BT køre deres svinestreger. Det tjener ikke nogen sager, det svineri,« siger han.
De otte journalister og fem kameramænd i rummet griner. Det samme gør Helle Thorning-Schmidt.
»Det skal vi nok love dig. Vi vil også hellere snakke politik, for nu er der gået over en uge med den her sag, og det er ikke godt for noget,« svarer hun. Efter en lille sludder, ryger røret på igen.
Den næste i rører er Hanne på 50 år fra Rødovre. »Din datter går i privatskole, og din mand har betalt skat i udlandet. Det bidrager ikke til den danske velfærd. Hvordan kan du på befolkningens vegne prædike om ting, når dine nærmeste ikke følger dine gode råd?«
Helle Thorning-Schmidt forklarer, at hendes mand og datter følger reglerne til punkt og prikke.
»Det er min mands frie valg at arbejde i udlandet. Det er også min datters frie valg, at hun på grund af visse omstændigheder har haft lyst til at prøve en anden skole. Det, der vil være politisk ubekvemt for mig, skal ikke gå ud over min familie.«
Øl-kroket forbliver
Herefter strømmer opkaldene ind.
Helle Thorning-Schmidt får forklaret, at hendes mand vil fortsætte med at betale skat i Danmark, uanset hvad Skat vurderer. Det er ligeledes en beslutning, de er glade for, selv om det kan virke som en høj pris at betale.
- Men bliver du ærgerlig over, hvis du nu ikke bliver statsminister, spørger Tove Lorentzen på 40 år fra Grindsted.
»Ja, det ville jeg være rigtig ærgerlig over. Det er jo en dum sag, fordi jeg meget hellere vil snakke politik end om min selvangivelse. Det håber jeg også, at den danske befolkning vil, for der er vigtigere ting for Danmark end vores skatteforhold,« siger Helle Thorning-Schmidt.
Emil Boveng på 25 år fra Søborg har derimod prioriteret et andet spørgsmål.
»Jeg ringer fra Roskilde Festival, og jeg vil høre, om du synes, det skal være ulovligt at spille øl-kroket, fordi man kan falde og brække benene?«
Det lille lokale på BT's redaktion runger af høj   latter.
»Jeg ved ikke, hvad øl-kroket er, men det lyder sjovt, så jeg har ingen planer om at forbyde det,« griner Helle Thorning-Schmidt.
En gruppe drenge jubler i baggrunden over hendes svar.
»Det lyder godt. Du har 13 stemmer herfra,« afslutter Emil Boveng.
15 læsere nåede at komme igennem til Helle Thorning-Schmidt. Fem ringede med støtte, fem skældte ud og fem spurgte om andre sager.
- Virkede Facebook-spinnet?
»Jeg kan godt udpege tre eller fire stykker, som ringede på baggrund af hendes Facebook-status. Men det kan selvfølgelig ikke dokumenteres,« griner Andreas Karker.


