Regeringen vil forringe tilbud til stofbrugere, der vil i behandling
Folketinget behandler i dag et lovforslag om stofbrugere, hvor regeringen har forlænget en frist fra tre til 14 dage, før en stofbruger, der vil i behandling, kan få en samtale med en læge. Forringelsen kritiseres af fagfolk, bl.a. kalder formanden for Rådet for Socialt Udsatte, Jann Sjursen, 14-dagesfristen for ’en afgørende svækkelse’
Stofmisbrugere er ofte kun motiverede for at gå i behandling i kort tid ad gangen Derfor er en udvidelse af fristen fra tre til 14 dage, før de kan komme til lægesamtale, en afgørende svækkelse af deres vilkår, mener Jann Sjursen, formand for Rådet for Socialt Udsatte. Her fixes heroin.


 I dag kl. 10 går Folketinget i gang med at førstebehandle et lovforslag, L 34, der skal forbedre stofbrugeres retsstilling bl.a. i forhold til at kunne få behandling. Forslaget er fremsat af sundhedsminister Nick Hækkerup (S).
Men siden forslaget hen over sommeren har været i høring, har Sundhedsministeriet ændret på indholdet. Oprindelig var det således hensigten, at der maksimalt måtte gå tre hverdage efter, at en stofbruger, der var motiveret til at kvitte sit misbrug og komme i behandling, kom til at tale med en læge.
I det fremsatte lovforslag er denne frist forlænget til hele 14 dage, og det møder kraftig kritik fra en række fagfolk. De forudser, at så lang tidsfrist, inden en motiveret stofbruger kan få en lægesamtale, risikerer nærmest at overflødiggøre lovforslaget eller i hvert fald svække det afgørende.
»Stofmisbrugere er ofte kun motiverede for at gå i behandling i kort tid ad gangen. Så sker der noget nyt, og deres kaotiske liv fortsætter. Derfor er en udvidelse af fristen fra tre til 14 dage, før de kan komme til lægesamtale, når de er motiverede til en behandling, en afgørende svækkelse af lovforslaget,« siger Jann Sjursen, formand for Rådet for Socialt Udsatte, der i øvrigt anerkender, at lovforslaget på andre måder vil være et fremskridt for stofbrugerne.
Også lederen af stofindtagelsesrummet Varmestuen i Odense, Heinz Wolf, kritiserer, at fristen for en lægesamtale er sat op til to uger.
»For en stofmisbruger, der lever en kaotisk tilværelse på gaden og overlever fra fix til fix, er 14 dage en uendelig fjern fremtid,« siger Heinz Wolf, der kalder de to uger for »en klar svækkelse«.
»Selv om lovforslaget stadig vil være en forbedring, så kunne man i hvert fald i de store byer godt være mere ambitiøs. Det er så vigtigt, at når en stofmisbruger er blevet motiveret til behandling, at tilbuddet er der så hurtigt som muligt,« tilføjer han.
Formanden for socialrådgiverne Majbrit Berlau er »ærgerlig« over forlængelsen: »Stofmisbrugere skal tages på ordet, når de er motiveret til behandling. Risikoen for, at motivationen er væk, hvis der skal gå 14 dage, før de kan udredes, er simpelthen for stor,« siger hun.
Tre dage er for dyrt
Sundhedsministeriet begrunder i sit notat om høringssvarene forlængelsen fra tre til 14 dage med, at den korte frist vil blive dyrere end de midler, der sidste år blev afsat fra satspuljemidlerne. Ministeriet henviser således til oplysninger fra KL om, at »det ville være forbundet med meget store udgifter, hvis fristen blev sat til tre hverdage«.
Hvornår KL er fremkommet med disse bemærkninger, er ikke oplyst. I det lovkatalog, som regeringen for offentligheden præsenterede den 7. oktober, var tredagesfristen i hvert fald stadig med: »Lovforslaget indebærer, at der indføres et sæt nye rettigheder for personer, der ønsker at komme i stofmisbrugsbehandling. Det gælder en lægesamtale senest tre dage efter, at personen har henvendt sig til kommunen.«
Argumentationen om, at det bliver dyrere, forstår folketingsmedlem Tom Behnke (K) ikke. Han stod i 2012 bag et forslag til folketingsbeslutning, hvor et flertal i Folketinget enedes om bl.a. at støtte netop tredagesfristen.
»De tre dage, som dengang endda bare var dage og ikke hverdage som i lovudkastet, var et absolut ønske fra den lovgivende forsamling. Derfor er det meget overraskende, at regeringen nu løber fra det og åbenbart ’glemmer’, hvad et flertal har besluttet,« siger Tom Behnke og tilføjer:
»Noget andet er så, at over for stofmisbrugere, der kun sporadisk og momentvis kan motiveres til behandling, skal man handle lige med det samme, når de ønsker at kvitte de ulovlige stoffer, ikke mindst når det gælder heroin.«
Et slag i luften
Sundhedsminister Nick Hækkerup skriver til Information:
»Lovforslaget er en væsentlig forbedring for stofmisbrugerne – både for dem, som kommer i social stofmisbrugsbehandling, og dem, der tilbydes lægelig stofmisbrugsbehandling.«
Ifølge Tom Benhke bør sundhedsministeren i stedet for at forlænge fristen henvende sig til Folketinget, hvis der skal skaffes yderligere midler for at sikre den korte frist.
»I sidste ende vil det være billigere, hvis man gør hele regnestykket op og bl.a. indregner stofmisbrugernes helbred og den berigelseskriminalitet, som ofte er forbundet med et illegalt stofmisbrug. Jo hurtigere stofmisbrugerne kan komme i behandling, jo hurtigere holder de op med at købe illegale stoffer hos dødens købmænd.«
Med forlængelsen af fristen for en lægesamtale frygter Tom Behnke, at lovforslaget ender som »et slag i luften«.
»Så er det jo nærmest ingenting. Hvis der ikke er klare krav i lovgivningen, vil vi ikke se forbedringer på området, for vi har jo set, hvordan man i nogle kommuner trækker tiden for en behandling ud så langt som muligt,« siger han.
Også Nanna Gotfredsen fra Gadejuristen er stærkt utilfreds med forringelsen fra lovudkastet, der var i høring, til det fremsatte lovforslag.
»Jeg har ikke ord for, hvor træt jeg er af den regering, herunder deres sniksnak om at være engageret i at ’bekæmpe ulighed i sundhed’,« siger hun og fortsætter:
»Vi taler om mennesker, der ofte hænger i blødende neglerødder ud over afgrunden, når de endelig henvender sig for at få medicinsk behandling. Typisk er de hamrende abstinente flere gange dagligt, og måske har de allerede mistet deres bolig eller er tæt på at gøre det, fordi huslejepengene er gået til det illegale stofmarked. De kan have gæld op over begge ører til en skruppelløs underverden og være truet på livet af samme grund. De kan være udsat for grov vold, og så regner regeringen altså med, at de pænt kan vente i 14 dage på at kunne komme til at tale med en læge.«
Lovforslaget indeholder endnu en forringelse i forhold til lovudkastet: En sætning om, at en stofbruger skulle kunne komme i umiddelbar behanding, hvis det blev vurderet, at vedkommende var voldsomt abstinent, er stille og roligt gledet ud af lovforslaget uden en eneste forklaring i høringsnotatet, forklarer Nanna Gotfredsen.
Socialdemokraternes sundhedsordfører, Flemming Møller Mortensen, ved ikke, hvor stor ekstraudgiften ville være, hvis tredagesfristen blev opretholdt. Men ifølge ham er de syv partier bag satspuljeforliget enige om, at de ikke kan finde flere penge.
»Mit indtryk er, at vi gør det her nu, fordi det vil være bedre end ikke at gøre noget,« siger han.

