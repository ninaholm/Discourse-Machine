DF: Pressen har oplyst os bedre om DONG-sag end Finansministeriet
Folketinget godkendte i går det delvise salg af DONG Energy til Goldman Sachs, PFA og ATP. DONG jubler, mens Dansk Folkeparti og Enhedslisten fortsat vil følge selskabet med en lup


 
	Først nedstemte et flertal i Folketinget Enhedslistens forslag om at udskyde afgørelsen i DONG-handlen med Goldman Sachs. Og få timer senere valgte et flertal i Folketingets finansudvalg i går at godkende kapitaludvidelsen, der giver Goldman Sachs en ejerandel på 19 procent i den danske energivirksomhed DONG Energy.

	»Nu kan vi komme videre. Nu kan vi koncentrere os om at drive den forretning, som vi er sat i verden for,« siger Karsten Anker Petersen, kommunikationschef i DONG Energy.

	Kapitaludvidelsen skal formelt godkendes på en ekstraordinær generalforsamling i DONG i februar. Derefter vil Goldman Sachs, ATP og PFA overføre pengene til DONG. Selskaberne vil altså allerede i februar blive medejere af DONG.

	»Så er vi det samme selskab, som vi var dagen før, bare med en bredere ejerkreds og flere penge,« forklarer Karsten Anker Petersen.

	Kapitaludvidelsen, som de eksisterende mindretalsaktionærer har tilsluttet sig, er på samlet 13 mia. kr., og reducerer statens ejerandel i DONG fra 81 procent til under 57 procent.

	»Det er godt, at DONG Energy nu har fast grund under fødderne. Folketinget har nu sikret, at en af vores største virksomheder herhjemme kan investere massivt, i stedet for at skære ned,« siger finansminister Bjarne Corydon i en pressemeddelelse.

	Også fra den nye medejer Goldman Sachs er der glæde over finansudvalgets godkendelse.

	»Vi er tilfredse med, at handlen er blevet godkendt, og vi ser frem til at gennemføre denne betydelige minoritetsinvestering sammen med den danske stat, ATP, PFA og de eksisterende minoritetsaktionærer,« skriver Goldman Sachs’ talsperson, Sophie Ramsay, i en mail til Information.

	Helt op til gårsdagens møde i finansudvalget forsøgte både Enhedslisten og Dansk Folkeparti at få udsat afgørelsen, så det kunne afprøves, om man kunne finde alternative investorer i stedet for Goldman Sachs.

	»Pressen har oplyst os bedre, end Finansministeriet har,« siger René Christensen, finansordfører i Dansk Folkeparti. Dansk Folkeparti har hidtil været en del af forligskredsen omkring DONG, men er efter gårsdagens nej til aftalen med Goldman Sachs ikke længere en del af forligskredsen, forklarer han.

	Modstand til det sidste

	Finansminister Bjarne Corydon har anklaget Dansk Folkeparti for først at sige ja til aftalen for siden at løbe fra den af populistiske hensyn. Ifølge René Christensen har Finansministeriet dog selv en stor del af skylden for, at Dansk Folkeparti ikke længere er med i forligskredsen. Det skyldes, at Finansministeriet har holdt på oplysninger, som i stedet har måttet graves frem af pressen, siger han.

	»Der er nogle oplysninger, vi ikke havde haft fantasi til at spørge ind til. Vi har bestemt ikke fået forkerte svar, men vi har fået svar, der ikke har været fyldestgørende fra Finansministeriet,« siger René Christensen og henviser blandt andet til oplysningen om, at Goldman Sachs investerer i DONG gennem selskaber i skattely.

	SF’s nu afgående partileder, Annette Vilhelmsen, bekræftede på det pressemøde i går, hvor hun meddelte, at SF træder ud af regeringen, og at hun går af som formand, at SF så sent som søndag – forgæves – forsøgte at overtale resten af regeringen til at sætte DONG-aftalen på standby. »Der er mange ting, der først kom frem i slutningen af forløbet. Herunder placeringen af ejerskabet i skattely. Det, synes jeg nok, kunne have fortjent mere debat. Men der var det sådan, at flertallet syntes, at nu var det nok,« siger Frank Aaen, Enhedslistens finansordfører.

	»Når det blev besluttet nu, var det ikke fordi, der ikke var spørgsmål, der var ubesvarede. Det var fordi, man ikke havde lyst til, at debatten skulle fortsætte,« siger Frank Aaen.

	Han understreger, at Enhedslisten vil fortsætte med at følge DONG tæt.

	»Det er ikke sådan, at vi slipper kontrollen med, hvad der foregår,« siger han.

	»Man har for eksempel hele tiden snakket om, at kapitaludvidelsen gik ud på, at der skal bygges flere havvindmølleparker. Det er vi med på og støtter. Men jeg er bange for, at de fedter pengene væk på olie- og biomasse. Det vil vi holde øje med,« siger Frank Aaen.

	Også Enhedslistens energiordfører, Per Clausen, beskyldte i går regeringen for at lyve om, hvad kapitaltilførslen i DONG skal bruges til. Hvor både regeringen og DONG Energy selv flere gange har sagt, at kapitaludvidelsen blandt andet skal understøtte strategien om at investere i havvindmøller, så sagde Per Clausen i går til Ritzau: »Det fremgår klart af DONGs årsregnskab og ledelsesberetning fra 2012, at pengene hovedsageligt skal bruges til at indfri DONGS drømme om en voldsom vækst i olie og gasudvikling.«

	Investeringer i havvindmøller

	Det afviser DONG Energy dog.

	»Det må bero på en misforståelse. Det er ganske rigtigt, at en del af vores kernestrategi er olie- og gasproduktion, men vores olie- og gasforretning genererer så stort et provenu, at fremtidige investeringer i vores olie- og gasforretning er stort set selvbærende,« siger Karsten Anker Petersen. Totredjedele af DONGs driftsindtjening kommer fra olie- og gasproduktionen.

	»Vores forretning med havvindmøller er kun under opbygning og derfor endnu ikke selvfinansierende. På et eller andet tidspunkt vil vi komme derhen, hvor vores havvindmølleaktiviteter vil generere så mange indtægter, at det i sig selv kan finansiere nye investeringer, men der er vi ikke helt endnu,« forklarer han.

Er der en plan for, hvordan de 13 mia. kr. fra kapitaludvidelsen skal bruges?

	»Vi har nogle planer for, hvordan det skal effektueres, men det er planer, vi holder for os selv.«

