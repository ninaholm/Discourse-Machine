Skader Venstres integrationspolitik integrationen?
En række rapporter konkluderer, at det skaber fattigdom og svækker integrationen, hvis man sænker de offentlige ydelser til flygtninge. Alligevel foreslår Venstre netop dét i partiets nye integrationsudspil
’Vi ved fra mange analyser, at hvis man svækker forsørgelsesgrundlaget for flygtninge, fører det til større problemer end dem, flygtningene i forvejen slås med. Det er helt godnat, at man lukker øjnene for det,’ siger formanden for Rådet for Socialt Udsatte, Jann Sjursen, om integrationsudspillet fra Venstre, der vil betyde, at flygtninge og familiesammenførte i fremtiden ikke skal have kontanthjælp, men en lavere ydelse, der svarer til SU. Arkiv


 Står det til Venstre, skal flygtninge og familiesammenførte i fremtiden ikke have kontanthjælp, men en lavere ydelse, der svarer til SU (5.839 kr. før skat). En række rapporter peger ellers på, at det er vejen til dårligere integration og mere fattigdom.
»Det modarbejder integrationen og kan direkte skubbe folk ud i fattigdom,« siger formand for Rådet for Socialt Udsatte Jann Sjursen.
»Vi ved fra mange analyser, at hvis man svækker forsørgelsesgrundlaget for flygtninge, fører det til større problemer end dem, flygtningene i forvejen slås med. Det er helt godnat, at man lukker øjnene for det,« mener han.
Den ordning, Venstre foreslår, minder i grove træk om starthjælpen, en lav ydelse til flygtninge på 6.351 kr. om måneden for enlige og 5.267 kr. til samlevende, der blev indført af VK-regeringen i 2002 og afskaffet af SR-regeringen i 2012. Dog har det nye udspil den tilføjelse, at flygtninge kan optjene ret til ekstra ydelser. Tillæggene falder, hvis flygtningene ...
• består en sprogprøve i dansk,
• består en prøve i viden om danske samfundsforhold,
• deltager i samfundslivet, f.eks. gennem »deltagelse i en humanitær organisation eller i en sportsforening« ti timer om måneden i et halvt år,
• har været i »ordinær beskæftigelse eller i et uddannelsesforløb« i en sammenhængende periode på mindst et halvt år.
For hvert mål nået tildeles flygtningene 1.200 kroner mere om måneden.
Den nye model skaber ifølge Venstre »flere incitamenter« for flygtninge til at integrere sig og komme i arbejde. I udspillet henviser Venstre til en analyse fra Rockwool Fonden fra 2007, der viser, at indførelsen af starthjælp fik flere i arbejde. Før starthjælpen var ni pct. af flygtningene i job. Halvandet år efter indførelsen var andelen steget til 14 pct.
Starthjælpen havde en »relativt kraftig beskæftigelseseffekt«, fortæller forskningschef i Rockwool Fonden Torben Tranæs. Men den skabte også fattigdom:
I rapporten fra 2012 konkluderede Rockwool Fonden, at »starthjælpsflygtningenes levevilkår præges af fattigdom«. Rapporten fortsætter: »Når skat og husleje er betalt, står modtagere af starthjælp, uanset deres familiemæssige situation, således tilbage med et beløb, som gør det helt umuligt at betale udgifterne i et dansk standardbudget«.
I den rapport fra 2007, som Venstre henviser til i det nye udspil, skriver Rockwool Fonden: »Det politiske spørgsmål er naturligvis, om fem mere i beskæftigelse ud af hver 100 er tilfredsstillende efter halvandet år. Effekten skal holdes op mod de omkostninger, der er ved at ganske mange familier lever på en nedsat ydelse i mange år.«
Rockwool Fondens analyse kan heller ikke sige noget om, hvorvidt starthjælpen fik flere flygtninge i arbejde, eller blot fik flygtninge, der alligevel ville have fundet et job, hurtigere i gang.
Økonomiske incitamenter
Problemet med at anvende økonomiske incitamenter over for flygtninge er, at en stor del af dem ikke kan reagere på dem, fortælle professor i sociologi ved Københavns Universitet Jørgen Elm Larsen.
»Det er især yngre og folk, der ikke har problemer ved siden af, der kan reagere på de lavere ydelser. Men det er der jo mange flygtninge, der er traumatiserede af krig og tortur,« siger han.
»De, der ikke kan reagere, bliver sendt ud i dyb fattigdom, og det er det modsatte af integration. Det er nogle andre indsatser, der kan få folk videre; sundhedsindsatser, rehabilitering osv.,« siger Jørgen Elm Larsen.
Hans undersøgelser peger på, at de største barrierer for flygtninge er psykiske og fysiske problemer, mangel på uddannelse og sprogproblemer. En række undersøgelser har påvist, at lavere sociale ydelser til flygtninge skabte fattigdom og svækkede integrationen.
I en rapport fra Center for Alternativ Samfundsanalyse og Professionshøjskolen Metropol fra 2011 konkluderes det, at »den langvarige starthjælpsydelse modvirker flygtninges og indvandreres integration i det danske samfund«.
Rapporten beskriver, at flygtningene på starthjælp ikke har råd til at deltage i forenings- og fritidsliv og er nødt til at bo i belastede boligområder. Især børnene mærker konsekvenserne af den stramme økonomi:
»Der (er) ikke penge til kontingenter, sportstøj, det sociale liv i tilknytning til sportsarrangementer, biograf, svømmehal, skolerejser, lejrskoler, børnefødselsdage, opdaterede computere eller eftermiddagsmad i SFO’en.«
En undersøgelse fra Københavns Kommune i 2008 viste, at tre ud af fire starthjælpsmodtagere faldt under kommunens fattigdomsgrænse.
Til Jyllands-Posten siger integrationsordfører Martin Geertsen om risikoen for, at flygtninge ender i fattigdom:
»Det er man sådan set selv herre over i den forstand, at man sætter sig igennem og får gennemført nogle af de moduler og objektive mål, som vi stiller op.«

