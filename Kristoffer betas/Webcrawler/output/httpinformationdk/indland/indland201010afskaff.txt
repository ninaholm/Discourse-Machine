Afskaffelse af cafepenge rammer de svageste hårdt
En afskaffelse af SU'en til hjemmeboende - også kaldet cafepenge - som regeringen foreslår, vil især ramme unge fra fattige familier. Fagfolk og politikere frygter, at det vil betyde, at endnu færre får en uddannelse
Det er meget radikalt
 helt at fjerne SU'en for hjemmeboende, for der er mange studerende, der har brug for den, hvis de skal overleve og ikke fucke deres studentertid op, siger 19-årige Mads Borchmann, der har fået SU for hjemmeboende i de sidste år af sin gymnasietid.


 »De kalder det cafepenge, men de betød, at jeg kunne at have et liv. Hvis ikke jeg havde fået de penge, var jeg blevet nødt til at arbejde endnu mere, og så ville jeg have klaret mig dårligere i gymnasiet,« forklarer 19-årige Mads Borchmann, der blev færdig som student fra Ørestad Gymnasium i sommer.
Som søn af en enlig mor på Nørrebro betød 18-årsfødselsdagen, at det blev svært at få tingene til at hænge sammen derhjemme, fordi børnepengene stoppede. De godt 2.200 kroner om måneden i SU, som Mads Borchmann fik som hjemmeboende, gik blandt andet til transport, mobiltelefon, sport og en lang række andre udgifter, som hans mor ikke længere havde råd til.
At afskaffe SU'en til de hjemmeboende - de såkaldte cafepenge, som regeringen foreslår, vil ifølge flere eksperter ramme de socialt mest udsatte unge, som i forvejen kæmper med at få en uddannelse.
Ifølge SU-styrelsen kommer 23 procent af 18-19-årige, der får SU for hjemmeboende, fra familier med en års-indtægt på under 294.000 før skat. Det er samtidig de unge, der får den højeste SU for hjemmeboende, som er ca. 2.700 kroner før skat.
Formand for SU-rådet, Per Andersen, mener, at konsekvenserne er til at overskue for de unge, der kommer fra velstående familier.
»Dem, der bliver ramt af det her, er de mest sårbare unge, der kommer fra uddannelsessvage miljøer. At skære SU'en væk her vil betyde, at færre af dem får taget en ungdomsuddannelse,« siger Per Andersen, der også er studiechef på Syddansk Universitet.
Jan Rose Skaksen, der er professor i økonomi på Copenhagen Business School, har som tidligere økonomisk vismand været med til at anbefale at skære SU'en væk på kandidatuddannelsen og indføre studielån i stedet for. Han mener ikke, at afskaffelse af SU'en til de hjemmeboende på ungdomsuddannelserne vil gavne målet om, at 95 procent af en ungdomsårgang skal have en uddannelse.
»Den sociale arv betyder meget i Danmark, men når folk først har taget en bachelor på universitetet, så er den sociale arv brudt, og så går SU'en i princippet til nogle af de mest privilegerede grupper i samfundet. Det samme er ikke tilfældet for cafepengene. Hvis man vil spare penge på SU'en, uden at det har betydning for, om de socialt svageste får en uddannelse, så er det langt bedre at spare i den sidste ende af universitetsstudierne,« siger Jan Rose Skaksen.
Pulje til de svageste
Regeringen har i sinde at afsætte en pulje på 150 millioner til de ringest stillede unge på ungdomsuddannelserne, men ifølge SU-styrelsens beregninger får alene de 18-19-årige fra de fattigste familier mere end 500 millioner om året i SU. Dertil kommer de ældre hjemmeboende studerende.
Socialdemokraternes uddannelsesordfører Christine Antorini mener, at puljen langtfra dækker de unges behov, og at afskaffelsen af cafepengene, derfor vil ramme socialt skævt.
»Den gruppe af unge, hvor forældrene har lave indkomster, er afhængige af at kunne få SU, for at kunne gennemføre deres ungdomsuddannelse. Derfor er risikoen, at de ender med at droppe ud af uddannelsen og finde sig noget ufaglært arbejde i stedet,« siger Christine Antorini.
Hun påpeger, at færre unge har taget en ungdomsuddannelse under den borgerlige regering, og at netop SU'en for hjemmeboende blev beskåret for syv år siden.
Venstres SU-ordfører Sophie Løhde mener omvendt, at der skal satses mere på folkeskolen, hvis flere unge skal gennemføre en ungdomsuddannelse.
»Vi må sætte ind i folkeskolen for at sikre, at ingen forlader den uden at kunne læse og skrive tilstrækkeligt. Derfor mener vi, at cafepengene vil være givet bedre ud til investeringer i elevernes faglighed i folkeskolen end i den unge hjemmeboendes privatforbrug,« siger Sophie Løhde.
Dansk Folkepartis uddannelsesordfører Marlene Harpsøe vil vente med at tage stilling, indtil regeringen kommer med et konkret forslag til ændringer af SU'en i november.
»Det er ikke et forslag, som vi ville komme med, men vi ser gerne på det. Derudover er det vigtigt for os, at man ser på det sociale, altså på de familier som virkelig har et behov for at få SU for at få deres dagligdag til at fungere,« siger Harpsøe.
Per Andersen mener ikke, at puljen på 150 millioner forslår af meget:
»Puljen vil derudover blive et administrativt mareridt for, hvad er det for kriterier, der skal ligge til grund for, om du kan få penge?«
Ifølge Sophie Løhde kan der imidlertid blive endnu flere end de fattigste hjemmeboende studerende, der skal have del i puljen:
»Vi vil afsætte 150 millioner kroner, så vi fortsat kan give penge til dem, der har et behov - enten fordi de ikke kan bo hjemme ved deres forældre, eller fordi deres forældres økonomiske situation er så vanskelig, at de har svært ved at få tingene til at løbe rundt i forvejen.«
Ifølge undervisningsminister Tina Nedergaard (V) vil besparelserne på de hjemmeboendes SU betyde 800 millioner mere til folkeskolen.
SU-formand Per Andersen mener, det er et yderst usikkert regnestykke:
»Konsekvensen for nogle unge vil sikkert være, at de flytter hjemmefra, og så skal de jo have endnu mere i SU, så det er ingen sikker hed for, at det her er en besparelse.«

