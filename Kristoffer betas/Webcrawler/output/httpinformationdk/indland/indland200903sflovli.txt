SF: Lovlig hash vil tage luften ud af bandeopgøret
Lovlig hash vil betyde mindre kriminalitet og bedre information til de unge. Det mener SF's retsordfører, Karina Lorentzen


 - Hvorfor går SF ind for, at hashen skal afkriminaliseres?
Fordi vi gerne vil have adskilt hashen fra de andre stoffer og samtidigt undgå, at de unge bliver viklet ind i et kriminelt miljø. I Holland har man erfaringer, der viser, at en legalisering af hash betyder, at der bliver færre misbrugere af hårdere stoffer. En afkriminalisering vil desuden gøre det muligt at give de unge ordentlig information. I dag får de unge ikke ordentlig information, fordi hashen er forbudt og tabuiseret. 
- Vil en afkriminalisering ikke betyde et stigende forbrug?
Erfaringerne fra Holland viser det modsatte. Legaliseringen har hverken medført et større forbrug eller færre misbrugere af hårde stoffer. I Danmark findes der desuden ikke nogen flække, hvor du ikke allerede kan købe hash. I dag er det lige så let at få fat i hash, som det er, hvis der bliver indført en legalisering. Derfor tror jeg heller ikke, at forbruget vil stige.
Hash skader
- Hash kan have skadelige bivirkninger. Er du ikke bekymret for det?
Der er ingen tvivl om, at hash er et farligt rusmiddel, og der vil altid være nogle, der ryger ud i et alvorligt misbrug. Men det er vigtigt at skelne mellem misbrug og det at være bruger. Omkring 50 procent af danskerne har jo prøvet at ryge hash, inden de fylder 20. Et misbrug bunder tit i andre sociale eller psykiske problemer, og det er noget helt andet.
- Vil en afkriminalisering af hash betyde mindre kriminalitet?
Ja, der er ingen tvivl om, at det vil tage luften ud af det opgør, vi oplever i øjeblikket. Politiet anslår selv, at hashsalget er den mest indbringende indtjeningskilde for banderne. Gennem et forbud skaber vi et potentiale for organiseret kriminalitet. Det er et kæmpe lukrativt marked, og det er alt for stort til, at vi kan overlade det til banderne alene. 
- Vil banderne ikke bare finde nye måder at tjene penge på?
Jo, det kan man sagtens forestille sig. Men pointen er, at vi får styret de unge mennesker uden om de kriminelle miljøer, fordi de kan få hashen andre steder - uden at de skal konfronteres med hårdere stoffer. Det i sig selv vil reducere det kriminelle miljø væsentligt. 
Hashudvalg
- SF vil have nedsat et udvalg, som skal kigge på afkriminalisering. Hvem skal sidde i det udvalg?
I udvalget skal der sidde folk med erfaringer fra social- og sundhedsområdet. Vi har tidligere støttet den hollandske model med coffee shops, men når vi mener, at der nu skal nedsættes et udvalg, så er det fordi, at hashen i dag er stærkere og farligere end tidligere. Regeringen har forsøgt at bekæmpe hashproblemet med forbud og straf, og i virkeligheden har det bare ført til, at markedet er blevet endnu større. Tilsyneladende virker regeringens hashpolitik ikke, og derfor skal vi have nye initiativer på bordet. Det kan et udvalg hjælpe os med.


