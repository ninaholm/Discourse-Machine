Masser af kvinder på DR2 – i Blachmans programmer
En masse mænd nævnt, en masse kvinder glemt. Skæv kønsfordeling var ikke til at overse, da DR2’s kanalchef hyldede kanalens første år efter relanceringen på sin Facebook-side


 
	I anledningen af étårsdagen for det nye DR2 hyldede kanalchef Michael Thouber på sin Facebook-side den 4. marts programmer og personer, der havde gjort DR2 til verdens fedeste tv-kanal. I kanalchefens første opdatering var 24 mænd nævnt, mens Loveth fra dokumentarserien ’Sort Arbejde’ var den eneste kvinde, der optrådte på listen. Hvad var der mon sket? Havde alle de dygtige kvinder sagt op over natten, eller er de bare for elendige til at blive nævnt?

– Halli-hallo, Michael. I din hyldest til din kanal DR2 nævner du i første omgang kun én kvinde, men 24 mænd. Hvordan kan det være?

	»Det undrer også mig, når jeg ser på det bagefter. Men der er ikke anden forklaring på det, end at jeg skrev den hurtigt og skrev det, der faldt mig først ind. Jeg gik så tilbage og opdaterede, så jeg også kunne nævne vores dygtige kvinder, der er centrale for kanalen.«

– Du nævner så otte kvinder og 30 mænd i anden omgang. Mangler der dygtige kvinder på DR2 generelt?

	»Vi mangler altid dygtige talenter på DR2 – også dygtige kvinder. Jeg vil så sige, at vi har ret meget fokus på, at vi skal repræsentere befolkningen nogenlunde fornuftigt. Og der er flere mænd end kvinder på DR2, men vi får så også flere henvendelser fra mænd – der er måske en tendens til, at mænd har et større behov for at være på skærmen. Det er ikke kun som værter, men også som eksperter. Men jeg anerkender, at der mangler kvinder. Da vi i husets ledelse sidst talte om kønsfordeling, var et bud fra en af kvinderne, at kvinder måske tror, de skal forberede sig bedre end mænd. Mænd stiller bare op. Vi har heldigvis rigtig mange dygtige kvinder, der får taletid på kanalen, men vi arbejder på at få flere ind.

– Har I tænkt jer at lave et kvotesystem? Positiv særbehandling?

	»Vi vil ikke lave kvoter, men vi skal være dygtigere til at spotte de gode kvinder og huske dem. Ofte ender vi med flere mænd på listen af en eller anden grund. I fremtiden skal vi være bedre til at arbejde systematisk med talentsøgningen. Og det gælder ikke kun med kvinder. Det gælder mangfoldighed på kanalen i det hele taget.«

– Hvordan kan det være, at det ikke faldt dig ind at nævne kvinderne første gang? 

	»Jeg ved det simpelthen ikke.«

– Hvordan har de kvindelige medarbejdere reageret på den her statusopdatering?

	»Jeg fik faktisk to kvindelige redaktører til at læse den igennem og spurgte: ’Har vi glemt noget?’ De svarede begge ’nej’. Men lige så snart, jeg havde opdateret, kunne jeg se, at jeg havde glemt alt muligt. Så jeg måtte redigere for at få flere med.«

	Her troede journalisten, at interviewet var slut, men efter 10 minutter ringer Michael Thouber tilbage.

	»Hej Johannes. Jeg vil bare lige sige, at jeg jo nævner ’Det slører stadig’ i min første opdatering.«

– Ja. Men det er jo ikke en kvinde? Det er et program.

	»Men det er jo lavet af kvinder.«

– Ja, det har du ret i.

	Og et par timer senere tikker en sms fra kanalchefen ind:

	»Kommer lige i tanke om, at vores to værts-castere hos DR-værter er kvinder … Det er faktisk ret mærkeligt. Men tror også balancen er værre på ekspert-siden end på værtsfronten. Og så har vi jo i øvrigt haft masser af kvinder på DR2 – i Blachmans programmer :).«

