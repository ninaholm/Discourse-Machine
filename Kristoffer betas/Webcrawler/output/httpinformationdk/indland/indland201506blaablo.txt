Blå bloks nye starthjælp vil skabe mere fattigdom
Hjælpeorganisationer og forsker advarer om, at en ny starthjælpordning vil øge fattigdommen og skade integrationen


 Det vil skabe fattigdom og ødelægge integrationen, hvis flygtninge og nytilkomne udlændinge igen skal have en lav ydelse, sådan som det var tilfældet med VK-regeringens starthjælp frem til 2011. Sådan lyder advarslen fra organisationer og en forsker, efter at partierne til højre for midten, V, DF, K og LA, i torsdags sikrede sig flertal i Folketinget.
Godt nok er der meget, som den blå blok ikke kan blive enige om i forbindelse med de igangværende forhandlinger om en ny regering. Men et af de emner, som partierne til højre i salen på forhånd er fuldstændig enige om, er, at starthjælpen for flygtninge og familiesammenførte skal genindføres. Og Venstre har et forslag klar i skuffen.
Læs også: ’Hvis de skærer i ydelserne, hvordan skal vi så leve?’
Udgangspunktet er, at flygtninge og indvandrere, som netop er kommet til landet, skal have en såkaldt integrationsydelse, som er mindre end den kontanthjælp, andre arbejdsløse får. Helt præcist skal de have 5.903 kroner om måneden at leve for. Det svarer til, hvad en udeboende studerende får i SU. Beløbet kan så stige, i takt med at modtageren opfylder en række integrationsmæssige mål om f.eks. bestået danskprøve eller deltagelse i samfundslivet. Forslaget om en ny starthjælpsordning møder kritik fra Rådet for Socialt Udsatte, der mener, det vil skabe mere fattigdom og skade netop den integration, som Venstre ønsker at fremme.
»Hvis man tror, det fremmer integrationen og folks mulighed for at blive en del af det danske samfund, så tager man fejl. Fattigdom fører tværtimod ofte til isolation og eksklusion,« siger Jann Sjursen, formand for Rådet for Socialt Udsatte. Samme vurdering kommer fra Andreas Kamm, formand for Dansk Flygtningehjælp.
»Det øger ikke integrationen at sætte folk på starthjælp. Tværtimod skader det integrationen«, siger han og understreger, at starthjælpen især vil ramme børnefamilier hårdt. De kan de risikere at få udbetalt op til 60 procent mindre end i dag.
Flere kommer i job
Ideen om, at flygtninge og nye indvandrere skal have mindre i kontanthjælp end andre borgere, er imidlertid ikke kun populær blandt de blå partier på Christiansborg.
Det er også en idé, som en stor del af den danske befolkning mener er fornuftig. En meningsmåling, som analyseinstituttet Wilke for nylig gennemførte for Jyllands-Posten, viser, at seks ud af 10 danskere støtter ideen om lavere kontanthjælp til nye danskere.
Tilhængere af starthjælp henviser til en række undersøgelser, som viser, at den gamle starthjælpsordning, som blev indført af VK-regeringen i 2002 og afskaffet af Helle Thorning-Schmidt (S) i 2012, havde en vis effekt på beskæftigelsen. Den ene undersøgelse, som er lavet af Rockwoolfonden i 2009, konkluderer, at starthjælpen synes at motivere flere til at søge job. Fonden har fulgt to grupper af flygtninge i en årrække, hvoraf den ene halvdel var på almindelig kontanthjælp og den anden halvdel på starthjælp.
Fire et halvt år efter indførelsen af den gamle starthjælpsordning, var 42 procent af de flygtninge, som var på starthjælp, kommet i arbejde, mens det kun var 30 procent af de flygtninge, der var på kontanthjælp, som var kommet i job. En lignende undersøgelse fra Aarhus Universitet bekræfter tendensen, men har kun fulgt de to grupper i to år.
Prisen er høj
Hos Center for Alternativ Samfundsanalyse bekræfter Finn Kenneth Hansen de to undersøgelsers konklusion, men mener, at prisen for at få 12 procentpoint flere flygtninge i arbejde er meget høj.
»For det store flertal på starthjælp bliver prisen et liv i stor fattigdom, og det har voldsomme sociale og sundhedsmæssige konsekvenser,« siger han.
»Det betyder f.eks., at man ikke kan købe nødvendig medicin, ikke få varm mad hver dag, må spise meget usundt, at man ikke kan sende sine børn til fritidsaktiviteter, børnefødselsdage eller holde ferie.«
En undersøgelse af flygtninge på langvarig starthjælp, som Center for Alternativ Samfundsanalyse (CASA) lavede i 2011, viser således, at starthjælpen havde store konsekvenser for især børn. Undersøgelsen konkluderede bl.a., at ydelsen holdt »børn og unge ude fra aktiviteter, fordi der ikke er penge til kontingenter, sportstøj, det sociale liv i tilknytning til sportsarrangementer, biograf, svømmehal, skolerejser, lejrskoler, børnefødselsdage, opdaterede computere eller eftermiddagsmad i SFO’en«.
»Resultatet er forældre, der mangler kræfter til forældrerollen og fyldes af bekymringer for børnenes fremtid, og børn og unge der føler sig fattige, usikre, udelukkede og mindreværdige,« konkluderer rapporten. En tidligere undersøgelse fra CASA fra 2006 har desuden vist, at rådighedsbeløbet for en familie med to børn på starthjælp, udgjorde cirka 40 procent af det beløb, som Forbrugerstyrelsen dengang vurderede ville være et rimeligt, almindeligt standardbudget for en sådan familie i Danmark.
Børnefamilier i knibe
Andreas Kamm fra Dansk Flygtningehjælp understreger da også, at især flygtningefamilier, som ryger på starthjælp, vil blive ramt. I øjeblikket får en almindelig kontanthjælpsmodtager 14.416 kroner om måneden, hvis han er over 30 år og har forsørgeransvar. En børnefamilie, som kommer på starthjælp, risikerer således at miste op mod 60 procent af den hjælp, de kan få i øjeblikket.
»Det kommer især til at gå ud over familierne, de får meget svært ved at deltage alle de steder, hvor man normalt møder andre mennesker og dermed bliver integreret,« siger han og henviser ikke mindst til foreningslivet og de sociale aktiviteter, som børn af starthjælpsfamilier er udelukket fra at deltage i.
Det er Jann Sjursen fra Rådet for Socialt Udsatte enig i.
»Som forslaget ser ud i øjeblikket, vil det have voldsomme konsekvenser for børnefamilierne,« siger han, men håber, at den kommende regering under alle omstændigheder vil rette forslaget til, så det imødekommer ikke mindst bekymringerne for børnefamilier.
»Det løser hverken beskæftigelsesproblemet eller integrationen at sætte folk på starthjælp,« siger han.
»Vi risikerer bare, at endnu flere bliver skubbet derud, hvor de ender med at komme til at leve på kanten af samfundet.«
Venstre har ikke villet kommentere sit eget forslag, mens det ikke har været muligt at få en kommentar fra Liberal Alliance. Hos Konservative mener Mai Mercado ikke, der er tale om at leve i fattigdom.
»Der er masser af selvstændige i det her land, der lever under fattigdomsgrænsen, og som klarer sig for de penge, de tjener. Jeg mener, det er fuldstændig afgørende, at man kommer ud i selvforsørgelse. Og det kan vi se, at flere gør«.
Dansk Folkepartis Martin Henriksen mener, at starthjælp vil kunne begrænse tilstrømningen til Danmark. »Det bedste, man kan gøre for integrationen, er at begrænse tilstrømningen. Det, som vi ser som en udfordring i forhold til asyltilstrømningen, er, hvor hurtigt Folketinget kan få gennemført nogle stramninger, så vi får sendt et klart signal om, at nu er der et andet flertal og en ny politik på vej på dette område.«

