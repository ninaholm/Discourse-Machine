Nye plastikposer kan løse miljøproblem
Man kan uden problemer producere plastikposer, der forsvinder af sig selv efter to år. Konceptet er genialt, mener svensk forsker. Danske eksperter tvivler på, hvor stor effekten er, fordi næsten alle plastikposer alligevel bliver brændt i Danmark
Det er et globalt problem, at der er meget plastik i naturen. I nogle lande har man store problemer med plastikposer, der ødelægger vandmiljøet - og dyr, der spiser plastikken. Og der kan de biologisk nedbrydelige plastikposer være løsningen, mener forsker, der har opfundet en plastikpose, som opløser sig selv efter to år.


 Det er både nemt og billigt at producere plastikposer, der nedbryder sig selv. Man skal bare tilsætte bestemte metalsalte, når man laver en almindelige plastikpose - så vil posen efter to år være blevet til vand, biomasse og CO2. 
En af forskerne bag det såkaldte D2W-additiv, er Gerald Scott, som er professor emeritus på Aston University i Birmingham:
"Man tilsætter additivet, der er en blanding af kobber og jern, som langsomt går ind og nedbryder molekylerne i plastikken, hvis bare der er oxygen til stede, og det er der jo nærmest over alt," siger Gerald Scott, som i dag arbejder for firmaet Symphony, der står for udbredelsen af D2W. Produktionsprisen bliver omkring tre procent højere, men ifølge Gerald Scott er poserne ikke blevet dyrere for forbrugerne i de mange lande, hvor man allerede kan købe posen. I flere lande - herunder Argentina, Brasilien og Mexico, har politikerne desuden taget initiativ til at fremme anvendelsen af biologisk nedbrydelige plastikposer. 
I Danmark er D2W-poserne stort set ukendte. På Technical Research Institute of Sweden har man imidlertid forsket i biologisk nedbrydelige plastikposer længe. Her fortæller forskeren Ignacy Jakubowicz, at der er store perspektiver i plastikposer, der kan nedbryde sig selv:
"Det er et globalt problem, at der er meget plastik i naturen. I nogle lande har man store problemer med plastikposer, der ødelægger vandmiljøet - og dyr, der spiser plastikken. Og der kan de biologisk nedbrydelige plastikposer være løsningen," siger Ignacy Jakubowicz.
Også den berømte plastik-ø i Stillehavet, som angiveligt skulle være på størrelse med Australien, vil de nedbrydelige poser kunne løse.
"Der er mange myter omkring den plastik-ø, men det er det stort problem, at der er plastik i vores have, og de nedbrydelige poser virker også i både salt- og ferskvand," siger Ignacy Jakubowicz og tilføjer:
"Amerikanske miljøorganisationer har regnet ud, at der bliver brugt mere end 500 milliarder plastikposer om året - og at mellem én og tre procent ender i naturen. Så det er et meget stort problem." 
Brænd
Ifølge det danske Videncenter For Affald bliver langt de fleste plastikposer imidlertid brændt i Danmark. 80 procent af al plastik bliver brændt - og når det kommer til husholdningsaffald, hvor de fleste plastikposer ender, er tallet endnu højere. Derfor mener civilingeniør Janus Kirkeby ikke, at der er den store idé i at bruge biologisk nedbrydelige poser i Danmark:
"Det er muligvis ikke så tosset i de lande, hvor man har store problemer med affald i naturen. Men jeg ser ikke den store fremtid for poserne herhjemme, for der bliver de alligevel brændt," siger han. 
Samme holdning har professor Henrik Wenzel fra Institut for Kemi-, Bio- og Miljøteknologi på Syddansk Universitet: 
"Jeg kan ikke afvise, at det kan være en god idé til bestemte produkter. Chipsposer på Roskildefestivalen eksempelvis, hvor man ved, at en del ender i naturen. Men i forhold til indkøbsposen nede i Brugsen er det ligegyldigt," siger han. 
Ignacy Jakubowicz fra Technical Research Institute of Sweden er ikke enig:
"Min holdning er, at det er nødvendigt at bruge nedbrydelige poser. For selv om vi er fornuftige, så vil der altid være nogle, der ikke ender i forbrændingen."
Bedst at brænde poserne
Der er ingen forskel på, hvor meget CO2, der bliver udledt alt efter om en plastikpose brænder eller bliver nedbrudt i naturen. Men når vi i Danmark brænder poser, så udnytter vi samtidig energien - derfor vil det fortsat være den foretrukne løsning:
"Det er klart, at den bedste løsning i Danmark er at brænde poserne. Men de poser, der uundgåeligt ender i naturen - det sker jo selv i Sverige og Danmark - vil kunne nedbryde sig selv, det er den store fordel. Så jeg kan ikke se, hvorfor man ikke skulle bruge dem," siger Ignacy Jakubowicz. 
ville@infroamtion.dk  

