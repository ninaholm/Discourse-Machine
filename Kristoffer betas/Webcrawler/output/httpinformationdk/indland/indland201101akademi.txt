Akademikere tvivler på rød plan for arbejdstid
Der er meget langt fra målet om, at danskerne skal arbejde en time mere, til opnåelsen af det, lyder det fra Akademikernes Centralorganisation. Fagbevægelsen har en begrænset magt, mener AC's afdelingschef


 Arbejdsmarkedet er i dag blevet så kompliceret, at en klassisk aftale mellem politikere og fagforeninger ikke alene er en tilstrækkelig forudsætning for reelt at kunne sikre en times arbejdstid mere om ugen.
Ifølge afdelingschef i Akademikernes Centralorganisation (AC) Niels Lykke Jensen er stadig flere omfattet af individuelle kontrakter - nogle uden øvre arbejdstid - og fleksibilitet er nok endnu mere afgørende end en ensartet øgning af det ugentlige timetal.
»Rene aftaler kan ikke alene flytte tingene på et så kompliceret felt som folks arbejdstid. Der er en meget lang og kompliceret vej mellem målet om en time mere og opnåelsen af det,« siger han og peger på, at arbejdstiden er et miks af adfærdsmønstre, incitamenter og aftalemæssige elementer.
»Erfaringerne viser, at folk arbejder mere i en højkonjunktur, hvor der er behov for det, og skruer ned under en lavkonjunktur. Så en del reguleres altså automatisk. Og den fleksibilitet er helt afgørende,« siger han.
Grund til bekymring
Oppositionen taler om 12 minutter mere om dagen - i gennemsnit - men ifølge Niels Lykke Jensen kan gevinsten ikke alene gøres op på den måde.
»Det afgørende er, at arbejdskraften er der, når der er brug for den. Hvis en virksomhed f.eks. vinder en hasteopgave i Tyskland, skal medarbejderne arbejde mere på det tidspunkt, hvor der skal leveres. Men det behøver ikke nødvendigvis at smitte af på virksomhedens samlede antal årlige arbejdstimer,« siger afdelingschefen.
Uanset farven på en ny regering, vil AC møde op, hvis der bliver indkaldt til forhandlinger om arbejdsmarkedet. Ifølge AC er der rigtignok langsigtede balanceproblemer, som der allerede nu må findes løsninger på. Men det er afgørende at være bevidst om, at generelle aftaler mellem de to parter ikke gør det alene, påpeger Niels Lykke Jensen.
»Der er jo færre og færre, der arbejder efter en fast 37-timers-model, derfor er reguleringen ikke nem mere. Det er i høj grad et individuelt anliggende om man vil arbejde mere - så kontrakten skal også leveres af individer rundtomkring. Og de vil se på gevinsten og omkostningen,« siger han.
Frygt for fyringer
I det offentlige vil man måske også skele til, om kolleger risikerer at blive fyret, hvis man selv arbejder mere, mens incitamenterne og drivkræfterne i det private erhvervsliv nok vil være mere entydige, mener Niels Lykke Jensen.
Han opfordrer politikerne til allerede nu at igangsætte et grundigt analysearbejde:
»Man må gå til det med positivt og konstruktivt sind, men der skal ganske mange tekniske beregninger til, for at kunne regulere på de nødvendige håndtag. Man kan være bekymret for, om det tekniske analyseapparat er tilstrækkelig forberedt,« siger han.
Også arbejdsmarkedsprofessor ved RUC Bent Greve finder øvelsen med at øge arbejdstiden vanskelig.
»Der er lokalløn, som er med til at forvirre billedet, og dels er der mulighed for at lave lokale aftaler. Og de steder, hvor der er muligt, tilpasser medarbejderne i høj grad deres arbejdstid til efterspørgslen. Så det kan være svært et regulere,« siger han og anfører, at danskerne typisk ønsker at arbejde mindre - ikke mere.
Grundig analyse
Lettest at regulere er den offentlige sektor, men det kræver en fuld kompensation, hvis fyringer skal undgås, påpeger Bent Greve.
»Analysen kan sagtens være makroøkonomisk korrekt, men det afspejler ikke nødvendigvis, hvad der foregår, når tusindvis af forskellige danskere skal træffe tusindvis af forskellige beslutninger, som afhænger af lokale forhold,« siger han.
Men Socialdemokraternes politiske ordfører, Henrik Sass Larsen, beroliger:
»Vi indleder ikke forhandlinger ud i den blå luft, men møder op med grundigt og kvalificeret analysearbejde med inddragelse af alle relevante data,« siger han.
Og Henrik Sass Larsen erkender, at arbejdstiden er vanskelig at ændre på, og at fleksibiliteten især på det private arbejdsmarked er afgørende.
»Det tager vi gerne bestik af og laver aftaler om, hvordan det kan arrangeres. Det vigtigste er at opnå målet om 15 mia. kr. Det vil vi. Gode forslag til, hvordan vi indretter det, samt at lytte til hinanden er den eneste farbare vej,« siger S-ordføreren.


