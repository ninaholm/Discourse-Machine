Enden på et boom
Manden der er kendt som Mr. Free Newspaper er overrasket over Nyhedsavisens lukning


 Den hollandske medieekspert Piet Bakker omtales ofte som Mr. Free Newspaper. I flere år har han været en varm fortaler for ideen om gratisaviser. Det blogger han om på  newspaperinnovation.com. For Bakker kommer Nyhedsavisens lukning som en overraskelse.
”Jeg havde regnet med at Lunds kapitaltilførsel ville være en ny start for Nyhedsavisen” siger Bakker til Information.
Han undrer sig samtidig over, at det han karakteriser som den bedste gratisavis på det danske marked, nu må lukke.
”Man kan undre sig over, at den lukker på dette tidspunkt. Men dette må hænge sammen med en fra starten fastlagt forretningsstrategi fra Morten Lunds side.”
Samtidig peger han på at Nyhedsavisen havde en ekstremt dyr forretningsmodel, hvilket blandt andet kom til udtryk i højt betalte journalister og levering. 
Markedet har fundet sit niveau
Bakker karakteriserer det, der nu foregår på det danske marked for gratisaviser som en tilbagevenden til et gennemsnitligt europæisk niveau.
”Hvad vi ser nu, er enden på det boom, der begyndte i 2006. Hvad der skete i 2006 var ”over the top”. Det er et naturligt niveau, når gratisaviserne udgør omkring 30 procent af markedet,” siger han.
”I forhold til eksempelvis Sverige og Finland har det danske gratisavismarked de sidste par år set mere lovende ud. I disse lande har man set aviser lukke og reducere deres udgivelsesdage. Imens imponerede Nyhedsavisen i Danmark med sine læsertal. Selvom Nyhedsavisen ikke kunne sammenlignes med betalingsaviserne, gjorde den et godt job,” siger Bakker. Han peger samtidig på at 2-3 gratisaviser på et marked er et passende niveau.
I Danmark er de seneste års udvikling på avismarkedet ofte blevet omtalt som en krig, hvor gratisaviser nærmest er blevet brugt som et redskab til at udkonkurrere andre medier. I forhold til denne ”aviskrig”, der med Nyhedsavisens lukning har fundet et et andet leje, mener Bakker, at man kan undre sig over at Jyllandsposten ikke satsede på at købe Nyhedsavisen i stedet for at satse på avisen 24timer. Han sætter spørgsmålstegn ved de store avishuses forsøg på at udkonkurrere Nyhedsavisen med gratisaviserne 24timer og Dato.   
Både gratis og betalt
Samtidig mener Bakker at billedet af en kamp imellem gratisaviser og betalte er overdrevet, og ser ikke en så dyster fremtid som andre eksperter på området.
Fremtiden vil ifølge Bakker byde på et marked med både gratisaviser og betalte. 
”Jeg regner ikke med at gratisaviserne ødelægger betalingsaviserne. Betalingsaviserne har længe været på tilbagetog. Dette har som sådan ikke noget med gratisaviserne at gøre.” 
”Jeg tror ikke på den trykte avis’ død. Hverken gratis eller betalt. Vi vil se trykte aviser mange år endnu. I hvert fald 25 år ud i fremtiden, måske endda mere,” siger han. 
Følg Piet Bakker på hans blog newspaperinnovation.com

