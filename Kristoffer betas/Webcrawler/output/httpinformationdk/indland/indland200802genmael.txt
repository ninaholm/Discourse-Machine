Genmæle
Information bringer her et genmæle fra Jørgen Folmer til en artikel bragt i Information, 11. februar 2008 om kapringen af skibet Danica White


  Information bragte 11. februar 2008 en artikel om kapringen af skibet Danica White i Somalia med overskriften 'Når et kapret skib forlader somalisk farvand-' af Ulrik Dahlin. Artiklen indeholder en række alvorlige forkerte oplysninger om rederiet H. Folmer & Co., der anvendes til at så tvivl om virksomhedens troværdighed og samarbejdsvilje i forløbet.
I artiklen bruges formuleringen:  "At netop Danica White nogle år tidligere var blevet pågrebet med en våbenlast, bidrog sikkert heller ikke til de danske myndigheders tiltro til skibsreder Jørgen Folmer."  
Dette er ikke korrekt. Ingen af H. Folmer & Co.'s skibe har nogensinde sejlet med en ulovlig last og er derfor aldrig blevet "pågrebet" med noget som helst .
Af artiklen fremgår det, at myndighederne havde brugt mange ressourcer på at forberede en modtagelse i Djibouti, og at jeg ikke skulle ønske at deltage i denne, fordi rederiet ønskede, at skibet skulle sejles til Mombassa,  samt at destinationen kun ændredes efter "armvridning" og "pres" mod undertegnede.
Til dette kan rederiet oplyse, at dels var Mombassa den havn, der var nærmest, dels var det der, lasten skulle hen. Desuden oplyste Søfartsstyrelsen på et meget tidligt tidspunkt, at der var arrangeret hjemtransport fra denne havn, og vi havde sendt reservedele til havnen i Mombassa. Da rederiet umiddelbart før frigivelsen fik besked om, at skibet nu skulle til Djibouti, fandt vi det komplet uforståeligt.  Afstanden var længere, intet var forberedt i Djibouti, og skibet skulle så efterfølgende sejle tilbage gennem somalisk farvand for derefter at returnere til Suez. Altså fik vi yderligere to passager af somalisk farvand, hvilket ikke syntes rimeligt over for en ny besætning. Af hensyn til den nuværende besætning blev det dog af rederiet besluttet, at Danica White skulle sejle samme vej som det militærfartøj, der ville være eskorte. Samtidig anmodede vi om eskorte fra Djibouti til Mombassa, hvilket ikke blev imødekommet.
Flere steder i artiklen fremgår det, at rederiet ikke har finansieret hjemtransporten af søfolkene, og dette fremstilles som en særligt bemærkelsesværdig omstændighed. Dette er der intet usædvanligt i. Normal praksis for hjemsendelse af syge søfolk er, at dette finansieres af Søfartsstyrelsen, som også selv kan arrangere dette. Denne praksis følges af danske rederier, og det er også den, der fremgår af reglerne på området.
Bestyrende reder H. Folmer & Co  J. J. Folmer

