Krisen giver industrisamfundet dødsstødet
På lidt over et år faldt beskæftigelsen i industrien med 15,7 procent. Ufaglærte er hårdt ramt, og hovedparten af de tabte job kommer sandsynligvis aldrig igen. Det får en økonomisk vismand til at kritisere regeringens indsats for den femtedel, som aldrig får en uddannelse


 Titusinder af industriarbejdere har mistet jobbet, siden krisen satte ind i 2008, og langt størstedelen får formentlig aldrig et industrijob igen: Ifølge Dansk Industri vil nye job hovedsageligt blive skabt i udlandet, når økonomien vender.
Dermed har krisen skabt en enorm, akut udfordring med at finde job til arbejdsløse industriarbejdere, og især ufaglærte er i farezonen.
»Der er risiko for, at de her folk ender som langvarigt ledige, og en gruppe kan ende som marginaliserede og aldrig komme tilbage til arbejdsmarkedet igen,« siger Michael Rosholm, økonomisk vismand og arbejdsmarkedsprofessor ved Handelshøjskolen, Aarhus Universitet. Tidligere har det været relativt let for fyrede industriarbejdere at finde job i andre brancher, men den aktuelle økonomiske krise gør det svært, understreger han.
2009 var et skæbneår for industrien, hvor beskæftigelsen ifølge DA faldt med hele 14 pct, mens AE-rådet har beregnet, at der siden toppunktet i tredje kvartal af 2008 er røget hele 62.000 industrijob. Et totalt fald på 15,7 pct. Og ifølge Finansministeriet dækker faldet i beskæftigelsen – som allerede langt har overhalet ministeriets forudsigelser frem mod 2011 – over en endnu grellere situation: Mange er nemlig gået ned i tid for at beholde deres job, så de f.eks. kun arbejder hver anden uge.
Men deltidsarbejdende og arbejdsløse industriarbejdere skal næppe håbe på nye industrijob, hvis det spæde opsving bider sig fast: »Vores klare indtryk er, at når vi kommer på den anden side af krisen, og virksomhederne skal have gang i hjulene igen, får vi kun forstærket tendensen til, at nye arbejdspladser bliver oprettet uden for landet,« siger Kent Damsgaard, erhvervsøkonomisk chef i Dansk Industri. Han påpeger, at mange af varerne i fremtiden alligevel skal sælges på de eksploderende markeder i Asien – og når det oven i købet er dyrere at producere i Danmark, kan man jo lige så godt flytte produktionen ud. Frygten for på længere sigt at mangle hænder er en yderligere faktor, fordi mange af de nu fyrede er oppe i årene: »Det rammer så de ledige på kort sigt, men hvis man som virksomhed f.eks. skal etablere en ny produktionshal, så må man se på det lange perspektiv,« siger Kent Damsgaard.
Ledighedstallene afslører tydeligt, at ufaglærte er hårdt ramt. Hos 3F’s industrigruppe – med op mod 80 pct. ufaglærte – steg ledigheden med 74 pct. fra januar 2009 til januar 2010, fra 6.645 fuldtidsledige til 11.594. Og det tal skjuler, at mange i stedet for at melde sig ledige er gået på efterløn, er søgt ind i andre brancher – eller for udenlandske arbejderes vedkommende bare er rejst hjem.
Den øgede ledighed blandt ufaglærte og de mange mistede arbejdspladser i industrien er ifølge professor Michael Rosholm bekymrende i lyset af Danmarks ringe succes med at give flere unge en kompetencegivende uddannelse. Særligt unge ufaglærte risikerer at havne i langtidsledighed på grund af krisen, påpeger han.
Ifølge Ugebrevet Mandag Morgen får en femtedel af en ungdomsårgang aldrig anden uddannelse end folkeskolen – et tal, der stort set ikke har rykket sig i årevis, trods regeringens mål om det modsatte. Det er ifølge Michael Rosholm kritisabelt:
»Det virker ikke længere som om, regeringen rigtigt tror på sine egne mål – de går stadig rundt og siger, at 95 pct. af en ungdomsårgang skal have en ungdomsuddannelse og 50 pct. en videregående uddannelse. Men tendensen er nærmest den modsatte, og der bliver ikke rigtig gjort noget for at få uddannelsesfrekvensen op. Hvis der fortsat bliver færre og færre ufaglærte stillinger, så er der en gruppe, som får det svært.«
Undervisningsminister Tina Nedergaard påpeger, at regeringens tiltag siden 2007 ikke kan ses i statistikken endnu: »Men der er klare indikationer på, at arbejdet bærer frugt. Et eksempel er, at antallet af elever, der afbryder deres erhvervsuddannelse i begyndelsen af deres uddannelse uden at vælge en anden, er faldet med fem procentpoint på et år«
Dertil har finansloven for 2010 tilført over to mia. til erhvervsuddannelser, praktikpladser mv., påpeger hun.
Måske kan ministeren endda få hjælp fra krisen, fordi den kan motivere unge til at uddanne sig, mener arbejdsmarkedsforsker Niels Chr. Westergård-Nielsen, professor ved Handelshøjskolen, Aarhus Universitet.
»Og det er da en god ting, for vi får en bedre arbejdskraft, hvis de unge tager en uddannelse,« siger han og understreger, at nedlagte industristillinger tidligere har frigjort arbejdskraft til job, som både er mere spændene for den enkelte og mere værdifulde for samfundet: »At der bliver lavere beskæftigelse i industrien kan være en god ting, hvis man samtidig kan skabe andre job, som ligger højere i værdikæden. Derfor skal man ikke begræde, at vi taber job til udlandet – vi skal begræde, hvis vi ikke selv kan skabe alternativer,« siger han.

