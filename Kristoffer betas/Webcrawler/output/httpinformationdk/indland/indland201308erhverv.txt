Erhvervslivet afviser at lempe finanspolitik ved at fremrykke skattelettelser
Klogt at fremrykke initiativer, der allerede er planlagt, siger tænketanke om overvismands lempelsesforslag. Erhvervslivet vil gerne indfase skattelettelser hurtigere men ikke ved at lempe finanspolitikken


 
	Selvom en lempelse af finanspolitikken næste år skrues sammen ved at fremrykke skattelettelser, herunder for eksempel også den planlagte selskabsskattelettelse, så afviser to af erhvervslivets interesseorganisationer idéen.

	Hverken Dansk Industri eller Dansk Erhverv bakker op om overvismand Hans Jørgen Whitta-Jacobsens forslag om at fremrykke elementer fra sidste års skattereform eller vækstplanen fra foråret for at lempe finanspolitikken næste år.

	»Det er rigtigt, at der ligger nogle initiativer i Vækstplan DK, som er ganske fornuftige, og som man også med fordel kunne gennemføre noget før. Vi mener godt, at man kan fremrykke det, men det skal bare ske finansieret krone til krone, så den samlede finanspolitik ikke bliver lempet,« siger Ken Damsgaard, underdirektør i Dansk Industri.

	Og han bakkes op af direktør i Dansk Erhverv, Jens Klarskov.

	»Man skal kunne pege på et større råderum, hvis vi skal sætte noget i gang,« siger han.

	Nedsættelsen af selskabsskatten fra 25 pct. til 22 pct., der fuldt indfaset koster godt fire milliarder kroner om året, er i vækstplanen planlagt til at ske gradvist frem mod 2016, med den mindste del af nedsættelsen næste år, hvor selskabsskatten blot sænkes med en halv procent.

	Dansk Industri og Dansk Erhverv vil gerne fremrykke selskabsskattelettelsen, så hele lettelsen kommer næste år. Men de vil ikke gøre det, hvis det knyttes til en lempelse i finanspolitikken.

	»Vi vil gerne gennemføre hele lempelsen næste år. Vi vil også bare gerne have finansieret den. Det kunne være med en offentlig besparelse. Så der samlet set ikke bliver stimuleret på økonomien,« siger han.

	Også Dansk Erhverv afviser overvismandens forslag, så længe fremrykningen af skattelettelserne kobles til en finanspolitisk lempelse.

	»Man kunne godt kigge på det. Vi er bare ikke særlig begejstrede for den generelle idé om at lempe. Det skal vi først overbevises om er en god idé,« siger Jens Klarskov, direktør i Dansk Erhverv.

	Positive tænketanke

	Derimod tager tænketankene Cepos og Arbejdsbevægelsens Erhvervsråd mere positiv imod overvismandens tanker om at lempe finanspolitikken næste år ved at fremrykke indfasningen af skattereformen fra 2012 eller vækstplanen.

	CEPOS kalder det en »udmærket idé« at fremrykke de skattelettelser, der allerede er planlagt.

	»Det vil kunne øge det private forbrug, og det vil kunne øge investeringerne,« siger CEPOS’ cheføkonom Mads Lundby, der dog mener, at man bør finde »den meget, meget beskedne finansiering«, der skal til senere at dække det hul, den hurtigere indfasning giver i statskassen.

	Men han fastslår i modsætning til erhvervslivet, at fremrykningen gerne må lempe den samlede finanspolitik næste år.

	I AE-rådet deler man i nogen udstrækning overvejelserne bag overvismandens forslag.

	»Jeg er enig i, at det vil være klogt at tage fat i nogle af de bolde, der er i luften,« siger direktør i AE-rådet Lars Andersen.

	Han fremhæver dog, at AE-rådets fokus er, at lempelsen skal give størst mulig aktivitet næste år. Og der tvivler han på, om skattelettelser er det bedste værktøj. I stedet foreslår AE-rådet i 2014 at videreføre det investeringsvindue, der ellers står til at udløbe i år.

	Både CEPOS og AE-rådet er enige i, at det ikke vil være at foretrække at gennemføre en lempelse af finanspolitikken næste år ved at hæve det offentlige forbrug.

	»Risikoen ved at øge det offentlige forbrug er, at det er noget permanent, så der skal du skære ned igen senere,« siger Lars Andersen.

