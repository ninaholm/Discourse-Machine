Eksministers forklaringer i sygehusskandale smuldrer
I sidste uge påstod tidligere sundhedsminister Jakob Axel Nielsen,  at han aldrig diskuterede privathospitalernes takster med Lene Espersen. Nu hævder hun, at de to tværtimod havde 'mange samtaler', som også involverede 'nogle papirer'. Løgnene risikerer  at blive endevendt i en juridisk undersøgelse af sagen, siger ekspert
Tidligere sundhedsminister Jacob Axel Nielsen (K) siger, han aldrig har diskuteret takster til privathospitalerne med Lene Espersen, men hans daværende spindoktor har beviseligt sendt hende et talepapir om det. Og hun siger, hun har haft flere samtaler med sundhedsministeren om det.


 Det er ikke kun udenrigsminister Lene Espersen (K), der flere gange har ændret forklaring i sagen om overbetaling til privathospitaler. Også daværende sundhedsminister Jakob Axel Nielsen (K) har svært ved at finde hoved og hale i et forløb, som de ellers begge to har været en del af. I sidste uge afviste han i et interview med Information, at han overhovedet skulle have haft en diskussion af taksterne til privathospitalerne med sin partiformand, Lene Espersen.
Men hun forklarede så i forgårs, at »jeg har i hvert fald haft mange samtaler med Jakob Axel Nielsen - og jeg er også helt overbevist om, at der var nogle papirer.«
Desuden påpegede hun, at Jakob Axel Nielsen som sundhedsminister naturligt bidrog til arbejdet i en intern konservativ sundhedsgruppe, som blandt andet diskuterede takstreduktionen.
Ligeledes er det kommet frem, at Jakob Axel Nielsens egen spindoktor, Frank Korsholm, sendte et notat til Lene Espersen, som hun kunne »læne sig op ad,« når hun solo skulle melde  ud om spareforslaget.
»Det sker, som I måske ved, efter Jakob Axel ikke har kunne trænge i gennem i forhold til Lars Løkke,« skrev spindoktor Frank Korsholm i mailen med notatet, som også blev sendt til Den Konservative Pressetjeneste og partiets sundhedsordfører. Oplægget fra rådgiveren havde overskriften »Oplæg til Lene Espersen«.
Afviste alt
Da Information spurgte den tidligere sundhedsminister, om han havde diskuteret de potentielle sparemuligheder med Lene Espersen, afviste han entydigt: »Jeg synes ikke, man kan sige diskussion. Det var blot en orientering. Det var ikke en gang sådan, at man nødvendigvis sad ned, og det var et tema til et møde. Det var bare sådan, at vi mødes jo fra tid til anden, og så falder der jo ord om det, man går og laver. Så en diskussion synes jeg ikke. Jeg kunne også have undladt det,« sagde Jakob Axel Nielsen i sidste uge til Information.
Selv om han i sin tid var så optaget af at få taksterne ned, at han fik Lene Espersen til at melde ud om sparemulighederne i pressen, oplyste han til Information, at det havde været helt henkastet, hvis han havde nævnt oplysninger fra ministeriets interne beregninger, som han omtaler som »rent administrativt embedsarbejde,« som embedsmændene »så en gang imellem orienterede mig om.«
Endvidere afviste han, at der var blevet slettet mails og sagde, at der aldrig eksisterede et samarbejde med andre ministerier om sagen.
»Der var en masse overvejelser og tekniske beregninger. Det foretog man i Sundhedsministeriet. Der har ikke været noget samarbejde med de andre ministerier om det. Men på et tidspunkt fortæller jeg da også mine kolleger bare sådan en passant, at nu er vi ved at være så og så langt,« sagde han og tilføjede, at alt, hvad der måtte være blevet sagt var »givet videre i uformelle sammenhænge«.
Det er senere kommet frem, at en embedsmand i Økonomi- og Erhvervsministeriet ellers havde opfattelse af have fået ordre til at slette en mail i den omdiskuterede sag.
Tim Knudsen, professor i statskundskab på Københavns Universitet, undrer sig over de modstridende udtalelser.
»Nu stritter forklaringerne i alle mulige forskellige retninger. Jeg synes, det er overordentligt forståeligt, når oppositionen og nu også Britta Schall Holberg (V) og Christian H. Hansen ønsker denne her sag undersøgt til bunds,« siger han.
Engell: Central løgn
En af de ting, som risikerer at blive undersøgt i en uvildig kulegravning, er netop Jakob Axel Nielsens rolle i sagen. Da politisk kommentator Hans Engell i sidste uge læste eksministerens pure afvisninger, klippede han interviewet ud af avisen, fordi han tænkte:
»Det kommer ikke til at holde. Hvis denne sag kører videre, får han et problem med det interview.«
Sagen er nemlig, at selv om Jakob Axel Nielsen for længst har forladt ministerkontoret og har annonceret en komplet retræte fra Folketinget, så kan han stadig drages til ansvar for fortiden:
»Selv om han ikke længere er minister, så er han til evig tid omfattet af ministeransvarsloven. Det vil sige, at hvis der kommer en dommerundersøgelse, så vil han blive indkaldt som vidne, og han vil i den grad blive spurgt ind til de forklaringer, han har afgivet - også i det interview, han lavede med Information,« siger Hans Engell.
Juraprofessor Jens Elo Rytter, på Københavns Universitet bekræfter, »det er ikke afgørende, om man er gået af« og vurderer, at hvis det kommer til en afhøring af Axel Nielsen, vil meldingerne i et interview kunne inddrages som bevismateriale.
Det er dog ikke ulovligt at vildlede i medierne, så længe man blot taler sandt over for Folketinget, siger han:
»Det kan være politisk problematisk at lyve, men ministeransvarsloven gælder i første omgang oplysninger afgivet til Folketinget,« siger Jens Elo Rytter.
Trods gentagne forsøg på at få fat i Jakob Axel Nielsen, lykkedes det desværre ikke at komme i kontakt med ham.


