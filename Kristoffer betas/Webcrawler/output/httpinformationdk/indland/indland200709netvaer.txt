Netværk er vigtigt for karrieren
Der netværkes på kryds og tværs som aldrig før. Derfor råder en ekspert studerende til allerede at gå i gang med at opbygge netværk nu. Tre studerende er allerede i gang - på hver sin måde
Det er blevet vanskeligere at følge med og holde sig orienteret, hvis ikke man har netværk til at hjælpe sig med det. Desuden bliver det at have netværk i dag betragtet som en kompetence i sig selv. Ved en ansættelse bliver det vurderet, hvor kandidaterne har deres netværk, mener Abelone Glahn, der har specialiseret sig i at dyrke netværk.


 BRUXELLES - "Goddag, jeg hedder Jens."
Paneldebatten er slut, og godt 300 unge journalister og politologer på en af mange konferencer i Bruxelles rejser sig, strækker sig og sludrer med hinanden, mens de bevæger sig hen mod buffeten og vinen. Et par enkelte går op og præsenterer sig høfligt for paneldeltagerne. 
Blandt andet Jens Conrad-Petersen, journaliststuderende på Syddansk Universitet. Han går målrettet op til den ene af danskerne i panelet og præsenterer sig. Og snart står også tre andre danske studerende oppe ved panelet, blandt andet Kim Rosenkilde Nielsen og Jane Thyrring.
"Jeg ved, at det er nødvendigt at netværke, selv om det kan være svært," siger Jens Conrad-Petersen. 
"Jeg skal vænne mig til, at man skal gå rundt og chit-chatte for at finde ud af, hvem man vil snakke mere med," siger han. 
Men han er meget bevidst om at netværke allerde nu på tredje semester. Derfor har han brugt tid på det i Bruxelles og har planer om at vedligeholde mailkontakter med kollegerne fra de andre lande. 
Og det er godt, siger Abelone Glahn, der har specialiseret sig i at dyrke netværk: "Når man er færdig med at studere og skal søge job eller starte en virksomhed, er der brug for netværk," siger hun. 
Vurderes på netværk
En af Jens' studiekolleger, Kim Rosenkilde Nielsen, er allerede begyndt at bruge sit netværk. Han laver universitetsblad og institutblad, og sammen med seks-syv andre studerende arbejder han nu på et blad, der skal udkomme i Århus, Odense og København med "længere artikler, skæv journalistik og relevante problemstillinger". Og derfor er der behov for at opdyrke og pleje netværk: Hvordan finder man ellers grafikere og kunstnere, der tør satse på et sådant projekt?
"Hvis du har dit eget netværk, er der altid hjælp tæt på," bekræfter Glahn. 
Jane Thyrring, også fra Syddansk Universitet og på vej i praktik på TV2, går mere efter at høre gode historier end efter bevidst at opbygge et netværk. 
"I Bruxelles så jeg en dansk journalist, og der gik jeg selvfølgelig lige op," siger Jane Thyrring, som bevidst har søgt noget frivilligt arbejde uden for journalistkredse. Det giver hende mange gode historier. Turen til Bruxelles har givet hende en masse gode ideer og mailadresser. 
"Det var egentlig en fantastisk mulighed for at opbygge kontakter - hvis man lige skulle høre en fra Grækenland, for eksempel."
"Selvfølgeligt har vi altid haft netværk," siger Abelone Glahn: "Det er bare mere væsentligt nu." 
Det er blevet vanskeligere at følge med og holde sig orienteret, hvis ikke man har netværk til at hjælpe sig med det. Desuden bliver det at have netværk i dag betragtet som en kompetence i sig selv: "Det bliver vurderet ved ansættelsen, hvor kandidaterne har deres netværk," siger hun. 
Anne Marie Damgaard er lobbyist i Bruxelles for Dansk Ervherv, der arbejder for en række danske brancheorganisationer. Uden sit netværk var hun slet ikke kommet dertil, hvor hun er, siger hun. 
"Det koster super meget tid at holde sit netværk gående," siger hun. 
Hun sender dagligt mail i form af hilsener, et godt link eller en spændende rapport, som hun tror, en af hendes kontakter har gavn af. Hun går ud og spiser frokost eller middag med kontakter i ny og næ: "Jeg giver og får noget igen. Hvis folk venter at blive fodret, så får de ikke noget ud af det," siger Anne Marie Damgaard. 
Forskel på traditioner
Sit nuværende job fik Anne Marie Damgaard via sit netværk. En tidligere kollega så et opslag, hun ikke havde set selv, og sagde 'søg nu - det er lige noget for dig'.
Flere kilder i Bruxelles beretter om hvor stor forskel, der er på netværkstraditioner i de forskellige europæiske lande. Netværk i Sydeuropa er langt mindre formelle og bliver plejet mere end i Nordeuropa.
"Generelt er danskerne ikke så gode til det," oplever danske Laila Kjeldsen, der sammen med sin franske mand driver public-affairs virksomheden Avisa. 
"Vi får alle vores opgaver gennem netværk," siger hun. 
Da hun mødte sin mand, inviterede han hende ud til frokost: "Jeg tænkte, uha - men for ham var det blot en af mange kontakter. At der så siden har udviklet sig-," siger Laila Kjeldsen.
I Belgien og Frankrig går folk ud og spiser frokost og drikker kaffe, man dyrker formelle og uformelle netværk med folk fra ens eget universitet - på tværs af køn og alder. 
"Jeg skal stramme mig op til det, det er ikke min kultur," siger Laila Kjeldsen. "Men jeg har brug for det i mit arbejde."
En lignende iagttagelse har Nanna Skau gjort sig, hun er udsendt af Udenrigsministeriet og arbejder som national ekspert i EU-Kommissionen. 
"Som dansker skal man lære betydningen af uformelle frokoster (netværk - som handler mere om at flytte sager og politik - det er ekstremt vigtigt og anvendes meget!) og lære at leve med de absurd lange møder om det, der skal laves (i stedet for bare at lave det), at teamarbejde er et begreb, der kan fortolkes på mange måder (ikke koherænte måder), og at viden er magt (og den deler man nødigt ud af - det gør de nordiske nationaliteter dog)," skriver Nanna Skau om sine oplevelser med at netværke i Bruxelles. 
"Selvfølgelig," siger Anne Marie Damgaard og fortsætter: "Hvis du er super ekspert på et område, har du ikke nødvendigvis behov for et netværk. Men hvis du har brug for kontakter på kryds og tværs, så er det uundværligt."


