SU-aftale nupper opsparingen



Den nye SU-aftale, som et bredt flertal af Folketingets partier netop er blevet enige om, vil betyde mere i SU til studerende med børn og handicappede studerende. De øvrige studerende får mulighed for at tjene flere penge ved siden af SU'en. Men finansieringen for forbedringerne af SU'en er fundet ved at politikerne afskaffer muligheden for dobbeltklip allerede fra den 1. juli 2009. Danske Studerendes Fællesråd (DSF) gør opmærksom på, at det vil betyde, at studerende, der allerede har opsparet ekstra klip ikke kan få dem udbetalt. Og det er urimeligt, mener levevilkårsordfører i DSF Pernille Miller, der mener, at der må etableres en overgangsordning. Tidligere på måneden har både rektorer og fagforeninger gjort opmærksomme på problemerne i den nye SU-aftale, som ifølge dem risikerer at forlænge studietiden og føre til mere specialesump netop på grund af, at muligheden for ekstra SU-klip under specialeskrivning bliver fjernet samt at de studerende opfordres til at arbejde endnu mere end de allerede gør ved siden af studierne. DSF har dog indtil videre udvist stor tilfredshed med aftalen.
