Ni år med VK: Eleverne kan stadig hverken læse eller regne
Trods et rekordstort antal reformer af folkeskolen er det ikke lykkedes VK at få bedre  Pisa-resultater: Et stort antal elever kan stadig hverken læse eller regne. Regeringen er dumpet, lyder det fra flere eksperter
Som en konsekvens af det dårlige resultat af Pisa-undersøgelsen vil undervisningsminister Tina Nedergaard fremlægge regeringens udspil til en ny skolereform onsdag.


 Elevplaner, nationale test, flere timer i dansk og matematik, ny formålsparagraf med vægt på faglighed, bindende mål for undervisningen samt kvalitetsrapporter og et års ekstra undervisningspligt.
Folkeskolen er ifølge Danmarks Lærerforening blevet ændret hele 28 gange - men det har ikke afspejlet sig i årets Pisa-undersøgelse, hvor Danmark placerer sig på 24. plads med hensyn til læsning, og 20 procent af eleverne falder stadig ind under betegnelsen funktionelle analfabeter. I matematik går det decideret ned ad bakke.
Pisa-målingen får flere eksperter til at uddele dumpekarakter til VK-regeringens skolepolitik.
»Hvis det var et fodboldhold, ville man fyre træneren, for han har ikke skaffet de resultater, der skal til,« siger professor og forskningsleder ved DPU, Aarhus Universitet, Lars-Henrik Schmidt.
Træneren er i denne sammenhæng diverse undervisnings- og statsministre, der mildt sagt ikke har ladet folkeskolen gå upåagtet hen. Ifølge Lars-Henrik Schmidt plukker regeringen de undersøgelsesresultater, der passer ind i deres politiske kram - men glemmer at lytte til forskningen.
»Når videnskaben peger på, hvad der nytter i undervisningen, har det ikke politikernes interesse. De har en trefoldig kombination af deres egne erfaringer med skolen, deres erfaringer som forældre og så deres politiske standpunkt,« siger han.
Lærerne er nøglen
Stefan Hermann, der er rektor på Professionshøjskolen Metropol, vil ikke give karakter til regeringens skolepolitik, men kalder det påfaldende, hvor lidt der er sket med især de ældste elevers faglige evner de sidste ni år. Han ser dog regeringens fokus på større faglighed som rigtig.
»Problemet er, at redskaberne med at lave test og trinmål overvejende har været baseret på en markedsbaseret tankegang og ikke på at styrke dem, der sidder med nøglen til at ændre skolen: lærerne. Der er ikke blevet satset på mere efteruddannelse eller på at få mere forskning ind i læreruddannelsen,« siger Stefan Hermann.
Lars-Henrik Scmidt er enig i, at lærernes efteruddannelse er blevet forsømt, ligesom man undlader at inddrage skolens øvrige parter i den kulturændring, der skal til.
»Man ændrer ikke skolen igennem abstrakte politiske initiativer. Det kræver inddragelse af elever, lærere og af forskningsresultater og erfaringer fra udviklingsarbejder,« siger Lars-Henrik Schmidt, som i øvrigt gerne så, at man flyttede en del af såvel den faglige som den økonomiske indsats fra de små klasser til udskolingen.
»For vi ved, at de små faktisk læser bedre,« påpeger han.
Det store spørgsmål
Professor Niels Egelund, formand for bestyrelsen i det danske Pisa-konsortium, peger på, at enten er regeringens politik ikke slået igennem, eller også har reformerne været forkerte.
»Hvad der er gået galt, er det store gyldne spørgsmål. Der er ingen tvivl om, at både undervisnings- stats- og vicestatsminister gerne havde set andre resultater,« siger han og peger på, at de nationale test endnu ikke er fuldt funktionsdygtige. Men Niels Egelund tvivler på, hvorvidt regeringen har bestået testen af dens egen skolepolitik:
»Det ved jeg ikke rigtig. Vi har i hvert fald ikke set noget afkast af de initiativer, der er taget - endnu.«
Lysten er væk
Børneforsker Erik Sigsgaard, der er tilknyttet Professionshøjskolen UCC i København, mener, at regeringen klarer sig godt, når det gælder mere disciplin og pligt, men skolepolitikken er dumpet, når det gælder motivationen, som efter hans mening er grundlaget for læring.
»Ideen er, at jo længere tid børnene er i skole, og jo mere disciplineret det foregår, desto bedre lærer de. Problemet er bare, at det meget nemt går ud over lysten og glæden ved at lære, og hvis det gør det, så går det i anden omgang ud over det faglige,« siger Erik Sigsgaard, der mener, at tendensen mod flere timer i de boglige fag og færre i de kreative fag også er problematisk,  fordi det er via handling, at børnene lærer begrebsdannelse.
Professor Peter Allerup på Center for Grundskoleforskning på Aarhus Universitet mener, at regeringens skolepolitiske præstation er på grænsen af bestået.
»Regeringen har en tro på, at øget kontrol medfører mere konkurrence, og i bestræbelsen på at konkurrere bliver vi alle bedre, men lige præcis her slår det fejl, fordi det har ført til meget få ændringer på de indre linjer i forhold til at gøre undervisningen bedre,« siger Peter Allerup.
På gårsdagens pressemøde blev undervisningsministeren konfronteret med de nedslående resultater.
»Jeg påtager mig gerne det fulde ansvar,« lød det fra Tina Nedergaard, som dog opfordrede til, at man - for elevernes skyld - ser fremad.
»Derfor fremlægger regeringen sit udspil til en ny skolereform i morgen (i dag, red.),« sagde ministeren.


