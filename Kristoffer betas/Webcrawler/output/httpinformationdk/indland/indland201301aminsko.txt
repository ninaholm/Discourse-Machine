Amin Skov anholdt og sigtet for ildspåsættelse
Den omstridte restauratør fra Vejle sigtes af politiet for brandstiftelse på sin egen restaurant
Restaurantør Amin Skov blev indlagt efter branden på Vejlegården. Han sigtes nu for ildspåsættelse. Foto: Scanpix


 Restauratør Amin Skov fra Restaurant Vejlegården er anholdt, sigtet for at have sat ild på sin egen restaurant, oplyser politiet.
I løbet af tirsdagen vil betjente fra Sydøstjyllands Politi afhøre restauratøren, og hans hjem vil blive ransaget.Anholdelsen kommer kort tid efter, at Amin Skov selv er stået frem i medierne og har gentaget påstanden om, at han en sen nat blev overfaldet på restauranten.
Senest fra Vejle Amts Folkeblad vist fotos af den tilsyneladende forslåede Amin Skov.
Branden opstod natten til 21. december, og siden har politiet gennemført adskillige undersøgelser.
Konklusionen er altså, at politiet sigter Amin Skov for brandstiftelse.
»Der er ikke tvivl om, at branden på Vejlegården er påsat,« lyder det fra Brian Voss Olsen, der leder efterforskningen, i en pressemeddelelse.
»Der er ikke fund, der peger andre steder hen,« konkluderer den fungerende politiinspektør.
Muligvis vil politiet kræve Amin Skov varetægtsfængslet. Den afgørelse træffer politiets jurister senere.
Hans virksomhed har været centrum i en langvarig faglig strid, som også en række politikere har markeret sig i.
Konflikten opstod, da Skov valgte at tegne overenskomst med den kristelige fagforening Krifa i stedet for med fagforbundet 3F. Undervejs er der fremsat adskillige trusler, og situationen har været meget tilspidset.
Politiet understreger tirsdag, at det langtfra er afgjort, at restauratøren faktisk er brandstifter.
Opdatering kl. 12:16
Restauratør Amin Skov er blevet sigtet efter paragraf 181 stk. 1 og stk. 2 for at have sat ild til restaurant Vejlegården.
Ifølge politiet er der ikke tvivl om, at branden i december på Vejlegården var påsat.
Paragraf 181 omhandler ildspåsættelse og forsikringssvindel:
§ 181: Forvolder nogen ellers ildebrand på fremmed ejendom, straffes han med fængsel indtil 6 år.
Stk. 2. På samme måde straffes den, der med forsæt til at besvige brandforsikringen eller krænke panthaveres rettigheder eller med lignende retsstridigt forsæt forvolder ildebrand på egen ejendom eller på andens ejendom med ejerens samtykke.
6 år er den maksimale straf, oftest er straffen noget mildere. 

