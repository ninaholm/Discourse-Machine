Ombudsmanden kritiserer PET i sag om aktindsigt
Det er ’beklageligt’, at Politiets Efterretningstjeneste ikke har overholdt offentlighedslovens krav om at begrunde, hvorfor en borger skulle vente 660 dage på at få svar på en anmodning om aktindsigt. Det mener ombudsmanden, der har rejst sagen efter artikel i Information
Tove Jensen søgte aktindsigt hos PET, men måtte vente 660 dage, før hun fik et endeligt svar – et afslag – på sin anmodning.

21 gange fik Tove Jensen fra Vesterbro i København et enslydende brev fra Politiets Efterretningstjeneste (PET), der hver gang sluttede med ordene:»Anmodningen forventes at kunne færdigbehandles inden for yderligere 30 dage fra i dag.«I marts 2011 søgte hun på sin afdøde mands vegne, den kendte venstrefløjsaktivist Erik Jensen, aktindsigt i efterretningstjenestens registreringer om ham. Samtidig mente hun, at der måtte være basis for en erstatning, fordi de mange års registreringer af hendes mand, som var velbeskrevet i PET-Kommissionens redegørelse, havde savnet et lovligt grundlag.Først efter 660 dage, den 7. januar 2013, fik Tove Jensen et endeligt svar fra PET: Det var et afslag.Men efterretningstjenesten fik først sendt afslaget til Tove Jensen, efter at ombudsmanden af egen drift var gået ind i sagen på baggrund af en artikel i Information i november 2012.Efter at have gennemgået sagen kritiserer ombudsmanden, at PET så mange gange har sendt enslydende breve til Tove Jensen uden en egentlig begrundelse for, at en besvarelse trak ud.»Underretningerne opfyldte derved ikke offentlighedslovens § 16, stk. 2. Det mener jeg er beklageligt,« konkluderer ombudsmanden i sin udtalelse.Skriv den rigtige grundIfølge § 16, stk. 2 skal en myndighed, der ikke får besvaret en aktindsigt inden for lovens tidages frist, underrette »om grunden hertil«. Og ifølge en tidligere ombudsmandsudtalelse fra 2011 må begrundelsen ikke være »en generel, bred eller i realiteten intetsigende beskrivelse«, for det »vil ikke gøre sagsbehandlingen i den enkelte sag lettere at forstå«. I stedet skal myndigheden »forklare sammenhængen mellem sagsbehandlingstiden og karakteren af de overvejelser, myndigheden gør sig i sagen, eller de sagsbehandlingsskridt, der endnu ikke er færdiggjort«.Det sker ofte, at en myndighed har brug for at skulle forklare, hvorfor besvarelsen af en aktindsigt trækker ud. Som Information her i foråret har vist med en gennemgang af svartider i sager om aktindsigt baseret på oplysninger om 1.352 konkrete sager fra 14 ministerier, bliver kun 36 procent besvaret inden for den gældende frist på 10 dage.I et længere brev til ombudsmanden har PET oplyst, at afgørelsen af Tove Jensens sag »har beroet på principielle overvejelser om, hvilken myndighed der skal behandle erstatningskravet«. PET mener, at »spørgsmålet om aktindsigt har en væsentlig sammenhæng med det rejste erstatningskrav«.Hvis dét har været begrundelsen for de mange udsættelser af et endeligt svar, så »havde det efter min opfattelse været mest nærliggende at meddele Tove Jensen dette som ’grunden’ til, at der endnu ikke var truffet afgørelse i aktindsigtssagen«, fastslår ombudsmanden.Da PET svarede Tove Jensen, blev den lange sagsbehandlingstid beklaget. Efterfølgende har Justitsministeriet over for ombudsmanden »noteret sig dette«, men »foretager sig ikke yderligere i sagen«, som ministeriet har meddelt.Justitsministeriets svarPET er langtfra den eneste myndighed, der har for vane at sende enslydende, men reelt intetsigende standardbreve, når en besvarelse af en aktindsigt trækker ud. Det er ganske almindelig praksis hos mange myndigheder, hvilket adskillige journalister har erfaring for.En af dem er John Hansen, graverchef på dagbladet Politiken, der i maj 2012 begærede aktindsigt hos netop Justitsministeriet. Det drejede sig om indsigt i materiale vedrørende CIA-flyvninger. Efterfølgende fik han i juni, juli, september, oktober, to gange i november, to gange i januar, i marts og april svar fra Justitsministeriet om, at ministeriet udsatte fristen for et svar.»Hvis der ikke er truffet afgørelse i sagen inden tre uger, vil De blive orienteret herom, og om hvornår afgørelsen herefter kan forventes,« lød de enslydende beskeder fra ministeriet.Den eneste begrundelse, John Hansen modtog, kom i juni 2012 på hans direkte opfordring og lød således:»Om baggrunden for Justitsministeriets sagsbehandlingstid kan det oplyses, at den navnlig skyldes mængden af det materiale, der skal gennemgås i forbindelse med Deres anmodning, samt at ministeriet i øjeblikket har et stort antal sager under behandling.«I en klage til ministeriet har John Hansen senere skrevet, at efter så mange enslydende udsættelser tror han ikke på, at der er tale om en rigtig begrundelse, »men snarere en standardskrivelse, som jeg ikke kan vide, om jeg vil modtage en, tre, fem, syv eller ni af, før en afgørelse foreligger«.Hertil svarede ministeriet i marts 2013 med at gentage beskeden fra juni 2012 om, at sagsbehandlingstiden »navnlig skyldes sagens omfang og det store antal sager, der for tiden er under ekspedition i ministeriet«.Og ministeriet tilføjede, at »Deres anmodning har endvidere givet anledning til principielle overvejelser om karakteren af en række af de dokumenter, som De har søgt aktindsigt i.«
