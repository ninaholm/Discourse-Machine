Regeringen forventede, at EU ville blande sig
Både Justitsministeriet og Integrationsministeriet har tidligere blåstemplet EF-Domstolens ret til at fastsætte danske familiesammenføringsregler
Justitsminister Lene Espersen lod sidste år under et samråd i Folketinget forstå, at »i sidste ende er det naturligvis op til EF-Domstolen at tage stilling til spørgsmålet.« Spørgsmålet var, hvorvidt de danske regler for familiesammenføring for studerende og pensionister var i strid med EU-s regler.


 "Men i sidste ende er det naturligvis op til EF-Domstolen at tage stilling til spørgsmålet."
Sådan lød det sidste år i et talepapir fra justitsminister Lene Espersen (K), som på et samråd i Folketinget skulle forholde sig til, hvorvidt de danske regler for familiesammenføring for studerende og pensionister var i strid med EU's regler.
To år forinden havde integrationsministeriet skærpet reglerne for familiesammenføring for disse grupper, selv om der var tvivl om, hvorvidt det stred mod EU's regler. Også her afventede man EF-Domstolen:
"Spørgsmålet kan ikke be-svares med sikkerhed, før EF-Domstolen har taget stilling hertil," fastslår et notat fra Integrationsministeriet.
Siden har flere domme vist sig at gå imod den danske praksis på området, og nu beskylder integrationsmini-steren EF-Domstolen for at overskride sine beføjelser:
"De går ud af en tangent, der er selvskabt ret," sagde Birthe Rønn Hornbech (V) til TV2 News tirsdag oven på den seneste afgørelse om familie-sammenføring.
Dom ikke politiserende
Men det er rent hykleri, mener den radikale integrationsordfører, Morten Østergaard. Han påpeger, at regeringen selv har ventet på domstolens afgørelser:
"Regeringen har i årevis sagt, at man ville afvente EF-Domstolens afgørelser, før man giver studerende og pensionister ret til at bruge EU's regler. Derfor har det ringe troværdighed, når integrationsministeren spiller overrasket over, at domstolen udmønter praksis på familiesammenføringsområdet," siger han.
Heller ikke professor dr.jur. Jens Vedsted-Hansen fra Århus Universitet har me-gen forståelse for politikernes pludselige opstandelse over EF-Domstolens indblanding.
"Der ligger i det, ministre-ne sagde dengang, at de er indstillet på at rette sig efter domstolen. Når man nu vil sætte domstolens kompetence til debat, virker det mest som varm luft," siger han.
Flere eksperter tvivler også stærkt på regeringens mu-ligheder for at få sat EF-Domstolens afgørelser om familiesammenføring ud af kraft. Og opstandelsen over sidste uges dom, der giver ret til familiesammenføring, selv om ægtefællen ikke har haft fast ophold i et EU-land, giver Jens Vedsted-Hansen ikke meget for.
"Efter min vurdering er der ikke noget specielt politiserende i den dom. Det er ud-tryk for en gedigen traditio-nel juridisk fortolkning af et direktiv, som Danmark har forpligtet sig på," siger han.
Det drejer sig om EU-direktivet om fri bevægelighed fra 2004, og herom siger Vedsted-Hansen:
"De politikere, som er modstandere af EU kan tillade sig at mene hvad som helst. Men de, der går ind for EU, og som har vedtaget direktivet, de har udmærket vidst, hvad det gik ud på."
Pind: Ulovligheder
Venstres udenrigsordfører Søren Pind vil ikke forholde sig til justitsministerens klare udsagn, men henviser til EU's justitskommissær, der har kaldt krydsfeltet mellem familiesammenføring og fri bevægelighed for en gråzone.
"Grundlæggende er familiesammenføringsregler noget, vi fastsætter og fri bevægelig noget, EU fastsætter. 
Når man indtil nu har henvist til EU, må det hvile på den antagelse, at Danmark har afgivet suverænitet på området. Men jeg husker ikke hverken en folkeafstemning eller 5/6's flertal i Folketinget, der har accepteret, at vi overlader suverænitet på udlændingeområdet," siger han og henviser derpå til muligheden for, at Danmark ignorerer den seneste EF-dom.
Søren Pind går endog skridtet videre fra at mene, at vi ikke skal følge dommen:
"Faktisk kan man mene, at myndighederne begår ulov-ligheder, hvis de administrere efter EU-lovgivningen," siger han.
Men Morten Østergaard klandrer regeringen for i årevis at have spekuleret i at begrænse brugen af EU-reglerne netop med henvisning til, at domstolen endnu ikke har taget stilling.
"Og når den så endelig gør det, beskylder man den for at politisere. Det er smagløst hykleri, og reaktionen fra ministeren virker designet til at skulle tilfredsstille DF," siger han og undrer sig over, at regeringen ikke for længst har 'gjort noget ved det', hvis den ønskede EF-Domstolen sat ud af spil på udlændingepolitikken.
Men ifølge Søren Pind havde 'ingen forventet', at EU kunne tilsidesætte de dan-ske regler med direktivet fra 2004 i hånden:
"Men måske var det bedre, at man dengang havde tilkendegivet, at det her var danske kompetencer. Det skal jeg ikke kunne sige."
Det var i går eftermiddag ikke muligt at komme i kontakt med Integrationsministeriet, og Justitsminister Lene Espersen ønsker ikke at kommentere, da hun holder ferie.


