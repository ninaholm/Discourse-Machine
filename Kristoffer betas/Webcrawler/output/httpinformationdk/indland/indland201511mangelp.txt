Mangel på kvalifikationer blandt jobkonsulenter
Når kommunerne bruger private firmaer til at få højtuddannede i arbejde, skyldes det mangel på uddannelse af medarbejderne i jobcentrene, vurderer arbejdsmarkedsekspert


 Manglende krav til kvalifikationer og efteruddannelse gør, at jobcentrene langtfra er rustet til opgaven med at finde arbejde til de mange nyuddannede ledige. Hver syvende nyuddannede går i dag direkte ud i seks måneders ledighed, hvilket gør dimittendledigheden højere inden for alle uddannelser end i årene før finanskrisen. Det viser en analyse fra Arbejderbevægelsens Erhvervsråd. Og ifølge professor Henning Jørgensen fra Aalborg Universitet, der har undersøgt det danske beskæftigelsessystem, er problemet for de nyuddannede især, at jobcentrene slet ikke er rustet godt nok til opgaven.
»Politikerne har ikke prioriteret at udvikle medarbejderne på jobcentrenes kvalifikationer i 15 år, derfor er især de højtuddannede blevet smidt ud til andre aktører,« siger Henning Jørgensen.
Sidste år blev der afsat 150 mio. kr. til efteruddannelse af medarbejderne på jobcentrene i forbindelse med SR-regeringens beskæftigelsesreform, men det laver ikke om på, at der er et voldsomt efterslæb, når det gælder uddannelse. 40 procent er socialrådgivere, 20 procent kontoruddannede og 20 procent har ingen deciderede kvalifikationer, viser Henning Jørgensens undersøgelser.
»Det er jo et ganske krævende job, hvor du skal kende til lovgivning, have indsigt i arbejdsmarkedet og være i stand til at sætte dig ind i den enkelte lediges situation,« siger Henning Jørgensen.
Måneskinsforvaltning
Næstformand i KL’s Arbejdsmarkedsudvalg Preben Andersen (DF) mener, at beskæftigelsessystemet altid vil være under kritik. Han er dog enig i, at uddannelse af jobkonsulenterne er altafgørende.
»Der findes ingen uddannelse til jobkonsulent, så det er arbejdsmarkedschefens opgave at finde de bedst egnede og sørge for, at de kommer på kurser og bliver opdaterede,« siger Preben Andersen, der er viceborgmester i Skive Kommune.
Han er enig i, at det er en rigtig svær opgave at være jobkonsulent, som både kræver stor indsigt i lovgivning, nøje kendskab til arbejdsmarkedet og forståelse for den enkelte ledige.
»Vi må slå til lyd for at uddanne vores konsulenter, så de kan tage godt imod borgerne på jobcenteret. Der er rigtig meget kritik af dem, så de sidder ofte i forsvarsstilling, men de skal også være bevidste om, at den enkelte ledige, der f.eks. er på sygedagpenge eller nyuddannet, også står i en svær situation,« siger Preben Andersen.
Om de højtuddannede ledige får glæde af specialiserede private firmaers ekspertise, er dog tvivlsomt, mener Henning Jørgensen.
»Kommunerne laver ikke en tilstrækkeligt systematisk kontrol med, hvad der foregår hos anden aktør. De er fritaget fra offentlighedsloven og har forretningshemmeligheder, så man har reelt skabt en måneskinsforvaltning af en vigtig samfundsressource,« siger Henning Jørgensen.
Københavns Kommunes beskæftigelsesforvaltning oplyser, at der er to halvårlige stikprøver hos anden aktør, der i modsætning til tidligere kun får fuld betaling, hvis de får de ledige i reelle job.
Konsulentfirmaet Ballisager oplyser, at to tredjedele af deres ledige kandidater kommer i arbejde i løbet af 26 uger.

