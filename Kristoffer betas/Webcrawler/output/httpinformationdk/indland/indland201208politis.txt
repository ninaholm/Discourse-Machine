Et politisk naturtalent
Pia Kjærsgaard spiller perfekt sin rolle som den oprigtigt forargede. Som partileder har hun også mestret brutalitet og beregning
Tilsyneladende har Pia Kjærsgaard nemmere ved at omgås kyniske mænd end følelsesbårne kvinder. Her ses hun efter endnu en fremgang ved et folketingsvalg. Hun stod i lære hos sin nestor, Fremskridtpartiets Mogens Glistrup. Hun brød dog ud af det parti i protest og dannede i 1995 sit eget, Dansk Folkeparti.


 I dagens danske politik er der tre, der kan tale fra hjerte til hjerte. Og de er alle tre kvinder: Socialdemokraternes Mette Frederiksen, Enhedslistens Johanne Schmidt-Nielsen og Dansk Folkepartis Pia Kjærsgaard.
Alle tre formår de at fremstå som ægte mennesker, der brænder for det, de siger. Pia Kjærsgaard har haft længst karriere til at forfine sin rolle i. Hun kom i Folketinget allerede i 1984 – som suppleant for Fremskridtspartiets leder, Mogens Glistrup, da han røg i spjældet for skattesvindel. Selv har Pia Kjærsgaard forklaret, at det var Glistrups charme, der fik hende ind i politik.
Den charme lå hun ikke længere under for, da Glistrup blev løsladt og i 1987 igen valgt til Folketinget. Han ville have sin lederrolle tilbage. Men den havde Kjærsgaard i mellemtiden udset sig selv til. Og hun var tilmed langt mere medieegnet end den efterhånden formørkede Glistrup. Kjærsgaard var kvik og slagfærdig og kunne lufte en oprigtigt lydende forargelse. Efterhånden ikke så meget over de høje skatter som over ’de fremmede’ – både dem i Danmark og ’dem nede i EU’.
De endeløse stridigheder i Fremskridtspartiet fik i 1995 Pia Kjærsgaard til at bryde ud sammen med Kristian Thulesen Dahl, Ole Donner og Poul Nødgaard og stifte det nye partiet med.
Det nye partinavn, Dansk Folkeparti, fandt Kjærsgaards ægtefælle Henrik Thorup på.
Samspil med mænd
Hemmeligheden bag Kjærsgaards fremgangsrige tid som partileder er hendes forbeholdsløse samspil med de fire nævnte mænd.
De spiller ideer til hende og beundrer hende for evnen til at gøre dem til sine egne.
Hendes ’mavefornemmelse’ for politik er noget, de fire mænd næsegrus beundrer. Hun belønner dem med sin lydhørhed. Den indbyrdes loyalitet har været ubrydelig i denne kreds, der reelt stadig er Dansk Folkepartis top.
Med sin menneskelige og oprigtige fremtræden kan Pia Kjærsgaard slippe af sted med at sige ting, som ville bringe andre i ulykke.
I 1999 foreslog hun på sit partis landsmøde:
»I tilfælde af, at en ung anden- eller tredjegenerationsindvandrer gentagne gange begår kriminalitet, og ingen opdragelse er mulig, ja så hjemsendes og repatrieres ikke alene den pågældende, men hele hans familie. Det er det eneste, de har respekt for.«
Det forslag fik daværende statsminister Poul Nyrup Rasmussen til – fra Folketingets talerstol – at sige til Kjærsgaard:
»Stuerene? Det bliver I aldrig.«
Det siger noget om Kjærsgaards teflonkvalitet, at den bemærkning kom til at svie til Nyrup selv.
Som politiker har Pia Kjærsgaard været præget af sine oplevelser i det evigt stridende Fremskridtsparti. Glistrups kaos har tjent som Kjærsgaards påskud til at opretholde jerndisciplin i sit eget parti.
Til Information sagde hun i år 2000:
»Når man siger topstyring, er det, fordi vi udspringer af Fremskridtspartiet, der ingen styring havde. Men der er kun én kaptajn.« Og den kaptajn har været Pia Kjærsgaard. Sammen med sine håndgangne mænd har hun iskoldt og brutalt ekskluderet dem, der afveg fra den udstukne kurs.
Iskoldt og brutalt
Tilsyneladende har Kjærsgaard nemmere ved at omgås kyniske mænd end følelsesbårne kvinder.
Fremskridtspartiets Kirsten Jacobsen, som Pia Kjærsgaard oprindeligt stod nær, endte hun med at føre årelang og total krig imod. Også den tidligere konservative og senere DF’er Louise Frevert gik det rent galt med. Frevert skrev sidenhen i sin erindringsbog om Kjærsgaard:
»Som en rockerpræsident har hun andre til at gøre det beskidte arbejde.«
Og at Kjærsgaard udadtil skjuler: »Hidsigheden. Foragten. Hendes iltre nedladenhed. Det skingre raseri.«
Trods sin begavelse og udtryksevne fik Pia Kjærsgaard ikke en videregående uddannelse. Det gjorde man ikke i det miljø, hun voksede op i.
Den manglende akademiske baggrund har – i hvert fald i hendes første mange lederår – naget hende og gjort hende nervøs for økonomiske debatter med fagøkonomer som Nyrup Rasmussen. Nervøsiteten har været ubegrundet.
Hun har formået at gøre fraværet af fine ord til en fordel.
Tilbage i 1998 spurgte Information Kjærsgaard, hvordan hun så sig selv som 70-årig.
Hun lo og svarede med påtaget ungpigestemme:
»Til den tid vil jeg sidde værdigt grånende som folketingsformand og råbe lige som hende ovre i England: ’Orrrden, orrrden!’«

