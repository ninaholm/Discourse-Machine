En moderniseret avis
Information introducerer fra i dag et fornyet layout, en række indholdsmæssige tiltag og forbedrede tv-sider


I et avismarked, der er præget af stor tilbagegang for betalingsaviser, kan Dagbladet Information som en af de få undtagelser stadig notere fremgang for nu snart fjerde år i træk. Samtidig er der en stigende del af abonnenterne, der holder Information som deres eneste betalingsavis.En stor del af fremgangen skyldes, at avisen har udviklet sig til et mere fokuseret nichemedie, der inden for områder som politik, miljø, uddannelse og kultur giver sine læsere en skarp prioritering af nyhedsstrømmen med fokus på indblik, baggrund, analyse og debat.Men fremgangen skyldes også, at avisen siden formatskiftet for snart fire år siden har formået løbende at forny sig og introducere nye tiltag - som for eksempel de tre tillæg Bøger, Paradoks og Refleks - samt forny layoutet, så avisen fremstår mere moderne.I dag tager vi endnu et skridt fremad, når der introduceres en række layoutmæssige ændringer og redaktionelle nyheder, der gør avisen mere tilgængelig og interessant.Mere luft i avisenDer er sket en generel op-stramning af avisens layout, billeder får mere plads, og der er arbejdet med at skabe mere luft omkring historierne.Overskrifterne på almindelige journalistiske artikler er blevet fede, mens de er tyndere på debat- og holdningsstof for at give læserne en langt mere klar opfattelse af genrerne. Der er tydeligere og flere indgange til de enkelte historier og en langt mere indbydende og tilgængelig indholdsfortegnelse side 2. Endelig er der også skabt et selvstændigt grafisk udtryk, så grafik i Information for fremtiden vil være ensartet.Desuden introduceres der fra i dag også en række nye indholdsmæssige tiltag. Da avisen ikke er blevet større, betyder det samtidig, at andre ting forsvinder.Nye tiltagSynspunktet side 3 erstattes af et interview med en aktuel person om et aktuelt emne. Hver tirsdag vil avisen have et feature-opslag, hvor vi med udgangspunkt i den levende reportage vil folde aktuelle historier ud. Onsdag introduceres en side med sport, mens der stadig vil være en sportsidé i Refleks om lørdagen.På kulturen sker der også flere ændringer. Ganske vist forsvinder en række af de faste opslag - Drama, Kunst &amp; Form og Medier. Det betyder ikke, at stoffet forsvinder, men det integreres blot i den journalistiske dækning.Til gengæld får læserne om mandagen et kulturbarometer, hvor en aktuel kulturperson vil fortælle om sit kulturforbrug i den kommende uge.Tirsdag vil vi under den nye rubrik På Gaden portrættere undergrundskunstnere, kommende stjerner og nye in-steder i byerne. Onsdag får Kristen Bjørnkjær sin egen klumme, På Banen.Torsdag vil være med International Kulturdebat skrevet på skift af Stefan Jonsson fra Dagens Nyheter i Sverige, Hans Henrik Rasmussen fra New York, Tine Byrckel fra Paris og Mads Qvortrup fra London.Desuden vil vi også hver uge i Ugens Profil have et interview med en aktuel kunstner eller kulturperson. Og endelig vil Michael Jeppesen, som det kan ses i avisen i dag, hver fredag bringe læserne rundt i kunstverdenen.Sidst, men ikke mindst introducerer vi også en klar forbedring af tv-siderne med dobbelt så meget plads og daglige anbefalinger. Lørdag vil de tre tv-sider være at finde bagerst i Refleks.
