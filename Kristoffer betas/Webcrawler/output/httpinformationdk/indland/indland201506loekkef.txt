Løkke fortier Venstres miljøangreb
Davids dagbog – dag 17


 Mere forurening fra landbruget, gennemhullet beskyttelse af de danske kyster, dårligere vandkvalitet i åer, søer og farvande, svækket natur- og miljølovgivning. Alt det har Venstre forud for dette folketingsvalg lovet sine kernevælgere, især landbrugslobbyen.
Men de løfter slog Lars Løkke Rasmussen hen i torsdagens TV 2-duel med Helle Thorning-Schmidt. Løkke fik sin anti-miljøpolitik til at lyde som praktiske forenklinger.
Skyldes fortielsen, at Løkke er klar over, at miljøangrebene ikke har vælgertilslutning udover nogle særinteresser, som Venstre kappes med konservative og Liberal Alliance om at tækkes? Eller er situationen den usædvanlige, at Lars Løkke Rasmussen ganske enkelt er flov over, hvad hans parti har rodet sig ud i?
På denne plads skriver Informations David Rehling korte optegnelser om sin oplevelse af valgkampen.

