40 års velstandsstigning har ikke givet os mere lykke
På en mellemfornøjet klode har FN besluttet, at 20. marts skal være ’International Day of Happiness’ – dagen, hvor vi tænker over lykken og vejene til at skabe større tilfredshed med livet. I verdens lykkeligste land, Danmark, synes vækst i økonomien ikke at have så meget mere at tilbyde som vej til større lykke
Spørgsmålet er, hvad der betinger lykken? Hvordan kan økonomien forandres og samfundet i øvrigt indrettes, så den menneskelige trivsel bliver større? Hvordan kan lykken overhovedet måles? Foto: Stig Stasig


 Nærmest lykkelig, kunne det se ud til: »Du har scoret over gennemsnittet, men du kan have glæde af at prøve en af øvelserne«, fortæller lykkemåleren.
Prøv selv. Gå ind på Danica Pensions hjemmeside, søg på ’lykkemåler’ og tag testen. Og helst i dag. For i dag, den 20. marts, er lykkedag, International Day of Happiness. Højtideligt vedtaget ved resolution 66/281 på FN’s generalforsamling sidste år. For på netop denne dag står Solen i samme plan som Jordens Ækvator, hvorfor nat og dag er lige lange, og døgnet derfor ifølge FN-resolutionen er egnet til refleksion over lykken, og hvad der kan fremme den. Som FN’s generalsekretær, Ban Ki-moon, siger:
»Vi behøver et nyt økonomisk paradigme, der anerkender ligestillingen mellem den bæredygtige udviklings tre grundpiller. Social, økonomisk og miljømæssig trivsel er uadskillelige. Sammen definerer de ’gross global happiness’«, den globale bruttolykke.
I dag står vi med en mellemfornøjet klode. På en skala fra 0 til 10 fordeler lykkefølelsen blandt adspurgte verdensborgere sig omkring midterværdien 5, som godt hver fjerde sætter kryds ved. Det fremgår af World Happiness Report, udarbejdet for FN af Earth Institute på Columbia University. Blot 3,3 pct. af verdensborgerne opfatter sig med værdien 10 som superlykkelige, mens 1,7 pct. med værdien 0 føler sig bundulykkelige. Danskerne er verdens lykkeligste med en værdi, der i adskillige undersøgelser gennem adskillige år har ligget i omegnen af 8. Mest ulykkelige er tilsyneladende mennesker i den afrikanske stat Togo, der knap når værdien 3. Og mest sort ser i øjeblikket grækere og syrere på fremtiden, fortæller Gallup.
Spørgsmålet er, hvad der betinger lykken? Hvordan kan økonomien forandres og samfundet i øvrigt indrettes, så den menneskelige trivsel bliver større? Hvordan kan lykken overhovedet måles?
To slags lykke
Hvordan synes du egentlig selv, det går?
Lykkeforskerne måler lykkefølelsen, sådan som det gøres i Danica Pensions lykkemåler: Ved simpelthen at spørge folk, hvordan de trives.
»Vi spørger ikke til noget værdiladet. Det er en af de ting, vi har lært af de seneste 15 års lykkeforskning,« siger Christian Bjørnskov, lektor ved Nationaløkonomisk Institut på Aarhus Universitet og en af Danmarks førende – og temmelig få – lykkeforskere, der bl.a. har forelæst om lykken i DR’s Danskernes Akademi.
Typisk stilles to spørgsmål: ’Hvor lykkelig er du alt i alt?’ Og ’hvor tilfreds er du med dit liv som helhed?’ Lykken er nemlig to ting: Dels den kortvarige lykke, hvor hjernen »bruser over af eufori«, som Bjørnskov siger. Måske i forbindelse med et stykke musik, måske ved en fødsel, måske under stormende forelskelse. Og så den vedvarende, positive følelse af tilfredshed med tilværelsen.
Den første type lykkefølelse kan lokaliseres til hjernens belønningscenter, nucleus accumbens, mens den vedvarende tilfredshed registreres i den præfrontale cortex, dvs. pandelapperne. Det er altså to forskellige neurologiske fænomener, og de store lykkeundersøgelser fokuserer først og fremmest på den oplevede grad af vedvarende tilfredshed.
Gods, guld eller noget tredje?
Den bestemmes af ikke så få faktorer. Der er ’hårde’ faktorer som graden af rigdom, samfundets tryghedsskabende institutioner, frihedsrettigheder m.m. Og der er ’bløde’ faktorer som graden af tillid til andre, evnen til at kontrollere eget liv, religiøsitet samt selve personligheden, herunder hvordan man møder verden. Folk, der smiler meget, scorer højere på lykkeskalaen, påpeger Christian Bjørnskov, og man kan spørge, hvad der kommer først: smilet eller lykken?
Et centralt forhold, som deler lykkeforskere og synes at tilføje lykkeforskningen et element af politik, er, i hvilken grad lykken er ’gods eller guld’. Altså hvilken rolle økonomisk velstand spiller for tilfredsheden med tilværelsen.
De færreste anfægter, at fattigdom oftest betyder ulykke, og at folk i rige lande er lykkeligere end folk i fattige. Ligesom velhavende mennesker i et givent land oftest scorer højere på lykkeskalaen end mennesker med lav indkomst. Men mange undersøgelser tyder på, at der er en grænse for, hvor langt vækst i indkomst ledsages af vækst i tilfredshed.
FN’s World Happiness Report noterer, at der er »en klar grænse for, hvor meget rige lande kan blive lykkeligere gennem det simple redskab økonomisk vækst«.
»Mens højere indkomst til en vis grad kan øge lykken, kan jagten på højere indkomst i virkeligheden reducere ens lykke. Med andre ord: Det kan være rart at få flere penge, men ikke så rart at hige efter det,« hedder det.
»Som et nøgleeksempel har verdens økonomiske supermagt, USA, opnået slående økonomiske og teknologiske fremskridt gennem det seneste halve århundrede, uden at det har givet fremgang for befolkningens selvrapporterede lykke.«
Ifølge rapporten er »USA’s BNP pr. indbygger vokset med en faktor tre siden 1960, mens mål for den gennemsnitlige lykke er forblevet stort set uændrede gennem det halve århundrede.«
»I stedet er der store usikkerheder og bekymringer, de sociale og økonomiske uligheder er vokset betragteligt, den sociale tillid er faldende, og troen på regeringen er så lav som nogensinde,« fastslår FN-rapporten.
Den tilføjer om USA, at »velstand har skabt sit eget sæt af plager og afhængigheder. Fedme, sukkersyge blandt voksne, tobaksrelaterede sygdomme, spiseforstyrrelser som anoreksi og bulimi, psykosociale lidelser og afhængighed af forbrugerisme, tv og spil er alle eksempler på fejludvikling.«
Ligesom for USA noterer World Happiness Database, koordineret fra Erasmus Universitet i Rotterdam, at Danmark har haft en stort set uændret grad af national lykkefølelse siden begyndelsen af 1970’erne, uagtet at Danmarks BNP er fordoblet i samme periode.
Acceleration
Christian Bjørnskov er en af de lykkeforskere, der holder fast i, at fortsat vækst i rigdom kan betyde fortsat vækst i lykke, også i velstående lande.
»Der har været en lang diskussion blandt økonomer og politologer om, hvorvidt der er et mætningspunkt. De nye økonomiske studier peger på, at det er der nok ikke,« siger han.
»Indkomstforøgelse er klart vigtigst i lande med dyb fattigdom, men også når lande er kommet ud af dyb fattigdom, kan vi se, at indkomsten betyder noget.«
Bjørnskov selv har sammen med kollegerne Nabanita Gupta og Peder Pedersen fundet statistisk dokumentation i EU-data for, at folks lykkefølelse ganske vist ikke ser ud til at vokse med vækst i BNP pr. indbygger, men derimod med accelereret vækst i BNP pr. indbygger.
»Folk bliver lykkeligere, hvis det, de higer efter, bliver mere end opfyldt,« skriver de tre.
Altså: Med indkomstvækst vokser også forventningerne, og derfor skal der ekstraordinær og uventet vækst til for at give et boost af lykke.
Christian Bjørnskov og kolleger synes tilmed at kunne se af de europæiske data, at en accelereret BNP-vækst giver større lykkevækst i lande, hvor befolkningen stemmer overvejende borgerligt – angiveligt fordi »folk på højrefløjen er mere optaget af de materielle vilkår end folk af mere venstreorienteret/socialistisk overbevisning«.
Dette er måske i sig selv i tråd med flere undersøgelser, der argumenterer for, at »konservative er lykkeligere end venstreorienterede«, som psykologerne Jamie Napier og John Jost, New York University, udtrykker det i tidsskriftet Psychological Science. Deres forklaring er, at konservative er mindre anfægtede af økonomisk ulighed i samfundet, end venstreorienterede er det.
Det bekræftes i studier af bl.a. Alberto Alesina, Harvard University, der samtidig har vist, at manglende lykke ikke så meget skyldes lav indkomst, men snarere, at man får mindre end andre. Det er altså uligheden, der er problemet.
»Min lykke reduceres, hvis du får lønforhøjelse,« som Meik Wiking, direktør for den ny danske tænketank Institut for Lykkeforskning, formulerer det. Større lighed kan med andre ord være vejen til større lykke.
I den kontekst vækker det bekymring, at den aktuelle krise i Europa har ramt mennesker med lav indkomst hårdest i form af både arbejdsløshed og økonomisk tilbageslag. Dette tab og den deraf følgende større ulighed betyder således, at disse menneskers tilfredshed med tilværelsen har udvist det største fald. Det dokumenterer rapporten Quality of life in Europe: Impacts of the crises, udarbejdet af Eurofound Quality of Life Survey.
Den glade giver
Mange lykkeforskere holder fast i, at lykken som funktion af økonomisk vækst er underlagt ’loven om aftagende merudbytte’: Der vindes mindre og mindre ekstra lykke ved at øge indkomsten eller BNP yderligere, når først en vis mætning af grundlæggende behov er præsteret.
Psykologen Elizabeth Dunn og økonomen Michael Norton fra henholdsvis University of British Columbia og Harvard Business School siger ligefrem, at der er mere lykke forbundet med at give penge væk end med at rage dem til sig.
Lykkedata indsamlet af Gallup blandt en million amerikanere peger ifølge Dunn og Norton på, at lykketilvæksten flader ud, når en husstandsindkomst på ca. 75.000 dollar om året passeres.
»Hvordan kan det så være, at så mange af os gider arbejde så hårdt, længe efter at vi har nået et tilstrækkeligt indkomstniveau til at gøre de fleste af os lykkelige? Én grund er, at vores forestillinger om sammenhængen mellem penge og lykke er misforstået,« skriver de.
Deres interviewundersøgelser viser således, at folks forestilling om, hvor meget lykkefølelsen vil vokse med en bestemt indkomstforøgelse, er helt ude af trit med den faktiske effekt. »Det viser sig, at det, vi gør med vore penge, spiller en meget vigtigere rolle, end hvor mange penge vi tjener.«
Dunn og Norton har således dokumenteret, at folk for det første opnår større glæde ved at bruge deres penge på oplevelser end på ting, men desuden, at der er mere glæde forbundet med at bruge penge på andre end på sig selv.
»I lande fra Canada til Indien og Sydafrika har vi registreret, at folk er lykkeligere, når de bruger penge på andre frem for på sig selv,« konkluderer de.
Det er omtrent det, man også får at vide hos Danicas lykkemåler:
Du kan »ikke købe dig til lykke – og slet ikke ved at købe ting. Du vænner dig nemlig hurtigt til dem og tager dem for givet. Du vænner dig også forbløffende hurtigt til lønforhøjelser. Derfor giver de typisk kun et kort løft i lykken. Mennesker med materialistiske mål er generelt mindre lykkelige end mennesker, der for eksempel går mere op i deres personlige udvikling og deres relationer til andre.«
Det leder hen til dét, der ifølge Christian Bjørnskov og andre lykkeforskere måske er den væsentlige faktor bag høj lykkefølelse, når først den materielle nød er afhjulpet: at have tillidsfulde relationer til andre mennesker.
Sammen med Norge og Sverige har Danmark verdensrekord i tillid til manden på gaden, siger Bjørnskov.
»70 pct. af danskerne siger: ’Ja, vi kan stole på andre mennesker’. Og de 70 pct. er væsentlig lykkeligere end de andre 30 pct. af danskerne.«
I et land som Rwanda siger kun fire pct., at man kan stole på andre mennesker, og dér er den nationale lykkefølelse markant mindre.
Tilliden til andre beskytter os i hverdagen, og en høj grad af tillid beskytter i høj grad under kriser: Folk rykker sammen i et kriseramt samfund med høj tillid, mens folk snyder og bekæmper hinanden i et kriseramt samfund med lav tillid.
At satse på større lighed som vej til større tillid i samfundet ligner for rige samfund en bedre vej end at satse på mere vækst i personlig og national indkomst. Hvis altså større lykke er målet.
 

