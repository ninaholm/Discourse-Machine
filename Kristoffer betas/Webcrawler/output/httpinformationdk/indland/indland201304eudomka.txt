EU-dom kan forsinke SU-reform



En nylig EU-dom har fastslået, at udenlandske studerende på danske universiteter er berettiget til at få SU, hvis de kommer fra et EU-land og samtidig er registrerede arbejdstagere i Danmark. Beregninger fra Uddannelsesministeriet har vist, at det vil koste Danmark 200 millioner kroner årligt. Det får nu konsekvenser for de igangværende forhandlinger om SU-reformen, da Jens Henrik Thulesen Dahl til Altinget.dk har sagt, at SU-reformen skal tage hensyn til de nye oplysninger. Han mener ikke, at beløbet kommer til at kunne holde sig inden for de estimerede 200 millioner.
»Vi er nødt til at have en eller anden formulering på, hvordan vi håndterer det her. Umiddelbart giver det ikke så meget mening at lave en SU-aftale, hvis vi ved, at vi om kort tid sidder med nogle uoverskuelige problemer,« siger forskning og uddannelsesordføreren til Altinget.dk.
Uddannelsesministeren afviser over for Altinget.dk, at dommen får indflydelse på reformen.

