Akkrediteringssystem forsømmer faglig evaluering
Akkrediteringssystemet, der skulle skabe bedre uddannelser, har lukket ned for vigtig viden om uddannelserne, mener fagforbund og evalueringsekspert. Efter hård kritik af akkrediteringsprocessen skal systemet nu ses efter i sømmene to år før planlagt


 Alle videregående uddannelser - nye som gamle - er siden 2008 blevet kvalitetsgodkendt i det såkaldte akkrediteringssystem.
Men det omfattende akkrediteringssystem er en enorm administrativ byrde for mange uddannelser og har lukket ned for de faglige evalueringer på tværs af uddannelsesinstitutionerne, som Evalueringsinstituttet (EVA) stod for.
Det betyder mindre indsigt i, hvordan eksempelvis statskundskabsuddannelsen på Aarhus Universitet er i forhold til tilsvarende uddannelser på landets andre universiteter. Det mener Akademikernes Centralorganisation (AC).
»Diskussionen af uddannelseskvalitet på universitetsuddannelserne kommer dermed til at foregå på et uklart og ufuldstændigt grundlag. Vores indtryk er, at fokus på uddannelsernes kvalitet i stadig større grad bliver stedbarnet, der skubbes ud i annekset. Institutionernes økonomi og forskernes karriereveje skygger for den nødvendige opmærksomhed,« siger politisk chef i AC Niels Lykke Jensen, der mener, det er på tide at få forenklet akkrediteringssystemet.
Hanne Foss Hansen, der er professor i evaluering på Københavns Universitet, er enig i, at det er det er blevet sværere at få overblik over, hvordan uddannelserne fungerer på tværs af universiteterne.
»Vi får ikke særligt meget at vide om uddannelsernes kvalitet, sådan som akkrediteringssystemet er skruet sammen i dag,« siger Hanne Foss Hansen, der mener, at Akkrediteringsinstitutionen burde lave sammenligninger af uddannelser på tværs af universiteterne.
»Det ville give mere mening og kunne give anledning til at lære noget om ens egen uddannelse. Som akkrediteringerne fungerer nu er det svært for offentligheden og uddannelserne at få adgang til viden om undervisningens kvalitet,« siger Hanne Foss Hansen.
Selvevaluering
Universiteterne savner ikke evalueringerne i EVA. Hanne Harmsen, der er vicedirektør for uddannelse på Københavns Universitet (KU), mener, at KU's eget interne evalueringssystem dækker behovet for viden om, hvordan det går på de forskellige studier.
»Vi har lært rigtig meget af EVA's turnusevalueringer, men vi kan sagtens selv sørge for, at vores uddannelser har et højt niveau, derfor går vi ind for mere selvevaluering,« siger Hanne Harmsen.
- Så I er ikke interesseret i at vide, om jeres uddannelser kører godt i forhold til tilsvarende uddannelser på andre universiteter?
»Jo, men vi opsøger selv den viden. Vi mangler ikke en institution, der kan hjælpe os. Det betyder ikke, at man skal lukke sig om sig selv, når det gælder kvalitetssikring. Der skal til enhver tid kunne laves stikprøver på udvalgte områder, så der bliver sat ind der, hvor der er problemer, men vi kan ikke se nogen grund til at opretholde et kæmpe system, hvor alle uddannelser skal kontrolleres. For alle de penge og al den tid, der bruges på kvalitetskontrol, går jo i princippet fra undervisningen,« siger Hanne Harmsen.
Lauritz Holm-Nielsen, rektor på Aarhus Universitet, er imod, at der opretholdes et særligt kvalitetsbureaukrati:
»Hele ideen om, at storebror skal holde øje med undervisningen, bryder vi os ikke om. Vi vil gerne være med til at lave stikprøver, men al den mekaniske kontrol er spild af tid.«
Forenkling
Efter hård kritik af akkrediteringssystemet har videnskabsminister Charlotte Sahl-Madsen (K) valgt at fremrykke den redegørelse af akkrediteringsinstitutionen ACE Denmark, som Folketinget først skulle have haft i 2012.
»Det virker, som om der godt kan laves et smidigere system. Vi må erkende, at vi også fra Videnskabsministeriets side i den bedste mening tidligere har været med til at sætte nogle regler op, som i dag ikke er så nødvendige, og som vi skal have ryddet op i,« siger Charlotte Sahl-Madsen til altinget.dk. >
AC foreslår også at forenkle systemet, så uddannelserne kun skal akkrediteres hvert ottende år. I øjeblikket skal uddannelser dokumentere kvaliteten hvert tredje til sjette år.
Desuden mener AC, at akkreditering af eksisterende uddannelser kun skal handle om kvaliteten af undervisningen og forskningen. I dag skal alle eksisterende uddannelser også dokumentere, hvor stort behov der er for de uddannede kandidater fra uddannelsen.
Lauritz Holm-Nielsen mener ikke, at det laver om på, at det danske system er alt for tungt. I USA, hvor akkreditering kommer fra, er der ikke nær så mange ansat til at lave akkrediteringer, fordi de kun bliver lavet på et mere overordnet niveau.
»Kvalitetskontrol skal først og fremmest ske på det enkelte universitet, for du kan ikke sidde på afstand og sikre undervisningskvalitet. Derfor går vi ind for akkreditering af hovedområder eller fakulteter frem for, at hver eneste lille uddannelse skal trækkes igennem det her,« siger Lauritz Holm-Nielsen.
Hanne Harmsen fra KU er enig i, at akkreditering af hver enkelt uddannelse er alt for omkostningskrævende.


