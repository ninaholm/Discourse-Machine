Regeringen går i offensiven
Regeringen forsøger at vinde de borgerlige vælgere tilbage med klassisk borgerlig politik, der skal krisebevidstgøre danskerne. Samtidig hvæsser VK knivene  og venter på, at oppositionen præsenterer sin økonomiske plan


 »Danmark er blevet fattigere,« sagde statsministeren i går på pressemødet efter  regeringsseminaret.
Her lagde Lars Løkke Rasmussen op til, at det offentlige skal spare 10 mia. kr., som han dog vil give ud til andre dele af det offentlige. Der er således tale om omprioriteringer.
Regeringen har bemærket, at det især er de borgerlige vælgere, der er gået i venteposition. De skal nu vindes tilbage med synlig borgerlig politik. Man ønsker at forsvare sin klassiske førerposition over for 'de røde partier' som mest økonomisk ansvarlig. Tiden er kommet til, at regeringen vil være 'ærlige' over for danskerne og klart sige at der ikke er råd til mere velfærd. Inspirationen hentes fra Schlüter, der som statsminister i 80'erne evnede at krise- bevidstgøre vælgerne. Samtidig er der også tale om et opgør med Fogh-regeringernes politik, hvor gode økonomiske konjunkturer finansierede nye velfærds- forbedringer, uden at man behøvede at hæve skatterne tilsvarende.
På et par områder tør VK dog ikke overlade banen til oppositionen, idet der skal bruges flere penge på sundhed, undervisning og socialt udsatte. Det er kommunikationsmæssigt snildt fundet på. For besparelserne sker indtil videre på 8.000 ansigtsløse bureaukrater, hvorimod udgiften til mere sundhed osv. er anderledes synlig for vælgerne.
Det er en særlig pointe, at staten skal spare seks mia. kr. mens kommunerne 'kun' skal spare fire mia. kr frem mod 2013. Det sker bl.a. for at imødegå kritik af, at staten bare sender regningen videre til kommunerne, uden at man selv viser vilje til besparelser.
Ideologisk valg
Efter regeringsseminaret står det klart, at folketingsvalget bliver et klart ideologisk valg: Enten findes besparelserne i det offentlige, eller også hæves skatterne. Regeringen vil ikke hæve skatterne, da den mulighed vil ødelægge konkurrenceevnen og erodere mulig- hederne for at fastholde og skabe flere private jobs. Oppositionen derimod vil hæve skatterne for de rigeste - der dog ikke giver et væsentligt provenu - og er imod besparelserne på velfærden. Ydermere har S-SF lovet både kommuner og regioner 12 mia. kr. ekstra.
Regeringen er i øvrigt pisket til at finde yderligere 24 mia. kroner for at overholde EU's økonomiske krav. 14 mia. kroner findes ved at sætte udgiftsvæksten hos kommunerne i stå, mens regeringen på finanslovene de næste tre år skal finde de resterende 10 mia. kroner. Det skal DF hjælpe den med.
Oppositionens plan
Hvis oppositionen vil være med i konkurrencen med regeringen om at være mest økonomisk ansvarlig, så skal den altså finde 36 mia. kroner andre steder på det offentlige budget, sætte skatterne op eller øge gældsætningen.
Oppositionen har længe varslet, at de kommer med en økonomisk plan. Formentlig dukker den op efter SF's landsmøde, dvs. inden for de næste par uger. Hos VK forestiller man sig en plan, hvor oppositionen primært vil »investere sig ud af krisen«, dvs. gældsætning. Så snart planen foreligger, sætter VK angrebet ind.
I regeringen erkender man også, at Løkke for længst har spillet sig 'statsmandskortet' af hænde. Regeringen er så presset, at den ikke kan holde til bare at forsvare sig bag en skanse. Den må ud i åbent terræn med sit eget program og angribe oppositionen.
Erkendelsen hos regeringspartierne er kommet efter en langvarig krise i meningsmålingerne, hvor hverken statsministeren eller de konservatives leder kan sige sig fri for at have bidraget til derouten med dumme fejl og intern uenighed.
Stemningen på regeringsseminaret beskrives også som markant anderledes end i januar, hvor VK-ministrene fløj i hovederne på hinanden. Denne gang kunne man ikke se forskel på regeringsmedlemmernes partifarve. Man står nu sammen, bedyrer en kilde.
Det er næppe nok til at vinde valget, men det er da en begyndelse.


