Reform af fleksjob er nyt nederlag til fagbevægelsen
Oppositionen forhindrede, at fleksjobbere bliver straffet for ikke at melde sig ind i en a-kasse. Fagbevægelsen mister rekrutteringsmulighed, vurderer ekspert


 Netop som fagbevægelsen står svækket tilbage efter de forliste trepartsforhandlinger, må den med weekendens forlig om førtidspension og fleksjob indkassere et nyt nederlag.
Ifølge regeringens oprindelige udspil, ’En del af fællesskabet’ fra februar i år, skulle reformen på flere punkter tilgodese a-kasse-medlemmer. Kun fleksjobbere, der har meldt sig ind i en a-kasse, skulle således kunne få det højest mulige tilskud til fleksjob på 200.000 kr. årligt, mens ikke-medlemmer højst ville kunne få 180.000 kr. Desuden skulle medlemmer af en a-kasse, der er visiteret til fleksjob, kun kunne få en ledighedsydelse på 89 procent af højeste dagpengesats, mens ikke-medlemmer måtte nøjes med en særlig ydelse på 60 procent af samme sats.
Ændringer, der vel at mærke ikke ville give nogen fleksjobbere flere penge end tidligere, men alene stille fleksjobbere, der ikke er medlemmer af en a-kasse, dårligere.
Men regeringen måtte bøje sig for oppositionen. De borgerlige partier gjorde det nemlig til et kardinalpunkt at stille alle fleksjobbere lige, uanset medlemskab af en a-kasse. For som Venstres arbejdsmarkedsordfører Ulla Tørnæs siger til Information: »Vi var ikke enige i den forskelsbehandling, som regeringen lagde op til. Der er ingen andre end fagbevægelsen, der har efterspurgt det forslag, mig bekendt heller ikke fleksjobberne selv. Derfor kunne vi ikke andet end se det som en tak for indsatsen til fagbevægelsen, og det var vi selvfølgelig ikke interesserede i at bidrage til.«
En byttehandel
Ifølge arbejdsmarkedsforsker på Aalborg Universitet Thomas Bredgaard er det vanskeligt at forstå den foreslåede forfordeling af fleksjobbere, der ikke er medlem af en a-kasse, som andet end et forsøg på at finde en måde for fagbevægelsen at rekruttere nye medlemmer på.
»Jeg kan ikke umiddelbart se de rationelle grunde til forskelsbehandlingen, udover at man på en måde nærmest ville tvinge fleksjobberne ind i a-kasserne,« siger han og minder om, at regeringen kom med sit oprindelige udspil, der tilgodeså medlemmer af en a-kasse, på et tidspunkt, hvor man forventede at indgå trepartsaftale.
»Så den godbid, eller vennetjeneste om man vil, var formentlig en del af et større spil. Men efter trepartsaftalen er faldet til jorden, føler regeringen nok ikke, at den skylder fagbevægelsen noget, og for de borgerlige er det selvfølgelig en synlig sejr, at der ikke er blevet lavet vennetjenester i forhold til fagbevægelsen.«
Også Venstres Ulla Tørnæs antyder, at der er en sammenhæng mellem trepartsforhandlingerne og forliget om førtidspension og fleksjob.
»Jeg noterer mig i hvert fald, at beskæftigelsesministeren holdt fast i a-kasse-kravet helt indtil sammenbruddet i trepartsforhandlingerne,« siger hun.
Formanden for Landsforeningen af fleks- og skånejobbere, Hans Dankert, er godt tilfreds med, at støtten til fleksjobbere ikke gøres afhængig af medlemskab af en a-kasse.
»Vi har hele tiden ment, det var en urimelig konstruktion at differentiere på den måde,« siger han og tilføjer, at fleksjobberne for ham at se var ved »at ende som en slags gidsler« mellem regeringen og fagbevægelsen i forbindelse med trepartsforhandlingerne.
LO udsendte i går en pressemeddelelse, hvor faglig sekretær Ejner K. Holst kritiserede oppositionen for at insistere på at fjerne fordelene ved medlemskab af en a-kasse.
»Det betyder jo, at man går imod princippet om, at folk kan forsikre sig mod arbejdsløshed,« erklærede Ejner K. Holst og oplyste, at der i øjeblikket er ca. 16.000 ledige, der er visiteret til fleksjob.
Over for Information erkender LO-sekretæren dog, at alle disse 16.000 ledige fleksjobbere med det nuværende forlig - ligesom tidligere - kan få en lige så høj ydelse, som alene medlemmer af en a-kasse ville få, hvis regeringen var kommet igennem med sit oprindelige udspil:
»Det er rigtig nok. Den ydelse, de får nu, er den samme som den, a-kasse-medlemmerne skulle have.«
-Hvad er så fordelen for den enkelte fleksjobber i at forsikre sig til en højere ydelse gennem en a-kasse?
»Jamen det er ‘den danske model’: At man ikke får noget foræret, men at man har forsikret sig.«
Ejner K. Holst understreger imidlertid, at a-kasserne, »især de fagligt funderede a-kasser«, har en særlig ekspertise til at hjælpe personer visiteret til fleksjob i arbejde. De har nemlig bl.a. gennem tillidsrepræsentanter og samarbejdsudvalgsmedlemmer »en meget, meget tættere kontakt med virksomhederne end fx kommunerne.«
Hans Dankert fra Landsforeningen af fleks- og skånejobbere er principielt enig i, at fagbevægelsen i kraft af sine forbindelser til landets virksomheder ville »kunne hjælpe med at formidle kontakter og skabe flere fleksjob«. »Men jeg kan altså ikke se nogen saglig begrundelse for at straffe fleksjobbere økonomisk, fordi de ikke er medlemmer af en a-kasse,« siger han.

