Partierne overøser politiet
Ved gårsdagens politiaftale gik Socialdemokraterne med til at lade ungdoms-uddannelserne – minus erhvervsskolerne – betale for væksten i politistyrken
Ifølge politiaftalen skal der bruges 600 mio kroner årligt på at styrke indsatsen mod terror, og indsatsen mod illegal indvandring og grænseoverskridende kriminalitet skal styrkes.


 Nådesløst lader Venstre-regeringen grønthøsteren hærge over store flader af den danske forvaltning. Men når arbejdsfeltet er politiets, står behandlingen på kunstgødning og -vanding. Socialdemokraterne var med på traktorsædet, da et partiflertal i går udøste årlige ekstra 480 millioner over dansk politi frem til 2019. At det ellers kun var flertallet bag Lars Løkke Rasmussens regering, der var med til at øse, skyldes det udgangspunkt, regeringen valgte for ekstra bevillinger til politiet: Pengene skulle findes ved besparelser på gymnasier, handelsskoler og erhvervsskoler.
Det kan forekomme provokerende, at regeringen sætter landets ungdom op mod politiet. Det iscenesatte modsætningsforhold er årsagen til, at Enhedslisten, SF og Alternativet ikke deltog i forhandlingerne, og at de radikale forlod dem i mandags.
Socialdemokraterne har begrundet deres forbliven i forhandlingerne med, at de ønskede »at minimere skaderne«.
Ved deres udholdenhed endte Socialdemokraterne med at opnå at friholde erhvervsskolerne – men ikke de andre ungdomsuddannelser – fra at bløde til politiet, og at det derpå manglende bidrag hentes på statens tilskud til jernbanedelen af Storebæltsforbindelsen.
»En væsentlig indrømmelse fra regeringen,« kalder Socialdemokraternes forhandler Nicolai Wammen det.
Overbuddet
I overbudspolitikken omkring politiet har Dansk Folkeparti forlangt penge til 2.000 flere betjente over 10 år og dermed overgået de konservatives krav om 1.500 flere. Ved aftalen er det blevet til 300 flere.
De to partier må nøjes med at henvise til, at de vil kræve mere, når aftalens sidste to rammeår skal forhandles i 2017.
For den lovlydige del af befolkningen må det være ønskeligt, at de flere betjente giver sig til udtryk i et mere tilstedeværende politi. Siden den stort anlagte politireform i 2006 – en opfølgning af daværende indenrigsminister Lars Løkke Rasmussens ’strukturreform’ – er politiet blevet langt mindre synligt i det danske gade- og landskabsbillede.
Ud fra de forklaringer, politiet selv har givet, må man forstå, at betjentene har været travlt optaget af at skrive på computere og afspadsere topmøde-bevogtnings-overarbejde.
Aftalepartierne bedyrer, at flere politifolk nu vil blive frigjort til egentlige politiopgaver, men justitsminister Søren Pind (V) tør ikke sætte tal på hvor mange.
Dansk Folkeparti fik ikke regeringen med på en egentlig grænsekontrol i strid med Schengen-aftalen. Men det er DF måske ikke så ked af. »Det må vi stemme om 3. december,« siger retsordfører Peter Skaarup forventningsfuldt.
Erfaringen om, at når det drypper på politiet, regner det på Politiets Efterretningstjeneste, ser ud til at være bekræftet ved aftalen. PET får mange flere penge til personbeskyttelse og til ét af de fire »situations- og operationscentre«, der oprettes til at koordinere indsatsen ved kommende terrorangreb. Hvad ekstra der går til det ordinære politi, og hvad der ender hos PET, er dog ikke til at gennemskue ud fra, hvad der i går blev offentliggjort.
Bedre politi?
Man kan spørge, om vi nødvendigvis får et bedre politi for de flere penge. Aftalen nedsætter politiets grunduddannelsesforløb fra tre til to år. Med mulighed for overbygninger, jovist, men på et svagere grundfundament. Aftalen presser også flere igennem politiskolen: En fordobling i forhold til det nuværende optag. Hvad vil det betyde for kvaliteten, der altså også svækkes af det kortere grunduddannelsesforløb?
Over for Ritzau besvarer ekstern lektor i politividenskab ved Aalborg Universitet, Adam Didrichsen, det spørgsmål med, at vi får »et discountpoliti«.
Mere overordnet kan man fundere over, hvad det medfører, når en bestemt gruppe i statsforvaltningen forkæles af et politisk flertal. Det kan betyde, at denne gruppe mister evnen til at yde sit bedste inden for rammerne af bevillingerne. Man kan spørge, om politiet reelt er blevet udsat for samme opskruede effektivitetskrav, som store grupper af offentligt ansatte har oplevet inden for de seneste tiår.
Man kan også spørge, om politiets oplevelse af politisk usårlighed er med til at fremme en kultur af selvtilstrækkelighed og dækken-over-sig-selv, som på det seneste er kommet til udtryk i en række sager, hvor politietaten har fastholdt usandheder om sin egen fremfærd, indtil de er blevet modbevist af dokumentation. F.eks. i den meget omtalte sag om det kinesiske præsidentbesøg i 2012, hvor politiet over for offentlighed og Folketing fastholdt, at man ikke havde ordrer til at gribe ind mod demonstranter, der bar tibetansk flag. Indtil der i Landsretten blev afspillet en lydfil, som politiet i første omgang havde nægtet at udlevere.
Af alle stater i staten er politiet en af dem, man skal holde mest øje med.

