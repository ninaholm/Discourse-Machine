Velfærdsrobotterne kommer
Teknologiske velfærdsløsninger skal være med til at redde kommunernes økonomi og give mere fleksibel service til borgerne. Til gengæld kan vi forvente mindre menneskelig kontakt i omgangen med det offentlige
 Der er høje forventninger til, at investeringer i velfærdsteknologi på især ældreområdet vil kunne redde kommunernes budgetter, i takt med at der kommer flere ældre og færre aktive på arbejdsmarkedet til at betale for servicen


 Personalet på Plejecenter Ørestad i København får rigeligt at se til på mandag. Til daglig benytter det arkitekttegnede plejecenter de seneste former for såkaldt velfærdsteknologi til at yde omsorg for beboerne i de 114 lejligheder.
For eksempel kan beboere med muskelsvind blive madet i deres eget tempo af en spiserobot. Toiletterne har indbygget spul, så de ældre ikke behøver vente på, at en plejer kommer og tørrer dem. Og et liftsystem i loftet gør det muligt for én plejer at hjælpe beboerne ud af sengen på egen hånd, hvor det førhen krævede to.
Men på mandag danner det moderne plejecenter rammen om præsentationen af den ’fællesoffentlige strategi for digital velfærd 2013-2020’.
Finansminister Bjarne Corydon (S), økonomiminister Margrethe Vestager (R) og socialminister Annette Vilhelmsen (SF) vil sammen med Kommunernes Landsforening og Danske Regioner præsentere strategien, som er en del af regeringens planer for modernisering af den offentlige sektor. Her vil fremmødte politikere og journalister få demonstreret, hvordan teknologien fungerer i praksis.
Investeringer i velfærdsteknologi er en del af den moderniseringsdagsorden, som samlet set skal ’frigøre’ 12 milliarder kroner i de offentlige budgetter. Det er meningen, at pengene skal geninvesteres i velfærdsområdet.
Kommunernes redning
Kim Normann Andersen, professor ved Institut for Statskundskab på Aalborg Universitet, har forsket i den offentlige sektors omstilling til digitale løsninger. Ifølge ham er der høje forventninger til, at investeringer i velfærdsteknologi på især ældreområdet vil kunne redde kommunernes budgetter, i takt med at der kommer flere ældre og færre aktive på arbejdsmarkedet til at betale for servicen.
»Hvis det lykkes, kan vi nedtone frygten for, at vi får det der kæmpe pres på de offentlige kasser i forhold til at lave indsats for de store ældre generationer,« siger Kim Norman Andersen og tilføjer:
»Det problem er sådan set aflyst nu, fordi man har så store forventninger til, at teknologien gør, at folk bliver mere selvhjulpne. Så budgetterne ser måske ikke så slemme ud, som vi troede for bare fem år siden.«
På mange måder kommer teknologien til at betyde, at den enkelte borger får frihed til selv at bestemme, hvornår en bestemt service skal ydes, forklarer Kim Normann Andersen. Og det gælder ikke kun i ældreplejen, men også for folk, der eksempelvis har brug for genoptræning efter en hjerneblødning eller lignende. I stedet for at møde op i et genoptræningscenter på et bestemt tidspunkt på ugen, kan genoptræningen klares derhjemme, mens plejepersonalet følger med fra en computer.
Teknologiens muligheder
Men den teknologiske udvikling betyder også, at vi som borgere må ændre vores forventninger til den offentlige service.
»Der er virkelig sket et paradigmeskift i kommunerne. Ikke kun på grund af teknologien, men også fordi man har nogle forventninger til, at folk kan mere selv på egen hånd. Man kan ikke længere forvente, at der bare er en eller anden servicebutik, der står til rådighed for dig,« siger Kim Normann Andersen.
Og den udvikling bliver væsentligt forstærket af teknologiens muligheder, mener han. Samtidig bliver det en udfordring for kommunerne at indføre de forskellige teknologier på en måde, som tager hensyn til den enkelte borger. Nogle vil sætte pris på, at der kommer et levende menneske og støvsuger eller hjælper med den personlige hygiejne. Andre vil foretrække at være selvhjulpne så længe som muligt. Derfor får den enkelte kommune svært ved at finde på en ’one size fits all’-model, som Kim Normann Andersen formulerer det.
De andre signaler
Netop hensynet til den enkelte borger risikerer at komme i klemme, mener Søren Skaarup, ph.d.-studerende ved Institut for Statskundskab på Syddansk Universitet. Han er i gang med at undersøge digitaliseringen i den offentlige sektor, og hvordan vi forholder os til den. Søren Skaarup mener, at velfærdsteknologien er med til at »reducere service til en leverance.«
»Service er noget, der opstår, når den bliver leveret. Og i den leverance er leverandør og modtager involveret. Det er ikke noget, du kan pakke i en kasse og sende,« siger han.
Hjælp til selvhjælp kan være fint for den borger, der gerne vil klare sig selv. Men der ligger også en bekræftelse og en sikkerhed i at blive behandlet af et levende menneske, mener Søren Skaarup. Derudover har plejepersonalet bedre mulighed for at vurdere den enkelte borgers generelle tilstand, hvis de har en personlig kontakt: »Man behøver ikke at være ude hos borgeren for at måle hans blodtryk. Men når man måler hans blodtryk, så fornemmer man også, hvordan han har det. Man ser ham i øjnene, man kan fornemme hans kropsholdning, og hvordan han bevæger sig. Man ser en hel masse andre signaler end hans blodtryk. Og det betyder jo ikke, at man har brug for at se ham personligt hver gang. Men ind imellem skal man. Også selvom det, han egentlig skal, er banalt,« siger Søren Skaarup.

