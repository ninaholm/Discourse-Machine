Forsker: Ikke udsigt til mindre bureaukrati
Befolkningens krav om gennemsigtighed i den offentlige økonomi og regeringens eget fokus på akkreditering og dokumentation forhindrer en reel afbureaukratisering, mener velfærdsforsker Asbjørn Sonne Nørgaard. Han opfordrer politikerne til at vise mod til decentralisering
Især de kommunale socialrådgivere har kritiseret den voksende kontrol og bureaukrati, de er blevet pålagt igennem de seneste par år.

"Vi drukner i administration", lyder det endnu engang fra de offentligt ansatte."Ja, og det skal der gøres noget ved", var beskæftigelsesministerens svar på gårsdagens undersøgelse i ugebrevet A4, hvor 65 procent af de offentligt ansatte bedyrer, at papirarbejdet stjæler tid fra kerneopgaver.Og regeringens kvalitetsreform indeholder da også en afbureaukratiseringsreform, men den giver eksperterne ikke meget for. For imens politikerne med den ene hånd vil lette den administrative byrde, lægges der samtidig op til endnu flere krav om dokumentation med akkreditering på sundheds og uddannelsesområdet, benchmarking og synliggørelse af omkostningerne på serviceydelser."Så vidt jeg kan se, ligger der intet i kortene, der tyder i retning af en reel afbureaukratisering - men jeg vil da elske at få uret," siger professor på Center for Velfærdsstatsforskning ved Syddansk Universitet Asbjørn Sonne Nørgaard. Han peger på, at landspolitikerne står over for et dilemma i forhold til at skulle tilgodese såvel de ansatte som borgerne, der kræver gennemsigtighed i de økonomiske prioriteringer.Famler i blinde"Mange af de enkelte hensyn bag krav om yderligere dokumentation er pæne, rimelige og forståelige," siger Asbjørn Sonne Nørgaard med henvisning til elevplaner, plejeplaner og aktiveringsplaner."Det er svært i de sager at gå imod, at vi skal stramme op, regulere og sikre os. Det ligger dybt i et demokrati, at de ansvarlige skal kunne sikre sig," siger han og tilføjer:"Vi kan ikke lide, at vi ikke kan styre, men det kan vi ikke."Ifølge velfærdsforskeren er der meget lidt dokumentation for, at de statslige krav om øget administration forbedrer noget som helst."Politikerne famler i blinde blandt andet ud fra et mediegenereret krav om at finde en løsning. En ansvarlig politiker har ikke ret stor indflydelse helt ude i de enkelte led, men man bilder hinanden ind, at man kan få det. Vi er inde i en misforstået styringsoptimisme, som vi ikke tidligere har set lige - selv ikke i 70'ernes stræben efter planlægning."Asbjørn Sonne Nørgaard peger på, at det kræver mod og mandshjerte af politikerne på Christiansborg åbent at erkende, at man ikke umiddelbart kan gøre noget ved et specifikt problem, men at man må søge løsningerne, og at det kræver et langt, sejt træk."De må prøve sig frem, men medier, politiske modstandere og befolkningen trækker i en anden retning og kræver svar."Desuden burde politikerne ifølge professoren i højere grad overlade et kommunalt ansvarsområde til kommunalpolitikerne."Og så må vælgerne fyre dem, hvis man er utilfreds med deres arbejde," siger han.Asbjørn Sonne Nørgaard henviser desuden til dilemmaet mellem kontrol og decentralisering i forhold til debatten om kommunernes økonomi."Finansministeren og andre har travlt med at sige, at kommunerne er ansvarlige i forhold til økonomiaftalerne, men på den anden side blander man sig med detailstyring og en ekstrem mistillid. På den måde kan kommunerne fralægge sig ansvar med henvisning til, at det er sket på ordre oppefra."Og netop mistilliden er især blevet kritiseret af de kommunale socialrådgivere.I sommer forsøgte beskæftigelsesministeren derfor i samarbejde med kommunerne at luge ud i junglen af regler på sit område. Men ud af 44 initiativer er der kun gennemført 19, og mange vil af tekniske årsager slet ikke kunne gennemføres. Nu er turen kommet til folkeskolen, hvor især elevplanerne er blevet kritiseret for at bidrage til papirnusseriet. I sidste uge begyndte undervisningsminister Bertel Haarder (V) sin runde på de danske folkeskoler i jagten på overflødigt bureaukrati.Og i den forbindelse bedyrede ministeren, at han nu vil se på, hvorvidt det fortsat er nødvendigt med elevplaner i 9. klasse."Det er i hvert fald noget, vi vil gå hjem og overveje," sagde Bertel Haarder.
