’Lige nu kører det bare i den gale retning’
Han er en af Danmarks rigeste, og han er storsponsor af Folketingets mest liberale parti. Saxo Bank-direktør Lars Seier Christensen mener, at borgerligheden i Danmark er truet, fordi der er ’seks-syv socialdemokratier’, danskerne kan stemme på
’Vi lever i en verden, der er meget ufri. Der er utrolig meget indblanding i økonomiske forhold: Hvordan du driver din virksomhed, hvad du kan mene, hvilken religion du må have, og hvor du må komme fra. Frihed i traditionel forstand eksisterer ikke længere,’ siger Lars Seier Christensen.


 Smilet kommer langsomt frem, og han kaster et blik op mod loftet. Han har hørt det mange gange før, og nu skal han endnu en gang konfronteres med det.
»Jeg kan godt lide at få folks opmærksomhed, når jeg udtaler mig, så nogle gange må man sætte tingene lidt på spidsen,« siger Lars Seier Christensen.
Han er på ferie i Danmark, indlogeret på Hotel d’Angleterre, og inden han stikker til søs med venner fra tiden i gymnasiet og Konservativ Ungdom, har han indvilget i at sætte ord på, hvordan han vurderer at borgerligheden har det i Danmark anno 2014.
I 2010 lød budskabet, som har forfulgt ham siden, at »om 25-30 år – måske før – vil ’den danske model’ være styrtet sammen, og vi vil leve i et benhårdt socialistisk diktatur«. Ordene blev sagt ved et debatarrangement i Trykkefrihedsselskabet, som havde inviteret Saxo Bank-direktøren og storsponsoren af Liberal Alliance til at diskutere liberalisme og borgerlighed.
»Der er selvfølgelig problemer, hvis der opstår parallelsamfund, men jeg er langt mere bekymret for socialismen, og det burde de måske bruge lidt mere tid på at bekymre sig om, end at kalifatet overtager det hele,« siger Lars Seier Christensen i dag.
Det er stadig socialismen, der bekymrer Lars Seier Christensen mest. Det er socialismen, der vil indskrænke den enkeltes frihed, og det er borgerlighedens og liberalismens største udfordring i 2014.
»Den centrale idé i liberalisme er jo frihed – i videst muligt omfang med respekt for andre menneskers ret til den samme frihed, hvilket selvfølgelig gør, at der er visse ting, man ikke gør, fordi det vil ødelægge andre menneskers frihed. Men frihed er centralt. Desværre eksisterer den stort set ikke i dag. Vi lever i en verden, der er meget ufri. Der er utrolig meget indblanding i økonomiske forhold: Hvordan du driver din virksomhed, hvad du kan mene, hvilken religion du må have, og hvor du må komme fra. Frihed i traditionel forstand eksisterer ikke længere. Det er ikke ensbetydende med, at vi er slaver, eller at det er Sovjetunionen, men egentlig frihed, hvor man har mulighed for at indrette sit liv, som man vil, findes ikke. I min optik er vi et ret dårligt sted lige nu, og tilsyneladende er vi på vej et værre sted hen.«
– Hvordan er det kommet dertil?
»Jeg tror, folk har misforstået, hvad demokrati er. Demokrati i traditionel forstand bygger på to ben. En gang imellem er der nogle store beslutninger, vi skal træffe, og der er det måske meget rimeligt at lave en håndsoprækning og lade os se, hvem der er flest. Det er fint nok. Men det andet ben: de negative rettigheder. Altså, uanset om vi er to, og du er én, så er der noget, vi ikke må gøre ved dig. Vi må ikke undertrykke dig, så du mister retten til at leve dit liv. Den del har folk glemt i dag. I dag tror man, at bare man har 51 procent af stemmerne, så kan man tillade sig hvad som helst, og det, mener jeg, er en meget stor misforståelse af begrebet demokrati. Og det kan måske også blive dets undergang på et tidspunkt, fordi det er jo ikke første gang, vi har set demokrati udvikle sig uheldigt. Hitler blev demokratisk valgt. Hugo Chavez blev demokratisk valgt. Hvis folk ikke forstår, at der er ting, man ikke kan gøre, selv om man har et flertal, så er demokrati ikke særlig demokratisk,« mener Lars Seier Christensen.
Selvdestruktivt demokrati
Netop demokratiets tilstand, mener Lars Seier Christensen, bliver en af de vigtigste diskussioner i de næste 25 år. Her bør borgerlige og liberale diskutere, hvor grænsen skal gå for, hvad et flertal kan tillade sig.
»De første 63 paragraffer i grundloven handler om, hvordan man skal styre danskerne, og om Folketinget og embedsmændene. Der er meget lidt om, hvordan de, der bor i Danmark, har lov til at leve et frit liv. Vores grundlov er helt ekstremt svag på det punkt. Jeg ved ikke, om man bør pille ved det, for risikoen er jo, at man bygger endnu flere tåbeligheder ind i den, hvis man gør det. Der er jo en selvdestruktiv dynamik i det, hvis folk bare kan blive ved med at stemme og stemme sig til flere og flere ydelser, og ingen gider blive og betale for dem, så er demokratiet selvdestruktivt. Vi skal diskutere, hvordan vi sikrer, at vi ikke kører direkte ind i en mur, bare fordi vi er 51 procent.«
Lars Seier Christensen vil ikke kalde sig selv for borgerlig. I hvert fald ikke, hvis man »taler borgerlighed i traditionel forstand med snæversyn og indelukkethed«. I stedet er han liberal. En moderne udgave af borgerlighed, siger han.
»Og jeg er nok også mere liberal, end jeg normalt kan få afløb for, fordi vi opererer i virkelighedens verden.«
Han begyndte sin erhvervskarriere som barejer i Sydspanien, inden han sammen med sin kompagnon Kim Fournais etablerede det omdiskuterede fondsmæglerselskab Midas, som siden er blevet til succesfulde Saxo Bank. I 2010 flyttede Lars Seier Christensen sammen med sin familie til Schweiz, hvor han også bor i dag.
»Den borgerlige anstændighed findes faktisk i Schweiz. Der har man følelsen af, at man godt kan lide at have styr på tingene. Man skal ikke overtræde reglerne, for så får man ballade. Men der er også en forståelse af, hvor meget man kan tillade sig at blande sig i andres folks liv, og en respektfuld holdning til, at vi alle prøver at klare os selv. Det er en borgerlig anstændighed, som er meget svær at finde andre steder. For mig er borgerlighed ikke småborgerlighed, eller at fremmede er noget forfærdeligt noget, eller at vi alle sammen skal opføre os efter et eller andet sæt af meget snævre moralbegreber. Den anstændighed, der ligger i, at man opfører sig høfligt og høvisk og har en respektfuld afstand til folk, medmindre de gerne vil have det anderledes, er forsvundet, men den findes faktisk i Schweiz.«
– Vi har den ikke i Danmark?
»Ikke i samme omfang. Den findes selvfølgelig i små huller rundt omkring. Men der er mange danskere, som føler et helt uhæmmet behov for at blande sig i selv de mindste ting i andre folks liv. Det danske velfærdssamfund er gået amok. Det er blevet et behandlersamfund, hvor det er vigtigere, at de store grupper af offentligt ansatte har noget at lave. Derfor er det et samfund, som skaber ofre i stedet for at redde folk og give dem en fornuftig tilværelse.«
At råbe i mørket
Selv om Lars Seier Christensen i dag bor i Schweiz, har han jævnligt holdninger til udviklingen i Danmark.
»Jeg føler, at jeg har lige så meget ret til at blande mig i mit hjemlands forhold som enhver anden. Jeg betaler faktisk noget skat i Danmark. Rigeligt til et par sosu-assistenter eller tre,« siger han.
Ud over at betale store summer til sponsoratet af cykelholdet Team Tinkoff-Saxo er det almindeligt kendt, at Lars Seier Christensen og Saxo Bank yder betydelige bidrag til Liberal Alliance og partiets ni mandater på Christiansborg. Derfor kan det ikke overraske, at det er Liberal Alliances politik, Lars Seier Christensen sympatiserer mest med.
»Selv om vi fik indført hele Liberal Alliances program i morgen, ville vi stadig være et af de mest omfordelende lande i hele verden. Det vil selvfølgelig være en hjælp, men ikke nok. Mange af mine venner bebrejder mig, at jeg støtter op om Liberal Alliance, fordi det alligevel er så forkert, men jeg kunne godt tænke mig i min livstid at se nogle forbedringer i stedet for at stå i mørket og råbe om et eller andet utopia, som aldrig kommer. Der er man nødt til at gå lidt på kompromis,« siger han.
Og gå på kompromis mener han også, at alle de øvrige såkaldte borgerlige partier gør.
»Dansk Folkeparti er i hvert fald ikke et liberalt parti. De er måske et småborgerligt parti. Men det er Socialdemokraterne måske også i et eller andet omfang. De er sgu socialdemokrater alle sammen. Og det er problemet. Man siger, der er fire borgerlige partier. Men der er ét reelt liberalt parti, og så er der et kommunistisk parti, og så er der seks-syv socialdemokratier indimellem. Det er det valg, som danskerne har. Det er meget muligt, at hvis der kom en bevægelse i en mere borgerlig og liberal retning, at Venstre eksempelvis kunne finde på at flytte sig i den retning. Men lige nu vil de hellere være socialdemokrater,« lyder analysen fra Lars Seier Christensen.
– Har borgerligheden i Danmark spillet fallit, hvis alle de politiske partier er blevet socialdemokratiske?
»Der sker positive ting på den intellektuelle side af den borgerlige debat. I 1980’erne foregik meget af den intellektuelle og teoretiserende debat på venstrefløjen. Den er nu stort set uddød på venstrefløjen, og det er nok meget godt, så de ikke får for mange skøre ideer. Men på den mere liberale fløj synes jeg faktisk, der er mange dygtige debattører, så borgerligheden har det bedre på det intellektuelle niveau, end da jeg var ung. Men på den praktiske udførelse må vi erkende, at vi er et mindre borgerligt-liberalt samfund i dag, end vi var i eksempelvis 1960’erne, hvor den eksplosive velfærdsstat blev skabt på 15-20 år.«
– Hvad skal der til for, at ideerne, der tilsyneladende blomstrer på højrefløjen, bliver til virkelighed, og borgerligheden vinder mere indpas?
»Der skal gode eksempler til. Mange har grint af forslaget om 40 procents skat på Fyn. Men det var faktisk ikke så ringe en idé. Hvis man havde et eller andet område, man tilskrev særlige rettigheder, så ville man kunne se, hvor hurtigt de ville få det bedre, så gode eksempler er vejen frem. Eksemplets magt er vejen frem. Det er meget svært at holde kapitalismen og væksten nede for alvor, så om 50 år vil verden uanset hvad være et rigere sted, og jo rigere folk bliver, jo mindre gider de finde sig i et samfund, der er Barnaby fra morgen til aften, så måske om 100 år tager folk meget mere ansvar for deres tilværelse. Det kan være. Måske skal der bare tid til. Lige nu kører det bare i den gale retning.«

