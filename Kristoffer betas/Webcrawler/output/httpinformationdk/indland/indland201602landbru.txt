Landbrugspakken skulle hastes igennem for enhver pris
Forskere blev sat under pres, høringspraksis blev bøjet, EU-advarsler ikke taget til følge, miljøtiltag henvist til fremtiden – alt sammen for at sikre landmændene ret til at bruge mere kvælstofgødning fra næste måned
 Landbrugspakken skulle vedtages med hast , så landmændene kan hælde mere gødning på markerne til foråret (arkivfoto)


 Fra starten har regeringen og miljø- og fødevareminister Eva Kjer Hansen (V) haft blikket stift rettet mod at sikre danske landmænds adgang til at hælde mere gødning på markerne, når markarbejdet tager fart i løbet af de kommende uger.
Forskere blev presset på tid, høringssvar blev tilsidesat, advarsler fra EU-Kommissionen ikke efterlevet og håndtering af landbrugspakkens miljømæssige bivirkninger udskudt.
Det fremgår af en række interne dokumenter, nogle lækket, andre netop udleveret til Folketingets Miljø- og fødevareudvalg.
Straks fra Venstre-regeringens tiltræden i juni var det en hovedambition at få gennemført de centrale elementer i VKO’s 16-punktsplan for landbruget og det så hurtigt, at en ændret gødningsbekendtgørelse med udvidede rammer for kvælstofgødskning kunne træde i kraft inden udgangen af indeværende måned.
Det fremgår af et internt notat med overskriften ’Beredskab’ fra Naturerhvervsstyrelsen under Miljø- og Fødevareministeriet, som Information har fået adgang til.
Læs også: Stor EU-bekymring over dansk landbrugspakke
»Af hensyn til at landbruget allerede i indeværende planperiode, der går fra 1. august 2015 til 31. juli 2016 (dyrkningsåret 2015/2016) kan få lov at gøde mere, er det vigtigt at lempe rammerne hurtigt,« hedder det i notatet.
»Ændringen af gødskningsloven ønskes vedtaget hurtigst muligt,« fastslås det med tilføjelsen, at »anden- og tredjebehandling forventes i perioden fra 9. til 11. februar 2016.«
Som bekendt har sagens politiske udvikling betydet, at tredjebehandlingen først er programsat til torsdag.
Forskere under pres
Regeringsambitionen har bl.a. været styrende for det tidspres, der af ministeriet er blevet lagt på de forskere, der har skullet levere baggrundsberegninger og analyser til landbrugspakken og forslaget til gødskningslov.
En mail fra Miljø- og Fødevareministeriet, sendt den 9. september 2015 til forskergruppen ved Nationalt Center for Fødevarer og Jordbrug på Aarhus Universitet, illustrerer det. Heri anmodes forskergruppen om at gennemgå og opdatere det såkaldte virkemiddelkatalog.
»Opgaven haster, og fristen den 18. september 2015 er sat for at synliggøre dette.«
Altså en signaleret frist på en uge til opgaven.
Læs også: Høringssvar dumper udskældt landbrugspakke
I en opfølgende mail to dage senere, den 11. september, præciserer ministeriet, at uanset opgavens omfang »kan vi ikke vente med at drøfte det til den 23. september. Opgaven haster desværre mere end normalt, da det skal indgå i kvælstofudvalgets arbejde.«
Allerede samme dag får forskerne på Aarhus Universitet en ny mail fra samme afsender i ministeriet med indledningen:
»Beklager, men jeg har endnu en hastebestilling.«
Stor usikkerhed
En anden forskergruppe på Aarhus Universitet, denne gang på Institut for Bioscience, bliver nogenlunde samtidig – den 18. september – sat under ministerielt pres for at levere en analyse af, hvor meget mere kvælstof, der med landbrugspakken vil kunne udledes af landmændene uden at komme i konflikt med EU’s Vandrammedirektiv.
Aarhus-forskerne siger nej til den konkrete opgaveformulering fra ministeriet, fordi tilgangen vil være behæftet med så stor usikkerhed, at »forskningsinstitutionerne ikke kan stå inde herfor«.
Der lægges markant pres på forskerne for at udføre opgaven alligevel, men da de afviser, forhandler man om en ændret opgaveformulering, som forskerne så ender med at arbejde efter.
En af de involverede, seniorforsker Karen Timmermann, Institut for Bioscience, AU, understreger over for Information, at man kan stå på mål for det, man endte med at levere til ministeriet.
»Vi afleverer ikke noget, vi ikke kan stå inde for. Men der har været et helt utroligt tidspres. Det er uden for enhver diskussion. Andre opgaver, som vi har haft i denne periode, har vi måttet aflyse eller udskyde samt undskylde, at vi ikke kunne levere,« siger Karen Timmermann.
Læs også: Minister slører landbrugspakkens klimaeffekt
Den forcerede proces fortsætter, fremgår det af de tilgængelige mails fra ministeriet.
»Jeg har en hastende forespørgsel på, om AU leverer det aftalte notat om nedre effekt for randzoner i dag,« hedder det i en mail dateret 6. november.
»Det haster ekstremt meget med at få svaret fra AU, idet det skal indgå i et beslutningsgrundlag, som skal skrives hen over denne weekend. Kontakt mig venligst hurtigst muligt, når I ser denne mail,« skriver ministeriets medarbejder til AU’s Nationalt Center for Fødevarer og Jordbrug.
Samme dag, den 6. november, går endnu en hasteforespørgsel af sted fra ministeriet, denne gang til seniorforsker Brian H. Jacobsen ved Sektion for Miljø og Naturressourcer på Københavns Universitet.
»Udfordringen er, at vi gerne vil have tallene klar allerede omkring den 10. december. Som du kan se af tidsplanen udfordrer det tiden, både Naturstyrelsen og du har til at levere tal.«
Kritik af høring
Sådan afslører en række mails til og fra ministeriet, hvordan arbejdet med at sikre det faglige beslutningsgrundlag blev forceret for at muliggøre en politisk aftale om landbrugspakken i december, en efterfølgende lovgivning og ny gødningsbekendtgørelse i februar og straks derefter et grønt lys til landmændene til at kunne gødske mere.
I denne proces er også den normale høringspraksis blevet bøjet. Ifølge loven skal der laves en såkaldt Strategisk Miljøvurdering af planen i form af en miljørapport, der skal sendes i otte ugers offentlig høring. Høringssvarene skal bruges af myndigheder og de politiske beslutningstagere til at sikre den bedst mulige, endelige udformning af den pågældende plan.
Høringen blev åbnet straks samme dag, som partierne i blå blok den 22. december var nået til enighed om Landbrugspakken. Høringsfristen var helt efter bogen sat til den 17. februar, men allerede den 4. februar skrev Folketingets Miljø- og fødevareudvalg betænkning om lovforslaget om øget gødskning og indstillede det dermed til vedtagelse med et flertal i blå blok.
Læs også: Ny tvivl om lovligheden af regeringens landbrugspakke
I betænkningen kalder alle partier i udvalget det »meget problematisk«, at man skulle skrive betænkning, før høringen var afsluttet og høringssvarene dermed tilgængelige for Folketinget.
»Udvalget mener, at det er afgørende, at lovgivningsarbejdet fra ministeriets side tilrettelægges på en sådan måde, at udvalgsarbejdet tilgodeses og giver medlemmerne mulighed for at have et tilstrækkeligt beslutningsgrundlag, herunder at de nødvendige høringssvar og høringsnotater er modtaget. Dette er efter udvalgets opfattelse et vigtigt element med henblik på at sikre lovkvaliteten.«
Samtidig med denne indvending fra folketingsudvalget, klagede Landsforeningen Frie Bønder – Levende Land over, at en central baggrundsrapport til selve høringsrapporten og landbrugspakken – Aarhus Universitets ’Revurdering af Baseline’ – først blev offentlig tilgængelig mere end to uger inde i høringsfasen, den 22. december.
Hverken indvendingerne fra folketingsudvalget eller klagen fra den private forening fik konsekvenser. De mange, overvejende kritiske, høringssvar blev først tilgængelige for folketingsmedlemmerne for en uge siden.
Bagvendt rækkefølge
Regeringens ambition om at komme landbruget i møde med hævede gødskningsniveauer allerede fra dette forår er også årsagen til den centrale kritik, der har mødt projektet og miljø- og fødevareministeren. Lovforslaget handler alene om at tillade mere gødskning, mens alle de tiltag, der skal skabe modvægt til de øgede udledninger, først skal på plads senere. Det gælder især den såkaldt målrettede regulering af de individuelle landbrug, der først ventes klar i 2019.
»Den målrettede regulering er vi alle sammen enige om. Problemet er bare, at vi ikke rigtig ved, hvordan vi skal lave den, når det kommer til stykket,« sagde professor Jørgen E. Olesen, Intitut for agroøkologi på Aarhus Universitet, under tirsdagens eksperthøring på Christiansborg.
Dermed pegede han på det problem, som også synes at være EU-Kommissionens hovedbekymring omkring regeringens plan. Som beskrevet i onsdagens Information har EU-Kommissionen ved flere møder med ministeriet siden september 2015 påpeget, at »det er utrygt, at Danmark arbejder på lempelser, før den kompenserende indsats er udviklet«.
Læs også: Miljøretsprofessor rejser tvivl om lovlighed af miljøvurdering
Miljø- og Fødevareministeriet har haft en løbende dialog med EU-Kommissionen – næste møde er berammet til mandag – men altså ikke imødekommet synspunktet herfra såvel som fra forskere og grønne organisationer om at vente med gødningslempelserne, indtil den målrettede regulering og diverse frivillige ordninger til fordel for vandmiljøet og grundvandet er klar.
At regeringen har været bevidst om problemet fremgår bl.a. af det interne dokument ’Beredskab’. Her hedder det:
»Der er generelt risiko for, at en udfasning af reduktionen af kvælstofnormerne vil indebære en forringelse af tilstanden i grundvandsforekomster samt stigning i trends, bl.a. idet det faglige grundlag for vurdering af behovet for kompenserende tiltag endnu ikke er tilvejebragt (GEUS-projektet forventes afsluttet i juni 2016) og på grund af efterafgrødemodellens ukendte potentiale, bl.a. fordi den beror på frivillighed.«
»Der vurderes at være størst risiko for forringelse af grundvandsforekomster og stigning i trends som følge af merbelastning i 2016,« hedder det i det interne dokument.
Hvad den forcerede proces med at få landbrugspakken realiseret vil betyde for vandmiljøet, kan kun tiden vise. For Eva Kjer Hansen og for regeringen selv har den allerede haft store omkostninger. Men hvis drejebogen følges til sidste side, og vedtagelsen af gødskningsloven torsdag finder sted som planlagt, kan de danske landmænd formentlig om en uges tid åbne gaven fra regeringen og begynde at tilføre markerne en mærkbart øget portion kvælstofgødning.
Læs også: Dårligt håndværk

