Regeringen er langt fra at nå sit mål om mere økologi
En række mælkeproducenter har de seneste måneder vendt økologien ryggen og lagt om til konventionel drift. Den udvikling gør det urealistisk at nå regeringens 2020-mål om en fordobling af det økologisk dyrkede areal


 
	En række leverandører af økologisk mælk til mejerierne Arla og Thise har for nylig besluttet at lægge om til konventionelt landbrug. Dermed går udviklingen stik imod regeringens mål om en fordobling af det økologisk dyrkede landbrugsareal i 2020.

	»Der skal ikke så meget til, før vi risikerer, at hjulet drejer den forkerte vej,« konstaterer Per Kølster, formand for Økologisk Landsforening. Den nuværende regering skrev VK’s målsætning om en fordobling af det økologiske landbrugsareal fra cirka 150.000 hektar i 2007 til 300.000 hektar i 2020 ind i regeringsgrundlaget. Men udviklingen går ikke hurtigt nok. Fra 2007-2012 voksede arealet med gennemsnitligt 4,1 pct. om året, men de seneste år er udviklingen stagneret, og fortsætter tendensen, nås målet tidligst i 2025, formentlig senere.

	SF’s landbrugs- og fødevareordfører, Trine Mach, beklager udviklingen.

	»Det er ikke godt nok. Målsætningen om mere økologi er central for hele udviklingen af dansk landbrug, så det er rigtig ærgerligt,« siger hun.

	De økologiske mælkeproducenter har været lokomotiv for væksten i dansk økologi, så når netop de vender tilbage til konventionel drift, er det et faresignal: »Det er bekymrende, at grundlaget ser ud til at skride,« siger Erling Bonnesen, landbrugs- og fødevareordfører for Venstre, der i 2007 stod fadder til 2020-målet om mere økologi.

	Trine Mach efterspørger på linje med flere af landbrugets interesseorganisationer en mere koordineret indsats for at fremme økologien.

	»Det er, som om der ikke rigtig er nogen, som tager ejerskab for økologiindsatsen,« siger hun og peger på, at man i forhandlingerne om vækstplanen og i de kommende finanslovsforhandlinger bør tage initiativer, som understøtter 2020-målet for økologi.Fødevareminister Dan Jørgensen (S) har allerede iværksat en evaluering af den danske økologiindsats.

	»200 interessenter har været inddraget i processen, og når vi får resultaterne inden for den næste uges tid, skal vi se på, hvordan vi kan sætte ekstra skub i arealudviklingen,« skriver ministeren i en mail til Information.

	Han medgiver, at øget samarbejde på tværs af stat, kommuner og landbrugserhvervet er en forudsætning for at øge udbredelsen af økologi.

	»Inden jeg sætter gang i nye initiativer, afventer jeg evalueringen af økologiindsatsen og anbefalingerne fra de folk, der har fingrene nede i den økologiske muld,« skriver Dan Jørgensen.

