Den udiplomatiske diplomat
Da den russiske ambassadør Mikhail Vanin i weekenden sagde a-ordet, var det tredje gang på to år, han gjorde sig bemærket i de danske medier. Det kan hænge sammen med, at han ikke er gjort af den klassiske diplomatskole. Han betegnes til gengæld som en disciplineret partisoldat af flere iagttagere


 Som regel stræber ambassadører ikke efter at skabe avisforsider i de lande, de er udstationeret, som det skete i weekenden for Ruslands repræsentant i Danmark. Den 54-årige jurauddannede Mikhail Vanin karakteriseres da heller ikke som professionel diplomat af kilder, men derimod som en klassisk russisk bureaukrat.
Vanin begyndte sit arbejde for etaten i toldvæsnet, som regnes for et af de mest magtfulde organer i Rusland. Han arbejdede sig op gennem 80’erne og 90’erne for til sidst at blive øverste leder for toldvæsnet. Han bestred topposten i årevis, indtil han af den nye præsident Putin blev »parkeret« – som en kilde formulerer det – som leder af traktatafdelingen i det russiske udenrigsministerium. Senere blev han ambassadør – først i Slovenien og siden 2012 i Danmark, som begge regnes for forholdsvis ubetydelige lande i Rusland. Vanin er således ikke trænet i diplomatiet, og flere hæfter sig ved, at det netop er hans manglende sans for diplomatiets spilleregler, man blev vidne til i weekenden. Som en europæisk iagttager af Rusland siger det:
»Han agerer som en patriark fra det gamle sovjetiske partiapparat, og det er også i den sammenhæng, man skal forstå hans trang til at opdrage på danskerne. Han passer meget dårligt til stillingsbetegnelsen som diplomat.«
Få har haft lyst til at udtale sig. Nogle frygter at miste indrejsetilladelse til Rusland, mens andre er bange for, at det kan have konsekvenser for deres job. Og de, der har udtalt sig, ønsker at være anonyme. Men af flere kilder beskrives Mikhail Vanin i sin ledelsesstil som den diametrale modsætning til sin forgænger på ambassadørposten, Teymuraz Ramishvili, som blev opfattet som både »jovial« og »strategisk«.
Disciplineret partisoldat
Det er ikke første gang, Vanin har skabt opmærksomhed om sin person i de danske medier. Sidste år rettede han i et åbent brev skytset mod de danske journalisters dækning af optakten til Vinter-OL i Sotji. Ligesom det skete i weekenden, uddybede Vanin sine påstande i et interview – dengang med Politiken, hvor han kaldte dækningen »respektløs og ironisk over for Rusland og russisk kultur«.
Her forklarede han, at målet med kritikken var at markere, at Rusland »ikke kan acceptere fremstillingen i de aviser«.
Mikhail Vanin har modtaget flere hædersbevisninger for sit arbejde i toldvæsnet. Men han var involveret i en magtkamp op til Putins magtovertagelse, hvor han var en del af Jeltsins inderkreds. Det kan forklare, hvorfor han blev fjernet fra posten, efter Putin kom til magten. Alligevel betegner en international journalist Vanin som en »disciplineret partisoldat« – også over for Putin.
»Han er en gammeldags sovjetisk bureaukrat. Han er tough og én, der absolut følger trop med partiets linje, som i dag er Putins,« siger kilden.
Vanins loyalitet så man, da han i Berlingske benægtede, at russiske tropper opererer i Ukraine. I et interview med samme avis afviste han også, at et russisk militærfly langt havde overskredet minimumgrænsen på ni kilometer og var tæt på at kollidere med et passagerfly fra Cimber, således som de svenske myndigheder hævdede.
»Jeg er sikker på, at det er en respons på NATO’s aktiviteter og eskalering i regionen. Og jeg er sikker på, at hvis NATO skruer ned for aktiviteterne, så vil vi gøre det samme. Lad være med at provokere den russiske bjørn,« lød det fra Vanin.
Heller ikke Mikhail Vanin selv har tilsyneladende lyst til at udtale sig om Mikhail Vanin. I hvert fald vendte han i går – på trods af adskillige henvendelser – ikke tilbage.

