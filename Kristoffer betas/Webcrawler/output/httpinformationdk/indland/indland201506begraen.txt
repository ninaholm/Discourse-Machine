Begrænset råderum for Løkkes opgør med velfærd til EU-borgere
Venstre og oppositionen vil begrænse andre EU-borgeres adgang til danske velfærdsydelser ved hjælp af såkaldte optjeningsprincipper. Men en rapport, som den daværende VK-regering selv bestilte, fastslår, at der er et begrænset juridisk råderum til at gøre netop det – ligesom det var tilfældet i den famøse børnecheck-sag
’Vi kan se, at der er et stadigt større træk på danske velfærdsydelser, og vi skal tage fat om det problem, mens det stadig kan håndteres,’ sagde Venstre-formand Lars Løkke Rasmussen i går, da han præsenterede et fælles udspil kaldet ’Dansk velfærd i Europa’ fra Venstre, Konservative, Liberal Alliance og Dansk Folkeparti.


 Adgangen til danske velfærdsydelser skal begrænses for borgere fra andre EU-lande. Det var budskabet, da Venstre, Konservative, Dansk Folkeparti og Liberal Alliance i går fremlagde en samlet EU-plan.
Som løsning er partierne ifølge planen enige om at gøre brug af såkaldte optjeningsprincipper, når det gælder danske velfærdsydelser.
»Venstre er varme tilhængere af, at arbejdskraften kan vandre frit efter arbejde, men ikke efter sociale ydelser,« sagde Venstres formand Lars Løkke Rasmussen i et interview med TV 2 News. Dermed lagde statsministerkandidaten igen op til en debat om et emne, der er blevet omtalt som ’velfærdsturisme’.
»Vi kan se, at der over de seneste år er et større pres på vores systemer. Det gælder SU, hvor der er et større træk, det gælder kontanthjælpen, hvor der er et større træk, og det gælder dagpenge, og det gælder børnecheck,« sagde Lars Løkke Rasmussen og fortsatte:
»Det skal vi have sat en prop i. Det er baggrunden for, at vi siger her, at vi er nødt til at få genindført nogle optjeningsprincipper«.
Brugen af optjeningsprincipper er imidlertid et politisk initiativ, som tidligere har voldt Venstre problemer. Da Lars Løkke Rasmussens regering forhandlede finanslov for 2011, blev det aftalt med Dansk Folkeparti at indføre et optjeningsprincip for børnechecken, der også kaldes børne- og ungeydelsen.
Princippet gik ud på, at en udefrakommende borger ikke kunne få udbetalt den fulde ydelse med det samme, men i stedet skulle optjene retten til ydelsen ved at bo eller arbejde i Danmark i to år – på trods af at borgeren altså skulle betale skat af sin eventuelle indkomst i perioden. I den mellemliggende periode fik borgeren så kun udbetalt en gradvist voksende andel af den fulde ydelse.
EU-Kommissionen fastslog imidlertid senere, at optjeningsprincippet var i strid med EU-retten, hvilket var et tema i tiden op til valget til Europa-Parlamentet, hvor Venstre kritiserede den nuværende regering for ikke havde gjort nok for at modsætte sig EU-Kommissionens henstilling.
Juridiske problemer
Men ligesom der med børnechecken opstod EU-retlige problemer, da der blev indført et optjeningsprincip, kan lignende juridiske problemer meget vel vise sig at blive gældende i forhold til andre velfærdsydelser, som Venstre og oppositionen måtte ønske at reformere i fremtiden.
Det viser en embedsmandsrapport fra 2011, som blev bestilt af VK-regeringen i forbindelse med den finanslovsaftale, hvor optjeningsprincippet for børnechecken også blev aftalt.
I rapporten, som er over 500 sider lang, konkluderer embedsmænd, at EU-retten »i vidt omfang« fastsætter, at »at EU-borgere, som har ophold i Danmark, skal ligestilles med danske borgere«.
Både direkte og indirekte forskelsbehandling er efter EU-retten i udgangspunktet forbudt, og embedsmændene konkluderer derfor, at:
»Princippet om ligebehandling begrænser mulighederne for at opstille optjeningsprincipper for EU-borgere, der ikke i samme grad rammer danskere«. Rapporten er dog ikke udelukkende afvisende over for optjeningsprincipper.
»Selv om særligt EU’s regler begrænser det juridiske råderum, er der en række muligheder for at knytte rettighederne til velfærdsydelser sammen med øget brug af optjeningsprincipper«.
Venstre og oppositionen er formentlig ganske klar over de juridiske udfordringer, og der er da også i den nye EU-plan indføjet det forbehold, at optjeningsprincipperne skal indføres, »hvor det er muligt«.
Folketinget uvidende
Hvad angår det optjeningsprincip, der blev indført for børnechecken af den daværende VK-regering, blev det senere klart for offentligheden, at der allerede i lovgivningsprocessen opstod særdeles stor juridisk tvivl om, hvorvidt lovforslaget var i strid med EU-retten.
Det har Information og Berlingske dokumenteret via aktindsigt. Af dokumenterne i aktindsigten fremgår det, at embedsmænd vurderede, at der en var »procesrisiko« forbundet med det lovforslag, som senere indførte optjeningsprincippet.
Juraprofessor Michael Gøtze har tidligere udtalt til Information, at denne »procesrisiko« er velkendt juridisk kodesprog for, »at det med stor sandsynlighed vil ende med, at man taber sagen med et brag ved EU-domstolen«. Og EU-Kommissionen vurderede altså netop, at princippet var i strid med EU-retten.
Tvivlen i embedsværket blev imidlertid ikke videreformidlet til Folketinget. Det skete ikke, selv om daværende skatteordfører Nick Hækkerup (S) direkte spurgte VK-regeringen om optjeningsprincippet var »i overensstemmelse med EU-reglerne om arbejdskraftens fri bevægelighed«.
Skatteministeriet, som dengang blev ledt af Troels Lund Poulsen (V), svarede i stedet Nick Hækkerup med henvisning til en specifik dom fra EU-domstolen. En dom som en embedsmand i interne mails tidligere havde beskrevet som et juridisk ’halmstrå’.

