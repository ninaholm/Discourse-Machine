Magtens ytringsfrihed
Vi diskuterer ofte ytringsfriheden, som om den lever i et tomt socialt rum, uafhængig af magt og lige til at pakke i ens pakker, der kan deles retfærdigt ud til alle. Men sådan fungerer det ikke. Ytringsfrihed er en rettighed, men en rettighed, der kommer til at se forskellig ud, alt efter om den tilhører ledelsen eller medarbejderen


 Sager om ytringsfrihed synes at dukke op i tide og utide.
For nylig handlede det om Dansk Sygeplejeråd. Rådets medlemmer havde klaget til ombudsmanden over følgende udtalelse fra en regionsformand.
»Jeg vil stærkt opfordre til, at vi samarbejder om at få de dødelighedstal ned i stedet for at diskutere dem i pressen,« sagde regionsformanden
Da han efterfølgende bedyrede, at ytringsfrihed er en grundfæstet rettighed for offentligt ansatte, fandt ombudsmanden dog ikke grund til at gå ind i sagen.
Historien fra Dansk Sygeplejeråd er et godt eksempel på, hvordan vi ofte taler om ytringsfrihed, som om den findes i et neutralt, magtfrit rum. Som om ytringsfrihed er en fuldstændig ensartet størrelse, der ikke ændrer farve, smag eller udseende, når den kommer i menneskehænder. Men det gør den selvfølgelig.
Ytringsfrihed ser anderledes ud i dagens Danmark, end den gjorde for 40 år siden, og ytringsfrihed ser anderledes ud i Nordeuropa end i Østeuropa. Kort sagt skal ytringsfrihed oversættes til en social kontekst, før den giver konkret mening.
Magtforhold
Sagen om regionsformanden foregik i en kontekst med meget ulige magtforhold. Sat på spidsen sker der det, at medarbejderne påberåber sig ytringsfrihed, men ikke får medhold i deres klage, mens ledelsen påberåber sig ytringsfrihed og undgår en sag.
Der er nok flere detaljer i sagen, som gør, at det kunne stilles mindre firkantet op, men ikke desto mindre illustrerer sagen, at ytringsfriheden er én ting for nogle, og en anden for andre. Ytringsfrihed går altid hånd i hånd med et magtforhold.
Forhåbentligt er der ikke nogen principiel lærestreg i sagen i den forstand, at enhver offentlig ledelse nu har fået carte blanche til at undertrykke medarbejderes ønske om offentlig debat under henvisning til ytringsfriheden. Det ville jo være en smule prekært, hvis en ledelse ikke udsætter sig for nogen risiko, mens de ansatte, som udtaler sig offentligt, kan have grund til efterfølgende at frygte diverse sanktioner – som i værste fald ikke nødvendigvis ville kunne føres tilbage til de kritiske ytringer, men altid vil være camoufleret som en nedskæring, en omstrukturering eller samarbejdsvanskeligheder.
Forhåbentligt betyder afgørelsen heller ikke, at medarbejdere skal gå direkte til ledelsen, før de ytrer en kritik af forhold, der har interesse for offentligheden. Det ville jo i den grad være problematisk, fordi det ville sætte et pragmatisk forhold såsom et ledelsesmæssigt hensyn over et moralsk hensyn om en oplyst kritisk offentlighed og et velfungerende demokrati.
Omvendt incitamentsstruktur
Kunne man forestille sig en omvendt incitamentsstruktur, hvor en ny og moderne offentlig ledelse belønnede sine ansatte for at deltage i en åben og offentlig debat, der tjente alle involverede borgere, klienter eller brugere? Ville en sådan incitamentsstruktur ikke imødekomme intentionen bag ’Vejledningen om de offentligt ansattes ytringsfrihed’, nemlig at det tjener offentligheden og demokratiet at få indsigt i konsekvenserne af de politiske beslutninger – en indsigt, der bedst tilvejebringes af de offentligt ansatte, da de er tættest på de politiske konsekvenser? Og i det konkrete tilfælde kunne man tilføje – især når det gælder sammenhængen mellem antal ansatte sygeplejersker og nedbringelsen af dødelighedstal – at det er magtpåliggende, at alle involverede diskuterer det åbent i offentligheden.

