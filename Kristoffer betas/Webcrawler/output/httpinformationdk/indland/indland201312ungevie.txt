Unge med vietnamesiske rødder forhindres i at få statsborgerskab
Selv om de er født og opvokset i Danmark, bliver børn af vietnamesiske bådflygtninge mødt med næsten uopfyldelige krav, når de vil have dansk statsborgerskab. De unge er havnet i en uholdbar situation, siger eksperter
 
	Det er absolut ikke ligetil at opfylde de krav, man som barn af vietnamesisk bådflygtning skal opfylde for at få dansk statsborgerskab. Det ved Cuong Van Tran, Jens Tran Phan (nedenfor) og Lone Tran, der alle har prøvet igen og igen uden at nå frem til en permanent løsning.


 
	En række unge, der er født og opvokset i Danmark, er blevet fanget i et juridisk tomrum og kan derfor ikke få dansk statsborgerskab. De unge har vietnamesiske rødder og har bestået alle nødvendige prøver, men de mødes med kravet om, at de først skal løsnes fra det vietnamesiske statsborgerskab, som de ifølge de danske myndigheder har arvet efter deres forældre.

	Og som Cuong Van Tran, Jens Tran Phan og Lone Tran fortæller i dagens avis, er det absolut ikke noget nemt krav at indfri, selv om de har prøvet og prøvet. De kan simpelthen ikke skaffe den dokumentation, som den vietnamesiske ambassade kræver for formelt at løse dem fra deres angivelige vietnamesiske statsborgerskab.

	Alligevel bliver Justitsministeriet ved med at råde de unge til på ny at kontakte ambassaden.

	Cuong Van Tran, Jens Tran Phan og Lone Tran føler, at de er havnet i et sort hul, hvorfra de ikke kan komme op igen. Og de tre unge udgør kun en del af en større gruppe unge med vietnamesiske rødder, der reelt er afskåret fra at blive danske statsborgere.

	Ifølge ekspert i indfødsret Eva Ersbøll fra Institut for Menneskerettigheder er de unge endt i »en urimelig situation«.

	»Det er uholdbart, at man har en ordning, der udsætter folk for alle de besværligheder og den urimeligt lange ventetid, før de kan få dansk statsborgerskab. Det bør man finde en løsning på, og det bør man gøre nu,« siger hun.

	Ingen studierejse til Japan

	22-årige Cuong Van Tran studerer til arkitekt på Kunstakademiets arkitektskole i København. Til foråret skal hans hold på studierejse til Japan, men efter al sandsynlighed kommer Cuong ikke med på den tur. Han kan nemlig hverken få et dansk pas eller et fremmedpas.

	I efteråret 2011 blev Cuong optaget på et lovforslag om dansk indfødsret med den betingelse, at han inden den 30. april 2014 blev løsnet fra sit vietnamesiske statsborgerskab. Men når Cuong har henvendt sig til den vietnamesiske ambassade, skal han dokumentere, at hans forældre overhovedet er vietnamesiske statsborgere. Og det kan han ikke, for ambassaden kræver dokumentation, som hverken han eller hans forældre kan fremskaffe. Hans forældre, der i sin tid kom til Danmark som bådflygtninge, har ikke de papirer, som ambassaden kræver. I slutningen af 1970’erne flygtede tusinder af vietnamesere i små fiskerfatøjer fra Vietnam, og oftest havde flygtningene ikke andre ejendele med end det tøj, de stod og gik i.

	Det har dog ikke fået Justitsministeriet til at ændre indstilling. I et brev fra marts i år fastholder Indfødsretskontoret tværtimod kravet om løsning. Begrundelsen er, at »ifølge de for ministeriet foreliggende oplysninger« er det »principielt« muligt »for flygtninge og efterkommere af flygtninge at søge om og opnå vietnamesisk pas«. Derfor opfordrer Indfødsretskontoret Cuong til på ny at kontakte den vietnamesiske ambassade »og søge om at blive registreret som vietnamesisk statsborger«.

	»Jeg har to hovedpiner hver gang, jeg tænker på det: For det første er jeg frustreret og sat i en situation, som jeg slet ikke er vant til, nemlig hvor jeg ikke har nogen indflydelse på, hvad der skal ske. Min tilgang til livet er dansk, men pludselig får jeg at vide, at det er jeg slet ikke. På det personlige plan er det clash svært at forstå og kapere,« siger Cuong.

	»For det andet viser hele processen, at myndighederne bare holder fast i formalia og jura. Konsekvensen for mig er umiddelbart, at jeg ikke kan følge mit studie og tage på udlandsrejse,« tilføjer han.

	Studerer danske sproglyde

	21-årige Lone Tran er født i Danmark som datter af vietnamesiske bådflygtninge. I dag studerer Lone logopædi på Syddansk Universitet i Odense på tredje semester. Selv om uddannelsen ifølge hende fokuserer på »danske sproglyde med henblik på at hjælpe danske børn med sprogvanskeligheder«, kan hun ikke selv blive dansk statsborger.

	Siden Lone var lille, har hun været i pleje hos Ulla og Leo Roed, som hun opfatter som sin familie. Lige som Cuong blev Lone i 2011 optaget på et lovforslag om tildeling af statsborgerskab på den betingelse, at hun senest den 30. april 2014 bliver løst fra sit vietnamesiske statsborgerskab.

	Trods talrige henvendelser til den vietnamesiske ambassade er det ikke lykkedes for Lone at dokumentere, at hendes biologiske forældre er vietnamesiske statsborgere.

	Alligevel fastholder Justitsminsteriet kravet om, at hun skal løses. Dog røbes der i et brev fra marts 2013, som Indfødretskontoret sender til den vietnamesiske ambassade, en begyndende tvivl hos embedsmændene i Indfødsretskontoret. Således efterlyser embedsmændene informationer om, hvilken fremgangsmåde Lone skal følge, hvis hun vil registreres som vietnamesisk statsborger, når hun er født i Danmark af vietnamesiske statsborgere.

	Ministeriet understreger over for ambassaden, at det er »meget vigtigt« at få oplysninger om, hvordan unge født i Danmark kan dokumentere, at de er vietnamesiske statsborgere. Trods flere rykkere har Indfødsretskontoret ikke fået svar fra ambassaden.

	»Det er en mærkelig omvej at gå, når jeg vil være dansk statsborger, at jeg først skal overtale Vietnam til at gøre mig til vietnamesisk statsborger, hvorefter jeg skal løses fra det for at blive dansk statsborger. Jeg ønsker at blive dansker. Jeg tænker og føler mig som dansker og ikke som vietnamesisk statsborger,« siger hun og tilføjer: »Konsekvensen er, at jeg ikke kan komme i udlandspraktik med mit studie, og det er et eksempel på, at selv om jeg er født i Danmark, så har jeg ikke samme vilkår som mine venner og medstuderende.«

	Lones plejefar Leo Roed, som i dag er folkepensionist efter en karriere i bilbranchen, har brugt utallige timer på at skaffe et dansk statsborgerskab til sit plejebarn.

	»Ja, det fylder meget i hverdagen både for os og for Lone. Vi synes, det er et overgreb mod Lone, at hun får at vide, at hun ikke hører til i Danmark, selv om hun er født her og har boet her hele sit liv,« som Leo Roed siger.

	Også 22-årige Jens Tranh Phan fra Silkeborg har flere gange forsøgt at få den vietnamesiske ambassade til at løse ham fra hans vietnamesiske statsborgerskab. Det har været forgæves.

	Jens studerer til finansøkonom og er færdig med første semester.

	Han har fremsendt kopi af forældrenes fødselsattester til den vietnamesiske ambassade, og ifølge ambassaden er papirerne i april 2012 videresendt til Vietnam til nærmere undersøgelse uden, at der endnu er kommet svar. Men ifølge et seks måneder gammelt brev fra ambassaden til Justitsministeriet oplyser attesterne ikke, at Jens’ forældre er vietnamesiske statsborgere.

	I september har Indfødsretskontoret opfordret Jens til »på ny« at kontakte ambassaden for at høre, »hvilke dokumenter der kan være tale om, og om muligheden og proceduren for, at De fremskaffer yderligere dokumenter via vietnamesiske myndigheder i Vietnam«.

	»Det er som en karrusel, der drejer rundt og rundt uden at komme videre. Hver gang jeg forsøger at gøre noget og komme videre, så skal jeg forklare min situation helt forfra. Det gør mig frustreret, sur og til sidst også ked af det, for hele processen er så latterlig, når jeg er født i Danmark,« siger han.

	Jens har undervejs fået hjælp fra Mette Bjerregaard, der er mor til hans tidligere kæreste. Hun anslår, at hun har ringet »50-60 gange« til Udlændingeservice og Indfødsretskontoret for at hjælpe Jens.

	»Hele den sagsgang har stået på, siden Jens blev 18. Jeg bliver næsten helt ophidset af at tale om det,« som hun siger.

	»Hver gang, jeg har fortalt andre om det, så tror de ikke på det. Folk tror, at når man overholder alle regler og er født i Danmark, så bliver man dansk statsborger. Det har været vanvid med vanvid på.«

	Som opfølgning på Indfødsretskontoret har Jens for tre måneder siden sendt et anbefalet brev til ambassaden og stillet de spørgsmål, som ministeriet foreslog i september.

	»Der er ikke kommet noget svar. Og jeg ved ikke, om der nogen sinde kan komme en løsning. Der er ikke hul igennem nogen steder,« siger Mette Bjerregaard.

	Endt i urimelig situation

	Information har bedt indfødsretsekspert Eva Ersbøll fra Institut for Menneskerettigheder at se på tre konkrete sager, som Information har fået aktindsigt i. De dokumenterer, hvordan unge danske med vietnamesiske rødder har forsøgt og forsøgt at blive løst fra deres forældres vietnamesiske statsborgerskab. Sammenfattende mener hun, at de unge er endt i en »urimelig« situation.

	»Hvis det viser sig at være grænsende til det umulige eller uforholdsmæssigt besværligt at blive løst fra et vietnamesisk statsborgerskab, fordi de unge ikke kan fremskaffe de nødvendige papirer, som ambassaden kræver, så kan man gøre ét af to: Enten lade være med at stille krav om løsning, da kravet efter indfødsretscirkulæret ikke skal stilles, når det erfaringsmæssigt er umuligt eller forbundet med overordentlig store vanskeligheder at blive løst. Eller anse de unge for statsløse, da de jo faktisk ikke er vietnamesiske statsborgere, når de ikke er registreret som sådanne og ikke kan blive det.«

	Eva Ersbøll henviser her til FN’s Flygtningehøjkommissariat UNHCR’s guidelines nr. 1 om definitionen på en statsløs person.

	»Hvis en stats lovgivning kræver, at børn, som fødes i udlandet skal registreres på en ambassade for at få forældrenes statsborgerskab, så er ambassadens stillingtagen afgørende. Hvis registrering af en person afvises, så skal den pågældende betragtes som statsløs,« forklarer hun.

	Adjunkt i menneskerettigheder på Aalborg Universitet Jesper Lindholm mener, at de unge danske med vietnamesiske rødder de facto er statsløse:

	»De unge har et påstået statsborgerskab i Vietnam, som de vietnamesiske myndigheder ikke vil lade dem nyde godt af. Formelt set er de i de danske myndigheders øjne vietnamesiske statsborgere, men det er de unge ikke reelt, når de har ufatteligt svært ved at godtgøre deres vietnamesiske statsborgerskab. Derfor er de unge de facto statsløse,« mener han.

	Ifølge Jesper Lindholm må de unge hurtigt anerkendes som danske statsborgere, og han peger på de samme to muligheder som Eva Ersbøll.

	»Et statsborgerskab, som kun findes på papiret, er lige så ringe som at være statsløs. Ja, det er måske endda værre, fordi man ikke kan komme nogen vegne,« siger han.

	»Tilsyneladende har ingen gjort noget for at hjælpe de unge med at få afklaret deres juridiske status, således at de kunne få en nem adgang til statsborgerskab, hvis de er de facto statsløse. De har ikke fået den nødvendige rådgivning, fordi de danske myndigheder åbenbart ikke mener, at det er den danske stats ansvar.«

	Jesper Lindholm peger på, at de danske myndigheder i stedet lader det være op til den enkelte at få løst problemet.

	»Det er kritisabelt, fordi det lever ikke op til ånden i FN-konventionen fra 1961, hvor landene har forpligtet sig til at undgå statsløshed,« siger han.

	Hvornår er det forgæves?

	Der er i det gældende indfødsretscirkulære mulighed for at se bort fra kravet om løsning. Hvis det er »dokumenteret, at den pågældende har gjort et seriøst, men forgæves forsøg på at blive løst fra sit hidtidige statsborgerskab«, kan Indfødsretskontoret undlade at stille betingelsen om løsning.

	Information har spurgt ministeriet, hvor meget der skal til, før ministeriet føler sig overbevist om, at der er gjort forgæves forsøg. Men ministeriet ønsker ikke at udtale sig om sagen.

	Justitsministeriet ønsker heller ikke at oplyse, hvor mange unge danske med vietnamesiske rødder, som har fået stillet kravet om at blive løsnet fra forældrenes statsborgerskab. Indfødsretsudvalget har fået oplysningerne, men de er fortrolige.

	Toppen af et isbjerg

	Information har gennemgået lovforslagene om tildeling af indfødsret fra 2003 og til dato efter personer født i Danmark med vietnamesisk statsborgerskab. Ifølge gennemgangen har 16 unge siden 2003 fået dansk statsborgerskab uden betingelse om løsning, mens syv har fået betingelsen.

	Senest har en ung dansker med vietnamesiske rødder fået stillet den betingelse i det lovforslag, som daværende justitsminister Morten Bødskov fremlagde i oktober, og som Folketinget vedtog den 19. december.

	Men formentlig er de syv kun toppen af et isbjerg. Derudover findes der nemlig et antal unge danske med vietnamesiske rødder, som på forhånd har opgivet et dansk statsborgerskab.

	Information har talt med 22-årige Danny Trung Anh Hoang fra Århus. Han studerer til ingeniør på fjerde semester, men fordi han kender den situation, Jens Tranh Phan er endt i, har han selv og hans lillesøster undladt at søge dansk statsborgerskab, fortæller han.

	Selv har Danny forgæves forsøgt at få et fremmedpas. Han har fået afslag og er blevet afvist henvist til at få et vietnamesisk pas.

	Men heller ikke Danny kan dokumentere over for den vietnamesiske ambassade, at hans forældre er vietnamesiske statsborgere. Han er derfor i samme situation som mange andre unge danske med vietnamesiske rødder: De kan hverken få et dansk pas, et fremmedpas eller et vietnamesisk pas.

	I realiteten er Danny og hans lillesøster stavnsbundet til at være inden for Danmarks grænser.

