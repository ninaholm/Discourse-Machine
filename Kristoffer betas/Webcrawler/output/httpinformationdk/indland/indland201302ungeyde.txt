Ungeydelsen fastholder unge i hjemløshed
Der er et stigende antal hjemløse unge, fordi de færreste boliger kan betales på en ungeydelse. Pernille Brogaard betaler 1.800 kroner for at bo på herberget i Rådmandsgade
19-årige Pernille Brogaard er hjemløs og opholder sig for tiden på et herberg på Nørrebro i København. Det er en grænseoverskridende oplevelse for den unge kvinde, men hun modtager ungeydelse og har ikke råd til at flytte i egen lejlighed.


 Turen til Netto kan være en barsk omgang for 19-årige Pernille Brogaard. Hun lider af angst, ADHD og depression. Derudover tager hun dagligt morfin for at dulme smerterne fra en kronisk rygsygdom, der forhindrer hende i at påtage sig fysisk arbejde.
Siden bruddet med sin kæreste har Pernille Brogaard været uden egen bopæl. I stedet opholder hun sig på et hjemløseherberg for unge i Rådmandsgade på Nørrebro i København. Hun beskriver starten af sin tid på herberget som »grænseoverskridende«.
»Stemningen her kan ofte være meget kaotisk – især i weekenderne, hvor mange er fulde eller påvirkede,« fortæller hun.
Via herberget får Pernille Brogaard hjælp og støtte, og hun er nu i færd med at blive godkendt til en venteliste for social boliganvisning. Men hun skal væbne sig med tålmodig-hed. Den gennemsnitlige ventetid på en kommunal anvisningsbolig er 246 dage. Hun er nemlig langtfra den eneste unge, der mangler en bolig.
Den seneste hjemløsetælling foretaget af Det Nationale Forskningscenter for Velfærd, SFI, viser, at der på landsplan i 2011 var 1.002 hjemløse i alderen 18-24 år. Til sammenligning var der i 2009 633 hjemløse. Aldersgruppen udgør nu knap en femtedel af alle hjemløse i Danmark.
Ifølge forskningsassistent fra SFI Heidi Hesselberg Lauritzen skal forklaringen findes i det reducerede antal billige boligtilbud kombineret med den såkaldte ungeydelse. Ungeydelsen er en lavere kontanthjælpssats, der gives til unge under 25 år. Mens den almindelige kontant-hjælpsydelse udgør 10.335 kroner, modtager Pernille Brogaard kun 5.662 kroner før skat.
»Mange af de unge fortæller os, at de har økonomiske problemer, og at de ikke kan finde en bolig, der er til at betale på en ungeydelse,« fortæller Heidi Hesselberg Lauritzen, der for tiden arbejder på en ny kortlægning af hjemløse i Danmark.
Boligen er første skridt
I 2009 afsatte Socialministeriet en halv milliard fra satspuljeordningen til en hjemløsestrategi, der kører frem til sommeren 2013. Strategien arbejder ud fra et såkaldt ’housing-first’-princip, der går ud på at finde boliger til de hjemløse, før andet hjælpearbejde bliver iværksat.
Men da en af strategiens største udfordringer netop har været at finde boliger, er dette en væsentlig forhindring for strategiens gennemførelse.
»Det har afgjort været en væsentlig strukturel barriere, at vi ikke har kunnet skaffe boliger, som ligger i det huslejeniveau, som folk på kontanthjælp kan betale. Særligt for de unge, der har en lavere kontanthjælpsydelse,« fortæller hjemløseforsker ved SFI Lars Benjaminsen, der har været med til at udarbejde strategien.
Målet med den lavere ungeydelse er, at man fra politisk side vil tilskynde unge til at komme i gang med en uddannelse. Men for Pernille Brogaard har det ikke virket.
»Jeg har flere gange forsøgt at færdiggøre min 9. klasse på VUC, men det er ikke lykkedes,« siger hun.
Pernille Brogaard drømmer om at læse videre på Handelsskolen og er glad for matematik. Men hun mener ikke, hun kan passe en uddannelse, så længe hun er uden bolig. Og med den lave kontanthjælpsydelse kan hun ikke betale en husleje på meget over 2.500 kroner, ligesom det er så godt som umuligt for hende at finansiere et indskud.
Det er et problem, de ser med stor alvor på i Københavns Kommune.
»Ungeydelsen er et stort problem. Hvis du er kontanthjælpsmodtager under 25 år, kan du ikke engang bo til 3.000 kr. om måneden. Den slags lejligheder er der jo ikke mange af i København,« siger Steen Bo Pedersen, der er chef for Hjemløseenheden i Københavns Kommune.
Nej til udsatte boligområder
Alt imens Københavns Kommune har vanskeligt ved at anvise billige boliger til de unge hjemløse, har kommunen helt stoppet anvisningen af socialt udsatte til de i forvejen udsatte boligområder. Det er for at undgå ghettodannelser. Derfor er det ikke muligt for kommunen at anvise Pernille Brogaard til for eksempel Mjølnerparken eller Aldersrogade, der tilsammen har 74 ungdomsboliger til under 2.500 kroner.
Pernille Brogaard vil ellers ikke tøve længe med at takke ja til en bolig, selv om hun skulle få en tilbudt i Mjølnerparken.
»Giv mig et tekøkken og et toilet. Alt der kan få mig videre herfra« siger hun.
Koordinator i Socialforvaltningen i Københavns Kommune Susan Fiil Præstegaard erkender, at det er et problem, at kommunen ikke anviser til de udsatte områder.
»De boligområder, der er de billigste steder at bo i, bliver i stigende omfang udpeget som problematiske,« siger Susan Fiil Præstegaard, der også peger på, at huslejen flere andre steder stiger på grund af krav om byfornyelse og renovering.
Vi kan ikke trylle dem frem
I den seneste rammeaftale for udlejning af almene boliger, der blev indgået i 2011, har kommunen i stedet fået anvisningsret til en tredjedel af alle ungdomsboliger i de mindre belastede områder. Samtidig får kommunen direkte anvisningsret til 250 såkaldte særligt udpegede ’puljeboliger’, som er boliger til under 3.000 kroner. Dog igen kun i de mindre belastede områder.
Københavns Kommune er selv opmærksom på, at mange unge på kontanthjælp har et akut behov for at få anvist en billig bolig. Derfor har socialudvalget godkendt en indstilling til borgerrepræsentationen, om at kommunale ejendomme i stedet for at blive solgt kan anvendes til social anvisning.
Det er ifølge Susan Fiil Præstegaard for at kompensere for, at kommunen ikke må anvise socialt udsatte til udsatte boligområder. Men hun erkender, at det langt fra er nok til at få løst problemet.
»De unge hober sig simpelthen op blandt dem, som venter på boligsocial anvisning, da lejlighederne mangler. Og det er ikke noget, vi sådan kan trylle frem,« siger Susan Fiil Præstegaard og pointerer, at selv hvis Københavns Kommune havde penge i anlægsbudgettet til at bygge billige boliger, ville det stride imod konkurrenceloven, da offentlige myndigheder ikke må konkurrere med private boligselskaber.
Socialborgmester i Københavns Kommune Mikkel Warming (Ø) mener ikke, man kan komme uden om, at den væsentligste årsag til problemet er den lave ungeydelse. »Det er rigtigt, at vi har færre billige boliger, vi kan anvise unge hjemløse til. Men først og fremmest er ungeydelsen så lav, at den de facto ikke kan fungere i København anno 2013,« siger borgmesteren.
Men Mikkel Warming kan komme til at se langt efter en afskaffelse eller ændring i den lavere kontanthjælpsydelse. I disse dage arbejder regeringen på et udspil til en kontanthjælpsreform, hvor det i stedet diskuteres, hvorvidt ungeydelsen skal gælde helt op til 30 år.
»Vi har ikke en afskaffelse af ungeydelsen på dagsordenen. Det er det eneste, jeg kan garantere,« siger Sanne Rubinke, der er bolig- og kontanthjælpsordfører for SF.

