SF styrer i Europa-politikken
I denne weekend mødes SF's hovedbestyrelse for at tage stilling til de danske EU-forbehold. På overfladen har der været forskellige meldinger fra Villy Søvndal om især det retslige forbehold. Men formandens meldinger er udtryk for en langsigtet politisk strategi for både Europa- og udlændingepolitikken


 Hvis Europapolitisk interesserede vælgere blev forvirrede i denne uge, er det forståeligt. 
Villy Søvndal, formanden for det parti, som ifølge den gængse opfattelse sidder med nøglen til de danske EU-forbeholds videre skæbne, Socialistisk Folkeparti, kom tilsyneladende med to diametralt modsatrettede budskaber om det retslige EU-forbehold på blot seks dage. 
I sidste weekend skrev nærværende avis, at formanden "skærper tonen over for Fogh": Regeringen skal bløde op på den stramme, danske udlændingepolitik. Ellers bliver der intet kompromis med SF op til afstemningerne om de danske EU-forbehold lød det.
"Vi er modstandere af 'opt in-modellen', fordi det også fremover vil give Fogh og Kjærsgaard carte blanche på udlændingeområdet," lød det fra Søvndal om det problem, at regeringen og Socialdemokraterne kun ønsker at komme af med det danske EU-forbehold på det retslige område, hvis Danmark får den såkaldte opt in-model, hvor vi fortsat selv kan bestemme, hvornår vi skal følge EU's asyl- og flygtningepolitik, og hvornår vi skal følge vores egen lovgivning.
Konkret drejer det sig om 24-årsreglen, tilknytningskravet samt kravet om at man skal have opholdt sig mindst syv år i landet for at få tidsubegrænset opholdstilladelse - alle krav, som er strengere end i resten af EU.
Skuffede radikale
I går havde Jyllands-Posten lavet et nyt interview med formanden. Her hed artiklen, 'SF kommer Fogh i møde om retsforbeholdet'.
Avisen skriver, at "SF åbner for at afskaffe det danske EU-retsforbehold ved en folkeafstemning, uden at Danmark fuldt ud tilslutter sig fælles EU-regler på udlændinge- og asylområdet."
Jyllands-Posten opsummerede for sine læsere, at SF hidtil havde stået "skulder ved skulder med de radikale om helt at fjerne det retslige forbehold for på den måde at tvinge regeringen til at opgive de stramme regler for familiesammenføring," men at Søvndal nu "rækker hånden ud til et kompromis med statsministeren".
Søvndal siger i avisen:
"På retsforbeholdet har vi to muligheder. Enten at fjerne retsforbeholdet helt, eller, hvis det ikke er muligt, at få indsnævret det område, hvor Fogh kan sætte sig uden for fælles EU-regler." 
Jyllands-Posten har herefter indhentet en skuffet reaktion fra den radikale Europa-ordfører, Lone Dybkjær:
"Det er ærgerligt, hvis SF ikke vil kæmpe for helt at få afskaffet det retslige forbehold. Ellers får vi en selvstændig dansk flygtninge- og asylpolitik, som statsministeren ønsker, og det ønsker vi ikke."
Realpolitik
Hvad er forklaringen? Delvist de to avisers forskellige vinkling. I begge interview forklarer Søvndal, at SF's første prioritet er at få afskaffet forbeholdet helt, og i begge interview understreger han, at man dog godt kan forestille sig en anden aftale, hvis regeringen vil gå med til en meget stram liste over, hvor det så er Danmark ønsker at stå uden for.
Det er 'simpel realpolitik frem for radikal gylle', hed det bramfrit i SF's Folketingsgruppe i går.
SF ved, at regeringen og Socialdemokraterne ikke kan og ikke vil rokke ved familiesammenføringsreglerne samt alders- og tilknytningskravet. Men flygtninge- og asylpolitikken omfatter tusindvis af andre regler end de tre. EU-regler som Danmark vil stå uden for, men som man med en afskaffelse af forbeholdet kan komme ind under. 
SF kan med manøvren altså muligvis lempe udlændingepolitikken på andre områder, samtidig med at man kan komme ind i et europæisk samarbejde mod f.eks. trafficking, menneskesmugling og slavehandel, som også er forbundet med migrationsstrømmen mod Europa.
En helt afgørende forskel
Og så er der det snedigste af alt: Forestillede man sig hele forbeholdet sat til afstemning, vil det reelt være det samme som at sætte den stramme udlændingepolitik ud til afgørelse i det direkte demokrati. Nej'et er med andre ord så godt som sikret og tilmed bundet af en folkeafstemning.
Hæves forbeholdet derimod nu med en aftale, der binder den nuværende danske regering til, hvad vi skal stå uden for og kan vælge at tilslutte os bagefter (den såkaldte opt in-model), ja, så vil en ny regering senere med hjælp fra R og SF kunne afskaffe de stramme regler - skulle Socialdemokraterne komme på bedre tanker - i Folketinget og ikke gennem en ny folkeafstemning, fordi 'udlændingeforbeholdet' ikke er af same type som de gamle 'rigtige' forbehold, der var garanterede af et løfte om folkeafstemning 
En teknisk, men helt afgørende forskel.
Det er folkesocialistisk fremtidsmusik, det ved de proeuropæiske SF'ere godt. Satsningen for SF er, at de af forskere og af De Radikale vil blive beskyldt for at sælge ud. Men prisen for ikke at satse er, at man ikke kommer med i resten af den europæiske udlændingepolitik, plus at en fremtidig regering vil skulle ud i en folkeafstemning om et retsforbehold, der kun ville handle om udlændingepolitikken, som man ville tabe.


