Forskere og højrefløj til kamp for øget CO2-udledning
En alliance mellem klimaskeptiske forskere, den yderste højrefløj og olieindustriens lobbyister tager til i styrke. Sammen vil de modbevise, at mennesket er skyld i klimaforandringerne og sikre en fortsat høj udledning af CO2
De klimaskeptiske forskere og deres alliancepartnere har mødtes på Strandgade i København de seneste dage. Der var flere gange massive bifald, når der blev talt dunder for at øge udslippet af CO2.

»Global Warming - Hurra,« står der på et klistermærke med en tegning af en smilende eskimo. Klistermærket byder besøgende velkommen fra dørtrinet til Forfatterforeningens lokaler på Christianshavn, hvor klimaskeptikere fra hele verden holder konference.De 40-50 deltagere i konferencen er næsten udelukkende ældre mænd i klassiske mørke jakkesæt og gråt hår. De ligner en elite fra en svunden tid, men skal man tro dem selv, er det skindet, der bedrager.Deltagerne repræsenterer nemlig det spirende oprør mod den videnskabelige og politiske elite, der netop nu mødes i Bella Center for at sende verdenen mod en katastrofal klimaaftale. En aftale om reduktion af CO2 bygger, ifølge skeptikerne, på en forfalsket videnskab og vil kun føre til øgede udgifter til skatteborgerne. Påstandene bakkes op af fakta og grafer i et rasende tempo:»Det er ikke det varmeste årti, vi har nu, gletscherne smelter ikke, der er ingen sammenhæng mellem CO2 og stigende temperaturer, havene stiger ikke,« siger den kendte klimaskeptiker og forsker Fred Singer.Hallgeir Ljöstad fra det norske Fremskrittsparti i Kristiansand lytter opmærksomt til foredraget og nikker:»Det er vigtigt at se på de økonomiske udfordringer, som en indsats mod klimaforandringer skaber. Vi ønsker ikke at tage beslutninger, der koster skatteborgerne mange penge,« forklarer han til Information. Fred Singer kommer lige fra Oslo, hvor han har holdt oplæg for flere af partiets parlamentarikere, der overvejer, om de skal melde sig endeligt ind i skeptikernes lejr.Opgør med bureaukraterDermed står de til at følge Dansk Folkeparti, CEPOS, de britiske nationalister i UKIP (United Kingdom Independence Party) og de amerikanske republikanere i en alliance mod opfattelsen af klimaforandringerne som menneskeskabte. Det hele bliver iscenesat som et opgør mod topmødets bureaukrater.»De vil have os til at køre på cykler, mens de selv kører rundt i limousiner og spiser hval til frokost,« siger det republikanske medlem af den amerikanske kongres Steve Stockman og modtager et stort bifald.Den 75-årige Leighton Steward fra organisationen Plants Need CO2 mener, at politikernes bestræbelser for at nå en klimaaftale grundlæggende bygger på en dæmonisering af CO2. På konferencen præsenteres han som en pensioneret geolog og miljøforkæmper fra Texas med en 'baggrund i energisektoren'. Den baggrund dækker over en tidligere direktørstilling i et olie- og gasselskab og en titel som æresdirektør i den amerikanske lobbygruppe American Petroleum Institute.Ifølge Washington Post har han også modtaget mere end 600.000 dollars i honorarer og aktieafkast fra olieselskabet EOG Ressources. Men at fokusere på hans baggrund er uretfærdigt: »Jeg forsøger at sprede mit budskab, fordi jeg elsker det, og fordi det er fakta. Jeg prøver bare at gøre min indsats for det bedste for menneskeheden,« siger han til Information.Han afviser, at klimaforandringerne skyldes CO2-udledning, og advarer kraftigt mod reduktioner. »Vi skal blive ved med at bruge fossile brændstoffer som olie, gas og kul. De brændstoffer er de billigste og mest effektive på jorden. For alle vil have gavn af det, hvis vi fortsætter med at lade CO2-niveauet stige,« forklarer han.Leighton Stewards argument bygger på, at en markant øget udledning af CO2 vil gøre alle rigere, da væksten i planter og træer vil stige eksplosivt. På den måde, forklarer han, har de vestlige lande gjort u-landene en tjeneste ved at udlede så store mængder CO2, da man dermed har forbedret høsten globalt. At u-landene nu presser på for bindende reduktioner, hænger udelukkende sammen med, at de vil presse de vestlige lande for penge.»En klimaaftale forfølges kun af politiske grunde. De fleste lande står til at få penge ud af det her, mens USA, Storbritannien og Danmark kommer til at skulle betale for den 'synd', at vi har brugt CO2 til at hæve levestandarden i verden,« siger han.Flere dør jo af kuldeOg Leighton Stewards synspunkter til forsvar for øget CO2-udledning får opbakning fra CEPOS-direktør Martin Ågerup.»Der er ingen tvivl om, at øget CO2 er godt for planterne. Man skal jo også generelt huske på de positive ting, der er ved stigende temperaturer. For eksempel er der flere mennesker, der dør af kulde, end der dør af varme,« siger han.Han har meldt sig blandt skeptikerne for at gå imod FN's klimapanels holdninger til verdens tilstand, der er helt ude af proportioner. For når hysteriet tager overhånd, får man dårlige politiske modsvar, der begrænser markedet:»Vi skal væk fra bindende reduktioner og over til at indbygge incitamenter i markedet. Så får vi de reduktioner, som markedet synes skal leveres,« siger han.
