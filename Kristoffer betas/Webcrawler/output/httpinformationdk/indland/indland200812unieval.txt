Uni-evaluering skudt i gang



 Videnskabsminister Helge Sander har udpeget det uafhængige internationale ekspertpanel, der skal stå for den længe ventede evaluering af universitetsloven fra 2003 og universitetsfusionerne, som blev gennemført i 2007. Panelet består af: 
Dr. Agneta Bladh, rektor, Kalmar Universitet (formand)
Professor Georg Winckler, rektor, Wiens Universitet
Dr. Abrar Hasan, uafhængig rådgiver
Professor Elaine El-Khawas, George Washington University 
Professor Peter Maassen, Oslo Universitet
Udgangspunktet for evalueringen er, at der med universitetsreformen i 2003 blev skabt en ny ledelsesstruktur på universiteterne i form af bestyrelser med eksternt flertal og ansatte ledere. I forlængelse heraf sætter evalueringen fokus på fem hovedtemaer: universitetssammenlægningerne, medbestemmelse, den frie akademiske debat, forskningsfriheden og universiteternes frihedsgrader. Evalueringen tager udgangspunkt i en folketingsbeslutning fra 2006.

