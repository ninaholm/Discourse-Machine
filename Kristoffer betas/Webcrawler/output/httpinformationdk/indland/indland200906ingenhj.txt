Ingen hjælp til en mobbet
Charlotte Bruun er siden 2005 blevet mobbet på sin arbejdsplads, Aalborg Universitet. Hun har flere gange selv forsøgt at løse problemet, men blev ignoreret. Selv da en kollega klagede til rektor over mobningen, var der ingen hjælp at hente
Charlotte Bruun, der føler sig mobbet på sin arbejdsplads, står tilbage med et indtryk af, at hverken institutleder, tillidsmand, fagforening, dekan, rektor eller bestyrelsesformand har taget hendes sag alvorligt.


 Charlotte Bruun er lektor på økonomiuddannelsen på Aalborg Universitet, og siden 2005 har hun følt, at nogle af hendes kolleger på det Samfundsvidenskabelige Fakultet har bagtalt og mobbet hende:
"Mine nærmeste kolleger fortalte, hvordan andre på fakultetet bagtalte mig til møderne. Blandet andet stillede jeg op til studienævnet, og der havde de sagt 'Vi kan ikke forstå, at I vil lade jer repræsentere af Charlotte. Hun duer jo ikke til noget'," fortæller hun. 
Den dårlige stemning omkring Charlotte bredte sig på fakultetet:
"Pludselig var der en helt nyansat sekretær, der bagtalte mig. Han havde kun været ansat i en måned, og jeg kendte ham stort set ikke. Den slags må jo komme et sted fra - og det havde jeg det virkelig dårligt med," siger hun og tilføjer:
"Sådan er det, når man føler sig mobbet. Så har man følelsen af, at alle snakker om én bag ryggen på én. Men hvis nogen har et problem med mig, så burde de komme og sige det," siger Charlotte Bruun. 
Hun har også en idé om, hvorfor hun blev mobbet. På et tidspunkt var hun nemlig studieleder, og dengang ville en gruppe af forskere gerne oprette en ny uddannelse. Men fordi økonomien var for usikker, kunne hun ikke bakke op om ideen - og derfor tror hun, at nogle kolleger bærer nag fra dengang. 
Studerende
Da de studerende også blev involveret i mobningen, blev det for meget:
"En dag kom der en studerende og sagde, at en af mine kolleger omtalte mig meget negativt. Der følte jeg mig virkelig forsømt. Hvis mine kolleger bagtaler mig over for de studerende, så ved man jo slet ikke, hvad folk har hørt og tror om mig. Så kan man møde et helt nyt hold studerende og ikke vide, hvad de har hørt. Der tænkte jeg, at det kunne ikke passe. Det ville jeg ikke finde mig i." 
Derfor gik hun i løbet af 2006 flere gange til sin institutleder:
"Jeg foreslog, at han indkaldte til møde, hvor den værste af mobberne var til stede, så jeg kunne konfrontere ham ned det og få en forklaring. Det trak han på - og der blev aldrig indkaldt til et møde." 
Derfor gik Charlotte Bruun til tillidsmanden:
"Han sagde: 'Det skal du bare glemme, Charlotte'. Jeg ringede også til DJØF. De foreslog, at jeg søgte et andet arbejde," fortæller Charlotte Bruun, som mener, at man er temmelig magtesløs i den situation, fordi der ikke er hjælp at hente. Hun fik dog - på eget initiativ - bevilget en erhvervspsykolog af institutlederen, men den behandling hjalp ikke det helt store - og mobningen fortsatte. Blandt andet blev Charlotte Bruun truet med en fyring af dekanen, fordi hun ikke ønskede at benytte en bestemt lærebog i undervisningen - en sag, som Information skrev om i februar:
"Jeg ved ikke, om den fyringstrussel har noget med mobningen at gøre, men jeg kan ikke lade være med at tænke det. Mon ikke de havde grebet det anderledes an, hvis det havde været en anden medarbejder? I hvert fald fik det mig til at føle mig ekstra uønsket på universitetet." 
'Ingen problemer'
Charlotte Bruuns kollega, professor Stefano Zambelli, klagede efterfølgende til Formanden for AAU's bestyrelse over forholdene på Det Samfundsvidenskabelige Fakultet - et af hans klagepunkter var mobningen af Charlotte Bruun.
På trods af at han selv var en del af klagen, blev rektor bedt om at behandle klagen. Men rektor afviser i sit svar på klagen, at der skulle være problemer. Det er en "alvorlig anklage", og derfor er det "vigtigt at få afklaret, hvorvidt den pågældende medarbejder selv føler sig mobbet", skriver han i svaret. Og det gør hun ikke, konkluderer han efterfølgende på baggrund af en samtale med institutlederen, som tilsyneladende ikke kan huske, at Charlotte Bruun flere gange har klaget over forholdene og været til psykolog. Rektor finder det heller ikke nødvendigt at spørge andre. Det til trods for, at der står i klagen, at både Stefano Zambelli og Charlotte Bruun flere gange i perioden fra 2005 og frem har informeret både den tidligere institutleder samt den nuværende og den tidligere dekan om, at der er et problem. Charlotte Bruun selv blev desuden aldrig kontaktet og spurgt, om hun følte, at hun blev mobbet:
"Rektor kontaktede ikke mig, og det havde jeg det rigtig dårligt med. Jeg er dybt overrasket over, at det kan foregå på den måde. Man føler, at man ikke bliver taget alvorligt," siger Charlotte Bruun og tilføjer:
"Han burde i det mindste kunne finde papirerne fra min seneste medarbejder-udviklingssamtale, hvor jeg havde skrevet, at det psykiske arbejdsmiljø var 'meget dårligt'. Han burde også vide, at jeg havde været til erhvervspsykolog. Men der var tilsyneladende ikke styr på noget som helst. Selv min fyringstrussel ligger ikke i min personalemappe. Det ved jeg kun, fordi jeg selv har spurgt om det."
Tilbage står Charlotte Bruun med en følelse af, at hverken institutleder, tillidsmand, fagforening, dekan, rektor eller bestyrelsesformand har taget hendes sag alvorligt. Og det er et generelt problem på universiteterne, at man kan blive behandlet på den måde, når man har kontroverser med sit arbejde:
"Det har noget med overgangen til universitetsloven at gøre. Lederne har fået mere magt, og når de vælger at bruge den, bliver personalepolitikken pludselig vigtig. Så skal man gerne vide, hvad man kan, og hvad man ikke kan. Før loven var man i højere grad sikret gennem de kollegiale råd," siger Charlotte Bruun og tilføjer:
"Der tror jeg virkelig, at man mangler noget omstilling rundt omkring på universiteterne."
Det har ikke været muligt at få en kommentar fra rektor Finn Kjærsdam.


