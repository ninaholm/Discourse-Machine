Gratis offentlig transport vil være dyrt og måske ikke så effektivt
Kun fire procent af danske bilister vil tage bussen i stedet for bilen, hvis offentlig transport bliver gratis. Effekten ville være større i København end i provinsen, men det er en dyr løsning på byens trængselsproblemer, siger trafikekspert. I går blev bybusserne gratis i Lemvig, men det skal københavnere altså ikke regne med
Selv med gratis busser og S-tog vil mange stadig anvende den allerede anskaffede bil - eller to, viser undersøgelse.


 Bilerne ligger side om side i den københavnske trafik, men det får ikke trafikekspert Morten Marott Larsen til at anbefale gratis offentlig transport som middel til at lokke bilisterne over i busserne. Han var en af de forskere, som Teknologirådet i 2006 satte til at skrive en rapport om gratis offentlig transport. 
"At gøre den kollektive trafik gratis er en meget dyr måde at fjerne bilerne på," siger han.
I Lemvig begynder man nu et etårigt forsøg med gratis bybusser, og her har man endnu ikke regnet på de økonomiske omkostninger. Men ifølge Teknologirådet vil det koste 1,8 mia. kroner om året i København og på Frederiksberg.
At gøre busser, tog og metro gratis er da også et forslag, som kun dukker sporadisk op på den københavnske lokalpolitiske scene. Indtil videre er det kun Enhedslisten, som er tilhængere af tiltaget, mens SF foreløbigt blot vil halvere taksterne. 
I rapporten fra teknologirådet står direkte, at "gratis offentlig transport vil have langt større effekt i storbyerne end på landet". 
Men det er ikke nok til at give en utvetydig anbefaling af tiltaget.
"Det er desværre ikke sådan, at alle bilisterne vil springe over i tog og bus, selv om det bliver gratis. Vi vil stadig opleve trængsel," siger han. 
Bilister bliver i bilen
Ifølge beregninger i rapporten vil der nemlig blot blive kørt 10 procent mindre i bil i København, selv om busser, tog og metro var gratis. Det er dog væsentligt mere end de blot fire procent, som privatbilismen ville falde med på landsplan, hvis gratis offentlig transport blev en realitet.
Til gengæld så vil der komme 75 procent flere mennesker i busser og tog, hvis de bliver gratis. Ifølge Morten Marott Larsen vil det typisk være folk, som tidligere enten har cyklet, er gået eller helt er blevet hjemme, som ville bruge det gratis tilbud.
"10 mia. kroner på landsplan eller 1,8 mia. kroner alene i København er mange penge, når det ikke er væsentligt flere, der vil flytte sig over i den kollektive trafik. Det er så en politisk vurdering, om man skal bruge pengene på det, men det er i hvert fald mange penge," siger Morten Marott Larsen.
De penge tøver Enhedslisten i København dog ikke med at bruge.
"At gøre den kollektive trafik gratis vil være et gedigent løft, som vil gøre det meget mere interessant for folk at bruge den," siger Morten Kabell, medlem af Teknik- og Miljøudvalget i Københavns Kommune.
Dyr trængsel i byen
En af de poster, hvor gratis offentlig transport ville være positiv er trængselsomkostningerne, som i dag er på seks milliarder kroner om året, alene i København. 
Netop trængsel bliver et stigende problem i de kommende år, og rapporten fra Teknologirådet forudser, at omkostningerne vil beløbe sig til op mod 15 mia. kr. i 2030 alene i København.
"På lang sigt er det værd at kigge på gratis offentlig transport, fordi vi kan se, at der kommer så meget mere trængsel," siger Morten Marott Larsen.
Allerede i 1997 gik den lille belgiske by Hasselt forrest og gjorde offentlig transport gratis og tilgængelig for alle.
Samtidig ønskede Hasselt at fremme forholdene for fodgængere og cyklister. Men under alle omstændigheder er privatbilismen ikke faldet mærkbart. Hvor der før var to borgere pr. bil er der i dag 2,12. Men Hasselt har heller ikke gjort noget specifikt for at holde bilerne ude.
"Vi har ikke indført afgifter eller gjort det mere besværligt at være bilist. Det er noget, som den belgiske regering skal gøre, hvis det er nødvendigt," fortæller Daniel Lambrechts, som er mobilitetschef i Hasselt Kommune. I København er Morten Kabell godt klar over, at gratis offentlig transport ikke løser alle trængselsproblemer.
"Jeg har ingen illusion om, at det vil fjerne alle bilerne, men hvis tallet er 10 procent, så er det også godt," siger han.
Morten Kabell vil lade tiltaget være en del af en større trafikpolitisk pakke, som også vil betyde indførelse af trængselsafgifter samt udbygning af S-tog og metro.


