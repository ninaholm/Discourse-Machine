Når opbakningen svinder, bliver moralen et problem
Ingen undsiger Lars Løkke Rasmussens politik, men politisk hykleri straffes hårdt af vælgerne, viser forskning. Derfor kan nedturen i meningsmålingerne heller ikke overraske, men langt alvorligere er det, at partiets bagland nu også vægter moral højere end politik
 
	Løkkes fremtid som formand er til åben debat disse dage. I aften mødes Venstre i Odense for at diskutere formandens skæbne


 
	Det plejer at være politikken, der vejer tungest, når medlemskabet til et parti skal indløses eller fornys. Men i Venstre er det tilsyneladende vendt på hovedet i sagen om Lars Løkke Rasmussens og den øvrige partitops forvaltning af partimidlerne. Ingen af de kritikere, der over weekenden har meldt sig i den voksende række af utilfredse Venstrefolk, nævner nulvækst, nej til grænsebomme eller værn mod velfærdsturisme, som årsagen til, at deres formand, Lars Løkke Rasmussen, må gå af som konsekvens af dagens hovedbestyrelsesmøde.

	Moralen er tilsyneladende blevet vigtigere end magten. Og de Venstrefolk, der plejer at grine af de andre partier, når de vasker deres beskidte vasketøj i fuld mediebevågenhed, oplever nu selv at være blevet kastet ud i en lavine, som synes ustandselig.

	»Vi er kommet dertil, hvor det er personer, der kommer til at fylde. Det er tabloidpressen, der får lov til at sætte dagsordenen, og vi har selv hjulpet dem. Min kommentar til journalister, der spørger om Løkke og hovedstyrelsesmødet, har hele tiden været, at det er et internt anliggende. Det ærgrer mig, at der ikke er flere, der har kunnet holde tungen lige i munden. Det har vi jo altid haft tradition for at kunne finde ud af i Venstre, mens vi har grinet af de andre, der ikke kunne,« lyder det f.eks. fra Jakob Ville Jensen, formand for Venstre i Kolding. Mange af de lokale partiforeningsfolk, som Information har talt med, som enten støtter Lars Løkke Rasmussen eller i det mindste ønsker at drøfte sagen internt på hovedbestyrelsesmødet, bebrejder primært pressen, at politikken må vige for personspørgsmål.

	»Jeg tror ikke, kritikerne af Lars Løkke i bund og grund synes, at moralen er vigtigere end politikken. De 152.000 kroner er et internt spørgsmål for Venstre, som pressen blæser op, og det reagerer kritikerne i baglandet på. Det er en sneboldeffekt, som ikke er til at styre,« siger Kasper Landingkær, formand for Venstre i Odense.

	En af de Venstrefolk, der har været først med kritik af Lars Løkke Rasmussen, er Benny Damgaard, formand for Venstre på Lolland. Han fortryder på ingen måde, at han har luftet sin kritik i offentligheden – selv om balladen har kastet partiet ud i den største krise i nyere tid.

	»Jeg tigger og beder mine medlemmer om at betale et kontingent på 300 kroner om året. Så jeg er nødt til at forsvare dem, fordi de ringer til mig og spørger, hvordan Lars Løkke kan bruge for 150.000 kroner på tøj i løbet af ti måneder. På Lolland kan du købe et helt hus for 150.000 kroner. Et pænt hus endda. Det forholder mine medlemmer sig til. Vi havde forventet, at Lars havde fingeren mere nede i mulden, men det har han så åbenbart ikke. Mine medlemmers penge skal ikke gå til udluftning af hans værelser, når han har røget på dem,« siger Benny Damgaard, der understreger, at Venstre har en »fantastisk politik«.

	»Den skal der absolut ikke ændres på. Jeg er vant til at betale for mig selv, når jeg tager af sted. De moralske begreber er Lars Løkke gået lidt mere på kompromis med,« siger Benny Damgaard.

	Kan Venstre vinde valget?

	Ifølge Christian Elmelund-Præstekær, lektor ved Statskundskab på Syddansk Universitet, gemmer ønsket om magten sig dog bag Venstre-baglandets moralretorik.

	»I denne omgang ser det ud til, at vælgerne for alvor vender ryggen til partiet. Og når sagen så ikke har nogen politisk substans, er det oplagt, at man i stedet diskuterer, om det er rimeligt at bruge pengene i Venstre, som de nu er blevet brugt. Derfor er det et spørgsmål om embedsførelse eller moral, men i sidste ende handler det om, hvorvidt den menige Venstre-mand tror på, at Venstre kan vinde valget,« siger Christian Elmelund-Præstekær.

	Når de lokale Venstre-formænd udtrykker deres bekymring over partiets vigende målinger på landsplan og partiformandens vigende troværdighedsmålinger, handler det ifølge Christian Elmelund-Præstekær i høj grad også om, at Venstres lokale magtposition er truet.

	»Magt er ikke kun noget, man tænker på Christiansborg. Det er jo tydeligt, at det har en afsmittende effekt, hvordan det går på Christiansborg. I kommunalpolitik taler man om landspolitiske valgvinde, der ofte slår igennem med halv kraft. Så når Venstre står til at gå tilbage – eller den menige Venstre-mand tror, der kommer en tilbagegang – så bekymrer man sig også om sig selv og sin kommunale magt. Selv om det er på forskellige niveauer, der er valg til, så tænker man partiet som ét parti,« siger Christian Elmelund-Præstekær.

	Politik ingen tror på

	Torben Nielsen, formand for Venstre i Møgeltønder, der ligeledes er blandt dem, som mener, at Lars Løkke bør trække sig, siger ligeud, at troværdigheden er blevet vigtigere end politikken.

	»For Lars Løkke siger jo et og gør noget andet. Venstres politik er, at det offentlige forbrug skal holdes nede, og så forbruger han til højre og venstre. Jeg er slet ikke uenig i Venstres politik – slet ikke – det handler om at holde tungen lige i munden.«

	Og magten, den har Lars Løkke allerede tabt.

	»Han kan jo ikke længere overtage Statsministeriet. Kun 16 procent af befolkningen ønsker Lars Løkke som statsminister. Så kan han have en nok så god politik, men hvad hjælper det, hvis ingen tror på ham,« siger Torben Nielsen.

	Yosef Bhatti, der er adjunkt ved Institut for Statskundskab, Københavns Universitet, hæfter sig ved, at netop kritikken i egne rækker gør Lars Løkkes bilagssager langt mere alvorlig for partiet, end hvis det blot var et spørgsmål mellem Venstre og vælgerne.

	»Normalt vurderer man altid de politiske skandaler hos ens modstanderparti hårdere, mens man har lidt mere tolerante over for sit eget parti. Derfor er det også alvorligt, når det er Venstres egne medlemmer og vælgere, som i den nuværende situation vender sig mod partiet,« siger han.

	Og Torben Nielsen, Benny Damgaard og deres ligesindede er tilsyneladende på linje med vælgerne.

	»Vores undersøgelser viser, at vælgerne straffer hykleri hårdere end andre politiske skandaler. Derfor giver det god mening, at man i denne sag har hæftet sig meget ved det moralske, fordi det harmonerer dårligt med, hvad man forventer af en klassisk borgerlig politiker,« siger Yosef Bhatti.

	De Venstrefolk, som Information har talt med, afviser til gengæld, at det moralske argument dækker over en magtkamp mellem landmands-Venstre og by-Venstre.

	»Jeg mener ikke, det handler om gamle sår, der er blevet revet op internt i partiet, eller landbo mod by-Venstre. Jeg reagerer heller ikke mod topstyring i partiet, men mod at vi er til grin for vores egne penge. Vi er nødt til at have en ny formand, der kan agere, som man siger,« siger Torben Nielsen fra Møgeltønder.

