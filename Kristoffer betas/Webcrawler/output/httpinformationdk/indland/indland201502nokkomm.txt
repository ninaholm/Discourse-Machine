’Vi skal nok komme til at lave nogle skæverter’
Første udfordring er klaret for Alternativet: Det nødvendige antal vælgererklæringer er i hus, så partiet er nu opstillingsberettiget ved det kommende folketingsvalg. Her vil partiet forsøge at omdanne valgkampen til tre ugers politisk laboratorium
Alternativet er et længselsparti i stedet for et protestparti. Vi længes efter noget, der er bedre, og vi ved egentlig godt, at det er muligt, mener stifter Uffe Elbæk.


 Siden Alternativet den 27. november 2013 lancerede sig selv ved et pressemøde på Christiansborg, har der kun været en ting i hovedet på partiets politiske leder, Uffe Elbæk, og partiets frivillige: At nå de 20.260 godkendte vælgererklæringer, inden statsminister Helle Thorning-Schmidt (S) udskriver valg til Folketinget.
Det mål er nu nået, og nu mangler kun Økonomi- og Indenrigsministeriets endelige godkendelse, når de har fået overbragt erklæringerne. Men hvad skal Alternativet så?
»Det er virkelig ikke særlig tit, det lykkes, så vi er meget stolte over at runde et skarpt hjørne. Men vi skal forsøge at holde gejsten oppe. Det er jeg slet ikke i tvivl om, at vi kan. Den opbakning, vi har mødt i hele landet, skal nok holde,« siger Uffe Elbæk. Men en ting er at samle lige over 20.000 godkendte vælgererklæringer. Noget andet er at få omkring 70.000-80.000 danskere til sætte deres kryds ved partiet på valgdagen, så partiet kommer over spærregrænsen på to procent.
»Vi skal nok komme til at lave nogle skæverter og ramme helt uden for skiven. Jeg tror, at alle kandidaterne kommer til at lave større eller mindre fejl. Jeg laver jo også selv fejl. Men i betragtning af hvilke fejl vi kunne have gjort, er jeg faktisk overrasket over, hvor stor soliditet der er, og hvor fælles vores grundbas er. Det skyldes vores begyndelse, hvor vi definerede vores værdigrundlag i fællesskab,« forklarer Uffe Elbæk.
Han understreger, at det »absolut ikke bliver ’a walk in the park’« at få gearet partiet til valgkamp. Men organisationen er på plads: Den sidste kredsbestyrelse bliver inden for de næste uger lavet i Ringkøbing, så Vestjylland også er dækket ind, og der mangler kun at blive valgt spidskandidater i Vestjylland og på Bornholm.
»Jeg håber, det kommer til at gå. Men jeg ved det ikke. Det er helt nye folk, der skal ud i deres første valgkamp. Og vi har stort set ingen penge. Alt, der skal ske, skal ske i kraft af frivillighed, og så en helt anden måde at gøre tingene og føre valgkamp på,« siger Uffe Elbæk.
Et længselsparti’
Selv om det først er i denne uge, partiet for alvor har kunnet flytte fokus fra indsamling af vælgererklæringer til valgkamp, har Uffe Elbæk og hans partikammerater lagt de første planer for Alternativets alternative valgkamp.
Der vil ikke være mange bannere, plakater og annoncer. I stedet vil partiet lave tre ugers valgkamp, hvor »danskerne helt konkret kommer til at opleve, hvordan Alternativet laver politik,« som Uffe Elbæk formulerer det.
»Vi vil bruge valgkampen til at lave et stort, politisk laboratorium,« siger Uffe Elbæk. I slutningen af januar gjorde partiet sig allerede de første erfaringer med konceptet. Her var der otte laboratorier fordelt over hele landet, hvor flere hundrede danskere var samlet til politikudvikling.
»Vores valgkamp skal være et stort forsamlingshus. Det skal være i forskellige formater i løbet af valgkampen, men det vil være konceptet,« siger Uffe Elbæk.
Alternativets tanker om partiets valgkamp og partiets principprogram er på mange måder et opgør med de traditionelle måder at føre valgkamp og udvikle politik. Alligevel er Uffe Elbæk ikke klar til at kalde Alternativet for et ’protestparti’.
»Men vi er vokset ud af en enorm kritik af den neoliberale økonomi og hele markedsgørelsen af alle dimensioner af det menneskelige liv. Det, der sker i verden i dag, sætter ikke kun kloden under pres. Det sætter også mennesker under pres. Det giver et tab af mening, men faktisk endnu værre også et tab af empati, fordi vi bare kører derudaf,« siger Uffe Elbæk.
»Jeg tror, vi er et længselsparti i stedet for et protestparti. Vi længes efter noget, der er bedre, og vi ved egentlig godt, at det er muligt. Vi kender bare ikke helt vejen, og vi tror, vi er ene om at tænke sådan. Men sådan er det ikke. Vi er ikke alene om det.«
– Hvor mange procent får I, når stemmerne er talt op?
»Om det bliver 2,0 eller 2,2, kan jeg ikke vurdere. Der kan ske så meget i en valgkamp. Både positivt hvis vi rammer ned i noget, danskerne vil høre, eller hvis vi snubler i en eller anden usynlig tråd.«.

