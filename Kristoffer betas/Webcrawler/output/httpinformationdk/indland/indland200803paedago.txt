Pædagoger på vej mod strejke



Pædagogerne tilslutter sig nu sygeplejerskerne og sosu-assistenterne i en trussel om storstrejke. Det blev en realitet, da pædagogernes fagforbund BUPL's hovedbestyrelse i går underkendte den aftale, som pædagogformand Henning Pedersen lørdag indgik med de kommunale arbejdsgivere i Kommunernes Landsforening. 20 ud af 29 hovedbestyrelsesmedlemmer stemte nej tak. "Det var et klart signal fra hovedbestyrelsen, at lønrammen skal hæves over 12,8 pct. Ellers styrer pædagogerne direkte mod en konflikt," siger formand i BUPL Henning Pedersen. Det er nu op til forligsinstitutionen at forsøge at mægle mellem KL og BUPL.
