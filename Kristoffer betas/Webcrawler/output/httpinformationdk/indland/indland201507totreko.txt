To ud af tre kommuner tilbyder ikke målrettet hjælp til angste børn
I 65 ud af landets 98 kommuner er der ingen specifikke tilbud rettet mod angste børn. Forskning viser, at en tidlig indsats kan have afgørende betydning for barnets udvikling


 Der er stor forskel på de tilbud, de enkelte kommuner giver til angste børn. Det viser en rundringning, som Information har foretaget til alle landets kommuner. I 65 ud af 98 kommuner er der ingen specifikke tilbud, som er målrettet angste børn.
Flere kommuner forklarer de manglende tilbud med prioritering af ressourcer, men det er en prioritering, der kan vise sig at koste samfundet dyrt. SFI har udarbejdet en forskningsoversigt, som viser, at angst kan udvikle sig til sværere lidelser, der kræver psykiatrisk behandling. Og den ubehandlede angst kan få følgeskab af depression og i nogle tilfælde føre til misbrugsproblemer senere i livet.
I mange tilfælde kan angst behandles i kortere forløb med kognitiv adfærdsterapi. 64 procent af dem, der har gennemført terapien, oplever bedring efter forløbet, konkluderer et forskningsprojekt foretaget af forskere ved Oxford University. Og noget tyder på, at alene anerkendelsen af problemet kan have en effekt. Samme forskningsprojekt viser nemlig, at 28 procent oplever bedring, allerede når de står på venteliste til behandling.
Læs også: Angste børn bliver overset
Men der kan være lang vej fra viden til konkret handling, mener Erik Kaastrup-Hansen, der er formand for en temagruppe om børn og unge under Foreningen af Socialchefer i Danmark: »Det, at en viden er til stede, er langtfra nok til, at det bliver omsat til konkret handling i form af en anden adfærd eller en anden opmærksomhed. Det er ofte en mere langstrakt proces, og der er prioritering af ressourcer jo et emne, som er af stor betydning,« siger Erik Kaastrup-Hansen.
Mangel på tilbud
I 27 kommuner er der tilbud om et såkaldt Cool Kids-forløb. Cool Kids er et kognitivt terapiforløb, der er udviklet specifikt til angste børn, og flere kommuner giver udtryk for at have positive erfaringer med det. Flere af de kommuner, som ikke har konkrete tilbud, siger, at de henviser til de gratis tilbud, der er i forbindelse med forskning på henholdsvis Aarhus og Københavns Universitet. Begge steder får de rigtig mange henvendelser fra frustrerede forældre, som de ikke kan imødekomme: »Vores ressourcer matcher langtfra de mange henvendelser, vi får,« siger leder af Center for Angst ved Københavns Universitet, professor Barbara Hoff Esbjørn. På Københavns Universitet har de altid 20-30 børn på venteliste, og de får omkring 10 nye henvendelser om ugen. På angstklinikken i Aarhus har de aktuelt 151 børn på venteliste. Begge steder understreger de, at deres primære opgave er at forske på området. Derfor kan de ikke erstatte de kommunale tilbud.
Læs også: Professor: Angste børn skal tages meget alvorligt

