Fattigdomspulje koster en pensionist 6.000 kr. årligt
Hvis satspuljen ikke var blevet indført i 1995, ville folkepensionisterne få 6.000 kroner mere om året, viser ny undersøgelse. Helt urimeligt, lyder det fra DF, som opfordrer til ændret model
Hvis alle pensionister vidste, de mister over 6.000 kroner af pensionen årligt via en procentsats, der finansierer milliarderne til satspuljen og de svageste i samfundet, ville de protestere højlydt, mener Ældresagen.


 6.030 kroner må en enlig folkepensionist ifølge en ny opgørelse fra Ældresagen undvære hvert eneste år, fordi pengene er flyttet over i den såkaldte satspulje.
Her skal pengene ikke bruges på pensionister, men på socialpolitiske projekter, der, som Information i går beskrev, er et meget vidt begreb.
»Der er sket en systematisk udhuling af bl.a. folkepensionen. Det rammer dem, som er helt afhængige af folkepensionen, meget hårdt,« siger Jens Højgaard, som er økonom og souschef hos Ældresagen.
Da partierne bag ordningen indførte puljen i 1995, var det kun et par hundrede kroner, som blev snuppet fra pensionisterne og andre overførselsindkomster for at blive fordelt mellem sociale initiativer.
Men fordi der hvert eneste år er foretaget en regulering, er de mange bække små blevet til så stort et beløb, at det nu rammer de svageste folkepensionister hårdt.
Det mener Ældresagen, der allerede fra starten advarede imod modellen, fordi den betyder, at personer på overførselsindkomster sakker bagud i forhold til den almindelige pris- og lønudvikling.
Og nu er smertegrænsen ved at være nået, mener organisationen: »Vi kan se, at folkepensionen skulle være 6.030 kroner højere om året, hvis der havde været fuld regulering, og 6.133 i 2011. Det er en udvikling, som kan mærkes over tid og især for dem med de allerlaveste indkomster, som ikke har supplerende pensioner,« siger Jens Højgaard.
Tunge ende vendes nedad
Selv om pengene går til udsatte grupper, kan heller ikke formanden for de Danske Handicaporganisationer, Stig Langvad, se, hvorfor det netop er landets ældre, handicappede og andre overførselsmodtagere, der skal betale for socialprojekterne.
»Hvis jeg står og har brug for en liter mælk, har jeg svært ved at forholde mig til, hvad jeg får i stedet for de penge, jeg altså ikke får. Færre anbringelser af børn? Det er prisværdigt, men jeg kan ikke se, at det er min mælk, der skal betale det. Jeg er jo en samfundsborger lige som alle andre. Og man kan i øvrigt købe rigtig mange liter mælk for 6.000 kr. om året,« siger han, og Jens Højgaard supplerer:
»Pengene går til specifikke projekter, og selv om der også er projekter for ældre, får masser af pensionister ikke selv noget som helst ud af satspuljeforanstaltningerne. For dem er det en direkte beskæring af deres indkomst.«
Dansk Folkeparti giver organisationerne ret i, at fordelingsmodellen er uhensigtsmæssig.
»Det er ikke rimeligt, og jeg synes, man skal finde en anden måde at skaffe midlerne på,« lyder det fra DF's socialordfører, Martin Henriksen, som dog har svært ved at se, hvordan situationen kan ændres foreløbigt, eftersom en eventuel rød regering trods tidligere modstand fra særligt SF har besluttet at frede den borgerlige opfindelse.
»Desværre må vi erkende, at som det ser ud nu, er der markant flertal for, at puljen reguleres sådan. Og selvom vi er imod, har vi valgt at sidde med ved forhandlingsbordet og forsøger hele tiden at fordele pengene på en måde, så de også bliver ført tilbage til dem, der betaler,« siger han.
Hos S og SF vurderer man, at der ikke er råd til at afskaffe satspuljen i sin nuværende form. I gårsdagens udgave af Information understregede SF's Anne Baastrup, at oppositionen i forhold til de ældre ønsker at hæve folkepensionsbeløbet.

