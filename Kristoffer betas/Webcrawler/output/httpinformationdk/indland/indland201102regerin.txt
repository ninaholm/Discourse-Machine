Regeringen lovede i 2002 at give statsløse statsborgerskab
Ved at ratificere konvention om statsborgerret bekræftede regeringen i 2002, at Danmark ifølge FN-konvention om statsløshed fra 1961 er forpligtet til at give statsborgerskab til statsløse. Samme år begyndte Integrationsministeriet at sagsbehandle i strid med FN-konventionen


 Skandalen om Integrationsministeriets ulovlige afslag på statsborgerskab til statsløse unge fortsætter.
Det viser sig nu, at endnu en international konvention har betydning for sagen, og det synes stadig vanskeligere for regeringen at undskylde sig med uvidenhed om de statsløses retskrav.
Det drejer sig om Den Europæiske Konvention om Statsborgerret. Regeringen ratificerede konventionen i 2002 og forpligtede sig dermed til at overholde princippet om, »at statsløshed skal undgås«, som der står i konventionen.
Både i bemærkningerne til lovforslaget om at tilslutte sig konventionen og i indledningen til selve konventionen fremgår det, at nedbringelsen af statsløshed blandt andet skal sikres ved, at landene overholder FN-konventionen om statsløshed fra 1961, som Danmark tiltrådte i 1977.
Indledte ulovlig praksis
Alligevel begyndte Integrationsministeriet netop i 2002 at give afslag på ansøgninger om statsborgerskab fra statsløse unge i strid med den FN-konvention fra 1961, som regeringen altså lovede at overholde. Det fremgår af dokumenter fra ministeriet, som Information har fået indsigt i.
Folkeretsekspert ved Aarhus Universitet Jesper Lindholm vurderer, at ratificeringen af Den Europæiske Konvention belaster regeringen yderligere: »Når regeringen i 2002 forpligter sig til at undgå statsløshed og så at sige fornyr sin forpligtelse til at følge FN-konventionen fra 1961 om statsløshed, kan Integrationsministeriet dårligt undskylde sig med, at ingen var opmærksomme på den gamle FN-konvention,« siger han.
Indfødsretsekspert fra Institut for Menneskerettigheder Eva Ersbøll er enig.
»Ratificeringen af den europæiske konvention i 2002 er rigtignok endnu en grund til, at man slet ikke kan forstå, hvordan det kunne ske, at der blev administreret i strid med FN-konventionen fra 1961,« siger hun.
Haarder ansvarlig
Som daværende integrationsminister var det Bertel Haarder (V), der tilbage i 2002 var ansvarlig for ratificeringen af Den Europæiske Konvention om Statsborgerret. Haarder oplyser til Information, at han ingen erindring har om Den Europæiske Konvention om Statsborgerret, men han understreger, at ansøgninger om statsborgerskab ikke kom forbi hans skrivebord.


