LO efter trepart: Hvem har ansvaret?
Evalueringen af forløbet omkring trepartsforhandlingerne fik på et internt møde for nylig flere medlemmer af LO’s daglige ledelse til at rejse kritik af LO-toppen. Andre mener omvendt ikke, at der har været noget problematisk i forløbet


Selv om trepartsforhandlingerne ikke var en del af den officielle dagsorden på det ordinære møde i LO’s daglige ledelse forrige tirsdag, handlede de to timer på øverste etage i LO-Huset på Islands Brygge ikke om andet. Stemningen var trykket ovenpå sammenbruddet i forhandlingerne med regeringen og arbejdsgiverne, og flere deltagere beskriver over for Information, hvordan FOA’s formand Dennis Kristensen indledte med at tage ordet. Han kritiserede sine kolleger i LO-toppen for at have kørt et parallelt forhandlingsforløb med regeringen og kortsluttet demokratiet i LO.Nu er Dennis Kristensen kendt som fagbevægelsens enfant terrible, der sjældent står tilbage for at lufte intern kritik i offentligheden. Så at det netop var ham, der var afsender på kritikken, var ikke overraskende. Det usædvanlige var ifølge flere mødedeltagere, at han fik mere opbakning end normalt. Én efter én tog de ordet – Jørgen Juul Rasmussen fra Dansk El-Forbund, Gita Grüning fra Teknisk Landsforbund og Max Meyer fra Blik&amp;Rør. Alle delte FOA-formandens frustrationer.Dråben, der havde fået bægeret til at flyde over, var en lang artikel i Jyllands-Posten tre dage forinden, som beskrev, at LO-toppen minus Dennis Kristensen undervejs i trepartsforløbet havde holdt møder med statsminister Helle Thorning-Schmidt og finansminister Bjarne Corydon. Hvordan hang det sammen med, at LO’s daglige ledelse havde nedsat en forhandlingsdelegation som FOA’s formand var en del af, lød spørgsmålet? Særligt et krisekaffemøde på dagen for trepartsforhandlingernes sammenbrud hjemme hos Harald Børsting med statsminister Helle Thorning-Schmidt og finansminister Bjarne Corydon vakte opsigt. LO’s daglig ledelse havde nemlig mødtes senere samme formiddag – og her havde ingen fået indtryk af, at fire af de tilstedeværende netop havde drukket morgenkaffe med regeringstoppen.Det reelle dødsstødTværtimod var indtrykket, at Harald Børsting havde talt i telefon med finansministeren om den alvorlige situation affødt af det reelle dødsstød til trepartsforhandlingerne aftenen forinden: Dansk Metals pressemeddelelse, der gjorde det klart, at hverken hellig- eller feriedage kunne komme i spil i trepartsforhandlingerne. Indtrykket var, at finansministeren nu ville konsultere de øvrige parter – arbejds­giverne – og træffe en beslutning. Selv siger Børsting i dag, at han ikke ved, hvorfor de andre i den daglige ledelse har fået indtryk af, at der kun var tale om en telefonsamtale. Men det væsentlige er ifølge LO-formanden, at han undervejs i hele forløbet loyalt har orienteret den daglige ledelse og LO’s hovedbestyrelse om, hvordan forhandlingerne skred frem.Ikke noget problemDet er da også langt fra alle i den daglige ledelse, der er kritiske over for forløbet. På det interne møde forsvarede HK’s Kim Simonsen ifølge kilder processen, mens Metals formand Thorkild E. Jensen beskrives som »stille«. Harald Børsting sluttede af med at konstatere, at der nu var behov for sommerferie for alle parter. Benny Andersen, formand for Socialpædagogernes Landsforbund, mener ikke, at kritikken er berettiget.»Jeg kan slet ikke genkende det billede eller den kritik, der bliver rejst nu. Jeg synes, vi har haft diskussionerne i daglig ledelse om, hvilken retning vi skulle gå og selvfølgelig foregår der sonderinger i sådan en politisk proces. Det gør vi alle sammen, når vi skal levere politiske resultater,« siger han:»Det kan jeg slet ikke se noget problem i.«Flemming Vinther, formand for Hærens Konstabel- og Korporalforening (HKKF) og medlem af LO’s daglige ledelse mener, at der er behov for selvrangsagelse. Men heller ikke han deler ikke kritikken om hemmelige forhandlingsforløb.»Jeg har følt mig velorienteret hele vejen igennem. Jeg respekterer, at Harald (Børsting, red.) nogle gange har brug for at tjekke, om 3F er med, før han tjekker, om HKKF er med. Størrelse betyder trods alt noget, men jeg føler mig ikke holdt udenfor,« siger han til avisen.dk.Tilliden skal genopbyggesFormanden for Dansk El-Forbund Jørgen Juul Rasmussen er dog meget kritisk over for processen.»Når vi har demokratiske organer mener jeg, at man ikke kan holde særlige møder ud fra partipolitiske hensyn midt i forhandlingerne,« siger Jørgen Juul Rasmussen, der mener, at ansvaret kun kan ligge ét sted: »Det har LO-formanden. Det har jeg også givet udtryk for på det møde. Og det har jeg ikke tænkt mig at gå videre med. Jeg rejser en kritik, og det lytter man til, går jeg ud fra.«Gita Grüning fra Teknisk Landsforbund er enig.»Vi var forundrede over at blive konfronteret med, at en mindre kreds af forhandlingsudvalget havde været til forhandlinger. Så var det noget andet, end det, som vi troede foregik. Det var baggrunden for, at vi rejste det som kritik. Der skal genopbygges et tillidsforhold nu – det skal der,« siger hun.Harald Børsting afviser, at der har været kørt et parallelt forhandlingsforløb. Han understreger, at Dennis Kristensen har været inviteret til alle de drøftelser, LO-formanden har indkaldt til. Men at han ikke har indflydelse på, hvem regerings­toppen inviterer til hvilke møder.»Jeg har haft mange drøftelser undervejs, men der har ikke været tale om parallelle forløb, og jeg har loyalt refereret tilbage om alt,« siger han.Max Meyer fra Blik og Rør, der ifølge Informations oplysninger bakkede op om kritikken på det interne møde, ønsker ikke at kommentere sagen i offentligheden.
