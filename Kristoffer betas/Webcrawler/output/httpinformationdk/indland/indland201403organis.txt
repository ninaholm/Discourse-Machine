Organisation: Politiet afhører stofbrugere med abstinenser
Abstinenser har haft betydning for, hvad mange afhørte stofbrugere har fortalt politiet. Det tyder undersøgelse på. Hvis det bruges bevidst, kan der reelt være tale om tortur, vurderer Dignity – Dansk Institut Mod Tortur


 
	Stofmisbrugere bliver ofte afhørt af politiet uden at få behandling mod abstinenser, og derfor risikerer de at tilstå forbrydelser, som de ikke har begået. Det vurderer organisationen Gadejuristen, der har foretaget en spørgeskemaundersøgelse blandt stofbrugere på Vesterbro i København.

LÆS: Falske tilståelser på grund af abstinenser synes udbredt

	Ifølge undersøgelsen har 38 af de 50 adspurgte stofbrugere haft abstinenser under en anholdelse, og 30 har angivet, at »abstinenserne eller frygten for at blive abstinent« har haft betydning for, hvad de konkret har udtalt sig om til politiet. 33 af de abstinente er ifølge egne oplysninger ikke blevet tilbudt lægelig behandling, og 26 har stadig været abstinente, da de blev fremstillet i dommervagten. På baggrund af undersøgelsen opfordrer jurist Emil Kiørboe fra Gadejuristen til, at man indfører regler imod at afhøre stofbrugere eller fremstille dem i retten, når de ikke er i stand til det på grund af abstinenser.

	»Stofbrugere er særligt sårbare, når de anholdes. Når man nægter dem lægelig behandling eller eksempelvis afbryder deres metadonbehandling, og det har betydning for, hvad de siger til politiet, så har vi et alvorligt retssikkerhedsmæssigt problem. Stofbrugere har lige som alle andre ret til en retfærdig rettergang, ret til sundhedsfaglig bistand,« siger Emil Kiørboe.

	Kan være konventionsstridigt

	I modsætning til f.eks. de britiske retsregler indeholder de danske regler ifølge Gadejuristen ingen garantier mod, at en abstinent sigtet afgiver forklaring til politiet og går igennem grundlovsforhør uden at være egnet til det.

	Derfor er der ifølge organisationen risiko for, at stofbrugere afgiver falsk tilståelse for at undslippe en situation, de oplever som utålelig, indtil de får metadon eller løslades.

	»Hvis danske betjente bruger abstinenser til at lokke tilståelser ud af stofbrugere, der afhøres, så kan det være tortur og derfor i strid med konventionen mod tortur,« siger Anders Bernhoft fra organisationen Dignity – Dansk Institut Mod Tortur. »Det kan være tortur, hvis abstinenserne bliver meget smertefulde, og hvis man bruger de her smerter bevidst for at få en tilståelse ud af folk. Derfor må det undersøges nærmere,« siger han.

LÆS: ’Så snart afhøringen var færdig, kunne jeg få min metadon’

	Justitsminister Karen Hækkerup (S) oplyser, at Københavns Politi vil tage kontakt til Gadejuristen for at høre om deres oplevelser.

	»Men reglerne om anholdtes rettigheder siger klart, at det er en selvfølge, at en anholdt kommer under lægelig behandling i alle tilfælde, hvor der er behov for det,« skriver justitsministeren i en mail til Information.

	Det har ikke været muligt at få en kommentar fra Københavns Politi.

