Tørklæde kan koste kontanthjælp
Muslimske kvinder kan ikke undslå sig at tage et arbejde med henvisning til, at arbejdsgiveren har et forbud mod tørklæder


 Det kan koste muslimske kvinder deres kontanthjælp, hvis de nægter at tage imod et job, fordi arbejdsgiveren kræver, at de smider den religiøse hovedbeklædning. Beskæftigelsesminister Inger Støjberg (V) oplyser således i et svar til Folketingets arbejdsmarkedsudvalg, at det er betingelse for at få kontanthjælp, at man står til rådighed for arbejdsmarkedet. Og det gør man ikke, hvis der er 'egenskaber' ved den ledige, der gør, at vedkommende ikke har mulighed for at tage et ordinært arbejde.
»Møder den ledige ikke, og er der ikke en rimelig grund til udeblivelsen, kan kommunen ud fra en konkret vurdering træffe afgørelse om, at kontanthjælpsmodtageren uden rimelig grund har afvist et tilbud. Kontanthjælpsmodtagere kan ikke begrænse deres rådighed til arbejdspladser, hvor man må bære tørklæde,« skriver Inger Støjberg.
Dansk Folkeparti har tidligere foreslået et tørklædeforbud, der gælder alle personer, som arbejder i det offentlige, hvilket i så fald vil koste de muslimske kvinder dyrt, hvis de netop er på kontanthjælp.
Socialdemokraterne bakker op om beskæftigelsesministerens holdning.
»Det er klart, at hvis man er på kontanthjælp og får tilbudt et job, så skal man tage det, ellers står man jo ikke til rådighed for arbejdsmarkedet, og så har det nogle konsekvenser,« siger Henrik Dam Kristensen, udlændinge- og integrationsordfører for Socialdemokraterne. Ordføreren mener dog, at problemer med tørklæder oftest løses i lokalt regi:
»Det bliver så firkantet stillet op i en officiel debat, men langt hen ad vejen tror jeg, at man finder ud af det her lokalt.«
Derimod mener FOA, at Inger Støjberger er på gale veje.
»Hun er fuldstændig gal på den. Og der vil formentlig være tale om diskrimination, hvis et tørklæde ikke hindrer arbejdets udførelse,« siger forbundsformand Dennis Kristensen fra FOA i en pressemeddelelse.

