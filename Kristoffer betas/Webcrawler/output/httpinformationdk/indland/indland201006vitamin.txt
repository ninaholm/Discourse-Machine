Vitaminer til undervisningen
Større interaktion med det omgivende samfund kan give nye vitaminer til undervisningen og være med til at skabe grundlaget for at omstille Europa og verden til bæredygtige ressourcer


 Inspirerende undervisning på højeste faglige niveau er den måske allerfornemmeste opgave for de danske universiteter. Det må ikke glide os af hænde, selv om fokus er på at vinde eksterne forskningsmidler og publicere  i de mest prestigefyldte tidsskrifter.
Der er behov for at styrke prestigen forbundet med at kunne give excellent undervisning, så det resulterer i, at nogle af de bedst uddannede kandidater også i fremtiden kommer fra danske universiteter. Men hvordan hjælper vi dette på vej?
Her gælder det for universiteterne om at bruge deres en procent af BNP klogt. Mit postulat er, at vi kan opnå en sådan stimulering af undervisning og uddannelse ved at opdyrke og udnytte interaktionen med det  omgivende samfund endnu bedre.
Tiden er med os
Verden undergår et paradigmeskift. Vi skal flytte hele samfundet fra at være  fossilt-baseret til at bygge på fornybare ressourcer og samtidig bevæge det hen mod større bæredygtighed, der kan rumme de ni milliarder mennesker, vi bliver om ikke så mange årtier. Denne proces involverer næsten alle fagområder inden for alle de videregående uddannelser, og grunden skal lægges allerede på folkeskole- niveau. Hvis det gennemføres med ildhu, kan det blive et nationalt projekt, der kan styrke Danmark og måske endog give inspiration til  resten af verden.
Krumtappen er at få et stort udsnit af virksomheder, brancheorganisationer, ngo'er og ikke mindst offentlige institutioner i tale og identificere studenterprojekter af relevans for omstilling hen imod mere bæredygtighed, inklusivitet, social rummelighed og ikke mindst ressource-optimering via nytænkende løsninger. De studerende bliver på den måde trænet i at tænke nyt og i at stille krav til både undervisning og til egen indsats. Forskerne holdes til  ilden, da de bestandig stilles over for nye spørgsmål, når de studerende går i problembaseret lærings-mode og/eller blue sky research-mode (forskning uden klart formål, red.).
Processen vil også gøre det indlysende, at samarbejde på tværs styrker både indlæring, iværksætteri, forståelse og løsningskraft. Tværdisciplinært samarbejde i undervisningssituationen smitter! Vi kan herved lægge grund til at styrke tværfaglig forskning. Og være hurtigere ude med at fokusere på de nye fagområder, der opstår imellem de klassiske fagfelter.
Bæredygtig fremtid
Den europæiske Climate Foundation kom for nylig med en uhyre spændende rapport. Den viser, at det er muligt over en overskuelig årrække at omstille Europa til bæredygtige ressourcer. Europas nord, syd, øst og vest kan fungere som effektiv distributør og buffer for hinanden i udnyttelse af fornybar energi (såsom vind og sol etc.), hvis vi forbinder og udbygger et stærkt smart grid. Dette kan endog gøres med et realistisk investeringsniveau. Endnu mere forbavsende og optimistisk er slutresultatet: Elektricitet vil fra forbrugernes side komme til at koste cirka det samme som med fossile energikilder.
Den største trussel mod en sådan gunstig udvikling for Europa og verden er, at vi er for lang tid om at beslutte os og for langsomme til at indføre nye teknologier og nye løsninger. Det er altså  ikke det absolutte niveau af tilgængelige teknologier, der begrænser. Den primære trussel er, at vi implementerer for langsomt.
For mig er konklusionen klar. Vi skal have uddannet flere med skærpede evner til at arbejde på tværs og finde nye løsninger. Det skal hjælpes på vej af nye principper for mere effektiv deling af viden, kombineret med at store dele af samfundet deltager i omstillingsprocessen.

Lene Lange er professor og prodekan på Aalborg Universitet

