Ny bog om Blekingegadebanden: PET ledte politiet på vildspor
Ifølge tidligere kriminalinspektør Jørn Moos har PET siden starten af 1980'erne holdt hånden over Blekingegadebanden ved ikke at dele sin viden med det almindelige politi


 Tidligere kriminalinspektør Jørn Moos langer i en ny bog Politiets hemmeligheder og undertitlen 'Jørn Moos genåbner Blekingegadesagen' voldsomt ud efter Politiets Efterretningstjeneste og ikke mindst tjenestens daværende operative leder, Per Larsen, der i dag er chefinspektør ved Københavns Politi.
Bogen indeholder tre påstande, som alle må siges at være opsigtsvækkende:
1. Blekingegadebanden har nærmest arbejdet under PET-beskyttelse siden 1980, 2. Fordi banden ikke stoppes i tide, er Per Larsen indirekte medansvarlig for drabet på den unge betjent Jesper Egtved Hansen under røveriet mod Købmagergades Postkontor i november 1988, og
3. PET-Kommissionen beretning om Blekingegadebanden er uden sandhedsværdi. Til Information siger Jørn Moos: »PET har været med hele vejen igennem, helt siden 1980 i Århus. Tilsyneladende har man lavet en parallel efterforskning af næsten alle bandens røverier, uden at man har orienteret det almindelige politi.«
Jørn Moos har gjort det enkle, at han har opsøgt så mange af de nu pensionerede kriminalfolk rundt om i landet, som i sin tid stod bag efterforskningen af bandens røverier. Og gang på gang er han stødt på, at PET har været tidligere indblandet i opklaringen, end det tidligere har været oplyst. Og at kollegerne har fået forbud mod at nævne det for andre.
Også andre kilder har været på banen: »Eksempelvis kan jeg nævne stilladsarbejder Jim Olsen fra Lyngby, der ved et tilfælde bliver vidne til gerningsmændene til Lyngbyrøveriet, mens de omlader pengesækkene. Han har selv henvendt sig til mig, og i første omgang var jeg nok lidt skeptisk over for hans historie. For han fortæller, at han allerede på selve dagen for røveriet blev afhørt af PET og af Per Larsen. Men ifølge PET-Kommissionen er det først en måned efter røveriet, at PET blandes ind i sagen. I dag tror jeg på Jim Olsen, for det samme mønster ser vi ved andre af røverierne,« mener Jørn Moos.
Jørn troede på Per
I årevis har Moos, der var chef i Lyngby Politi, troet på, at Per Larsen havde ret, når han forklarede - >således som det også fremgår af PET-Kommissionens beretning fra sommeren 2009 - at PET skam havde delt al sin viden med Lyngby Politi. Men den opfattelse har Moos ikke længere.
»Jeg tror ikke længere på Per Larsen. Jeg tror derimod, at han er kreativ i sin beretning om sin egen og PET's rolle.«
- Er det en pæn måde at sige på, at Per Larsen taler usandt?
»Ja,« siger Moos.
Endnu en af bogens sensationelle oplysninger er, at 'den ukendte mand' bag Købmagergaderøveriet, nemlig schweizeren Marc Rudin,                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                            der i 1993 fik otte års fængsel, allerede havde kontakter til den senere Blekingegadebande i 1981, hvor han blev observeret i Århus af en politimeddeler. Og det vidste PET.
»Det tegner et helt andet billede af Blekingegadebandens internationale kontakter. Hidtil har man ment, at Rudin først dukkede op i 1988 for at hjælpe med til et enkelt røveri, efter at banden havde opgivet sine kidnapningsplaner mod den svenske milliardærfamilie Rausing.«
Det er de prisbelønnede tidligere Ekstra Blads-journalister Anders-Peter Mathiasen og Jeppe Facius, der sammen med Jørn Moos er forfattere til bogen. Ifølge Anders-Peter Mathiasen er bogens budskab »den vildeste historie, jeg endnu har beskæftiget mig med.«
Bogen bekræfter ifølge Anders-Peter Mathiasen de mistanker om PET's håndtering af Lyngbyrøveriet, som forfatteren Peter Øvig Knudsen allerede har fremlagt i sine succesbøger om Blekingegadebanden.
»Det nye er, at der simpelthen er tale om et mønster: Det almindelige politi bringes på vildspor af PET ved alle de største røverier i Danmark i 1980'erne. Det lyder fuldstændigt sygt, men det viser materialet, og det bekræftes af personer, der dengang havde fremtrædende poster i politiet,« siger Anders-Peter Mathiasen.
Udgivelsen af bogen er timet i forhold til, at Folketingets retsordførere skal mødes på mandag for at afgøre, om der er behov for ekstra undersøgelser af PET's håndtering af Blekingadebanden.
Det har ikke været muligt for Information at få en kommentar fra Per Larsen. Men overfor TV 2 afviste han i aftes alle beskyldningerne om, at han skulle have et medansvar for sagens forløb.
»Det er en masse myter, som ikke har bund i virkeligheden. Vi havde ikke skyggen af bevis på nogen form for kriminalitet dengang, og derfor er det noget forbandet sludder, det, der bliver sat frem nu,« sagde han til TV 2.
»Jørn Moos' postulater bliver jo ikke bedre af at blive gentaget gang på gang på gang. Han udtaler sig om noget, som han ikke har forstand på,« sagde Per Larsen.


