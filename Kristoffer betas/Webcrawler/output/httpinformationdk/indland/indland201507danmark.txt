’Danmark må ikke blive til dem og os’
Centrum-venstres store opgave de næste fire år er at binde det flækkede Danmark sammen igen, mener LO’s næstformand, Lizette Risgaard. Kun ved at skabe tryghed, job og uddannelse over hele landet kan rød blok genvinde regeringsmagten og de tabte DF-vælgere
Lizette Risgaard tolker Dansk Folkepartis store fremgang ved valget dels som et fravalg af Venstre, dels som en konsekvens af, at centrum-venstre-partierne ikke har haft blik for udkantskommuners udfordringer.


 Lizette Risgaard bruger særligt to ord til at forklare resultatet af folketingsvalget: »Utryghed« og »udkant«.
»Ude i vandkanten af landet, er der følelsen af, at storbyerne er på rette vej, men at det ikke ser lige så rosenrødt ud andre steder. Der er brug for, at vi finder ud af, hvordan vi binder landet sammen igen. Hvordan kan vi undgå, at Danmark brækker over i to? Det er en kæmpe udfordring. Danmark må ikke blive til dem og os,« siger LO’s næstformand.
Til oktober kan Lizette Risgaard meget vel blive valgt til ny formand, når paraplyorganisationen, som organiserer en million lønmodtagere, skal finde en afløser for den afgående formand, Harald Børsting.
Lizette Risgaard tolker Dansk Folkepartis store fremgang ved valget dels som et fravalg af Venstre, dels som en konsekvens af, at centrum-venstre-partierne ikke har haft blik for udkantskommuners udfordringer. Det vakuum, venstrefløjen har efterladt, har Dansk Folkeparti kunnet boltre sig i.
»Skal man have DF-vælgerne tilbage, handler det om at have fokus på tryghed og på velfærd. Dansk Folkeparti har uimodsagt kunnet tale, som om at de er de ældres vogtere, at de er de smås beskyttere, og at tingene ikke går godt. centrum-venstre skal tage den tryghedsdagsorden tilbage, og venstrefløjen skal sikre sammenhængskraften og trygheden i samfundet i hele Danmark,« siger Lizette Risgaard.
Udkantskommission
Hun foreslår – ligesom S og SF tidligere har gjort – at der nedsættes en ny kommission, som skal finde løsninger på Udkantsdanmarks udfordringer. Den skal være bredt sammensat og ikke kun domineres af taleksperter fra hovedstaden.
»Både fagbevægelsen og arbejdsgiverne skal være en del af det. Ligesom det er vigtigt, at der er folk, som ved noget om hverdagen derude,« siger hun.
De senere års udflytning af statslige arbejdspladser og centralisering af uddannelsesinstitutioner skal også gentænkes, mener hun, ligesom der bør investeres i bedre digital infrastruktur uden for byerne. Og så skal det uddannelsessnobberi, som præger uddannelsespolitikken, høre op.
»Der har på mange måder været en elitetænkning, når det kommer til uddannelse. Det er finere at gå på de akademiske uddannelser. Men det kan vi ikke leve af. Vi skal have en bredt funderet skare af mennesker for at få Danmark til at fungere. Vi kan hverken undvære kloge hænder eller praktiske hoveder,« siger Lizette Risgaard. »Man skal sørge for, at det hele ikke går op i ’moderniseringsstyrelse’ og new public management, hvor man tæller, vurderer og måler alt. Hvis du bare sætter en streg; måler og vejer om det kan betale sig, så kan man jo bare lukke en masse kommuner. Men det kan vi jo ikke, og det skal vi ikke,« siger hun.
Mere drømmeri
Hun opfordrer partierne i rød blok til at lægge deres uenigheder bag sig for at skabe en samlet modvægt til Folketingets blå blok.
»Centrum-venstre skal lade være med at sidde i hver sit hjørne og råbe ad hinanden. De må finde et lydtæt rum og råbe ad hinanden dér og så komme ud og være nogenlunde i vater. Ja, det er problematisk, at dagpengereformen ikke er ændret endnu, men det hjælper ikke, at Enhedslisten og SF står og banker løs på Socialdemokraterne fra begge sider. De skal stå sammen. Der er brug for at samarbejde tættere på centrum-venstre-fløjen, så de kan dæmme op for regeringens nedskæringsdagsorden og ønske om at forringe det sociale sikkerhedsnet,« siger hun med henvisning til den nye beskæftigelsesminister, og tidligere direktør i Dansk Arbejdsgiverforening, Jørn Neergaard Larsen (V). Han udtalte i april, at Danmark »fremstår som et taberland«, sammenlignet med Sverige og derfor bør sænke det generelle niveau for sociale ydelser.
»Venstrefløjen skal fastholde den dagsorden, som hedder ’uddannelse, uddannelse, uddannelse, job, job, job.’ De, som står udenfor og gerne vil bidrage, skal vi sørge for at opkvalificere. Jeg har den tilgang, at al uddannelse er bedre end ingen uddannelse, uanset om det er et matematik- eller danskkursus eller et højteknologisk certifikat. Vi skal investere i mennesker, ligesom vi engang investerede i bankpakker. Vi har hele tiden sagt: ’Brug nu krisetiden på at investere i folk, så de er klar, når opsvinget kommer,’« siger Lizette Risgaard.
Valget bragte også et nyt venstrefløjsparti i Folketinget: Alternativet. Partiet fik ni mandater, og det kalder Lizette Risgaard både »bekymrende« og »spændende«.
»Det siger noget om, at mange savner noget hos de gamle partier: at man tør tænke ud af boksen uden at have finansministeriets regnemaskine ind over,« siger hun.
»Alternativet har netop sat en dagsorden i forhold til det værdipolitiske: Hvordan vil vi gerne have et samfund, og hvordan vil vi gerne have et arbejdsliv?«
Selvom hun tvivler på realismen i Alternativets forslag om at nedsætte den ugentlige arbejdstid til 30 timer, tror hun partiet kan være med til at ruske op i arbejdsmarkedspolitikken.
»Det ligger ikke lige for at omfordele, så vi alle sammen arbejder 30 timer om ugen, for hvor skal pengene komme fra til det? Men der kommer et pres fra det nye parti, som påvirker dagsordenen, så man nu må spørge sig selv: ’Kunne vi give den én time, eller kunne vi gøre noget andet?’ For vi vil ikke acceptere, at der er så mange, der bliver syge af at gå på arbejde,« siger Lizette Risgaard.
Hun vurderer, at de trepartsforhandlinger, som statsminister Lars Løkke Rasmussen (V) har bebudet, bliver vanskelige. Og hun opfordrer til at Socialdemokraterne også inviteres til at sidde med om bordet.
»Jeg kan ikke se, at landets største parti ikke deltager i trepartsforhandlingerne. Regeringen har 34 mandater, og vi kan ikke sidde i trepartsforhandlinger, hvis de skal ned i folketingssalen bagefter og finde ud af, om der er flertal for det eller ej. Man skal være sikker på, at mandaterne er i orden. Det skal vi på vores side, og det skal Løkke & Co. selvfølgelig også. Hvis vi skal have trepartsforhandlinger, der holder, så skal centrum-venstre med,« siger Lizette Risgaard. »Det er vist ikke prøvet før, men det er nye tider, så hvem ved.«
Flere flygtninge
Udlændingedebatten, der har haft afgørende indflydelse på de seneste mange folketingsvalg, fik også en central plads i dette års valgkamp, hvor diskussionerne især handlede om at nedbringe antallet af asylansøgere, der kommer til Danmark. Men i den debat strakte Socialdemokraterne sig for langt i forsøget på at matche DF og Venstre, mener Lizette Risgaard.
»Nu har vi en integrationsminister, Inger Støjberg, hvis menneskesyn jeg slet, slet ikke kan være med på, når vi taler om mennesker på flugt fra krig og rædsel. Brug lige to minutter og tænk tanken: ’Hvad hvis det var dig selv og din familie, som måtte flygte, fra krig og rædsel.’ Og tænk, hvis det var dig, som blev mødt med et ’nej, vi vil ikke hjælpe dig. Vi kunne godt, men vi tror, du er her for at få snablen ned i vores kasse, og du gider jo ikke bidrage.’ Jeg er ked af, at vi møder mennesker i nød med mistro og fjendtlighed,« siger hun.
Hun mener, at Venstres EU-parlamentariker Jens Rohde »ramte hoved på sømmet«, da han den 24. juni lagde et billede ud på sin facebookprofil af to syriske mænd, som bærer børn ud af en brændende og sønderskudt bygning. Under billedet skrev Jens Rohde: »Her er et par syriske mænd i gang med at planlægge, hvor de kan få den bedste kontanthjælp i Europa.«
»Centrum-venstre burde klart tilkendegive, at vi bør tage imod flygtninge fra blodige borgerkrige, der ikke har udsigt til snarlig afslutning,« siger Lizette Risgaard.
»Vi skal selvfølgelig gøre det på vores måde og også stille krav, alt efter hvad de kommer fra. De skal lære sprog og have lov at arbejde, bo og skabe sig en tilværelse i fællesskabet Danmark. Og samtidig skal centrum-venstre og regeringen arbejde for at fordele flygtninge bedre i Europa, og landene udenfor, skal også tage deres del,« siger hun.

