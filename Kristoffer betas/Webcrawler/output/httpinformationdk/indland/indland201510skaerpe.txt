Skærpet kritik af Udlændingestyrelsen
Udlændingestyrelsen afviser, at den sløser med håndteringen af flygtninges personlige dokumenter. Men folk, der samarbejder med styrelsen, oplever jævnligt, at afgørende dokumenter forsvinder
Syriske flygtninge har gennem længere tid sultestrejket foran Udlændingeservice.


 Der er større problemer i Udlændingestyrelsen, end den selv er villig til at indrømme. Det vurderer den erfarne udlændingeretsadvokat Jens Rye-Andersen og formand for foreningen Refugees Welcome Michala Bendixen.
Information kunne i går dokumentere, hvordan Udlændingestyrelsen i tre forskellige sager har smidt vigtige dokumenter væk, der kan få betydning for afgørelser om familiesammenføring og asyl.
Læs også: Udlændingestyrelsen smider flygtninges dokumenter væk
Det skete blandt andet for en syrisk mand, der i september 2014 afleverede sit id-kort hos styrelsen. To uger senere fik han at vide, at kortet var bortkommet. Uden kortet får han svært ved en dag at vende tilbage til Syrien og gøre krav på sin ejendom, ligesom han frygter, at den syriske regering vil beskylde ham for at sælge kortet til terrorister.
Men de tre eksempler er »på ingen måde kendetegnende for vores administration«, skrev kontorchef Merethe Nord Philip i et svar til Information.
Læs også: ’Hvis mine børn var kommet herop tidligere, var det her aldrig sket’
Den udtalelse stemmer imidlertid ikke overens med advokat Jens Rye-Andersens erfaringer.
Han fører ofte sager om afslag på asyl og oplever jævnligt, at Udlændingestyrelsen har forlagt afgørende dokumenter.
»Udlændingestyrelsen er generelt dårlig til at passe på dokumenter,« siger han.
Vigtige beviser er væk
Det er problematisk af flere årsager. For det første, siger Jens Rye-Andersen, kan der være tale om pas eller andre identifikationspapirer. Hvis de bliver væk, kan en asylansøger få problemer med at identificere sig, hvis vedkommende bliver udvist til et andet land.
»For det andet kan der være tale om vigtige bevisdokumenter, der kan være med til at styrke en ansøgers sag i Flygtningenævnet. Det er jo katastrofalt, hvis et mistet dokument ender med at betyde, at ansøgeren bliver udvist af landet,« siger Jens Rye-Andersen.
Foreningen Refugees Welcome yder juridisk rådgivning til flygtninge og asylansøgere. Formand Michala Bendixen har ligesom Jens Rye-Andersen flere gange oplevet, at dokumenter i Udlændingestyrelsen forsvinder eller ikke bliver registreret. Refugees Welcome råder derfor altid folk til at tage kopier af deres dokumenter og aflevere dem til styrelsen i stedet for originalerne.
Læs også: Udlændingestyrelsen smider flygtninges dokumenter væk
»Som nyankommen asylansøger får man bare at vide, at man skal aflevere alt, hvad man har. Så bliver det lagt i et chartek et eller andet sted i huset. Nogle gange forsvinder en hel sag. Det har jeg konkret oplevet,« siger Michala Bendixen.
»Udlændingestyrelsen er ikke ordentligt digitaliseret endnu. Det foregår stadig ret gammeldags.«
– Hvordan hænger det sammen, når styrelsen i fredagens avis sagde det modsatte – at behandlingen af dokumenter i vid udstrækning foregår elektronisk, og at de eksempler, Information har fremlagt, på ingen måde er kendetegnende for styrelsens administration?
»Det er jeg ikke enig i. Vi hører jævnligt om, at dokumenter bortkommer i styrelsen,« siger Michala Bendixen.
Når en flygtning eller asylansøger afleverer sine dokumenter hos Udlændingestyrelsen, modtager de ikke en kvittering på, hvilke dokumenter de har afleveret. Det skaber et retssikkerhedsmæssigt problem, mener Jens Rye-Andersen.
»Hvis det nu var en politisag, ville politiet jo oprette en liste over, hvilke dokumenter der var afleveret. Sådan burde Udlændingestyrelsen også gøre, så der fandtes et bevis for, hvad der er afleveret. Ellers er der ingen retssikkerhed i at aflevere ting hos styrelsen, som kan blive væk,« siger han.
Forbedring trods alt
Michala Bendixen har dog også ros tilovers for Udlændingestyrelsen.
»Jeg synes generelt, at Udlændingestyrelsen har forbedret sig på en række områder over de seneste otte år,« siger hun.
»Men ikke hvad angår deres håndtering af dokumenter og heller ikke svar på henvendelser. Det foregår stadig rimeligt ubetryggende.«
Forelagt kritikken gentager kontorchef Merethe Nord Philip fra Udlændingestyrelsen i en e-mail sit svar optrykt i fredagens Information:
»De eksempler, Information fremlægger, er på ingen måde kendetegnende for vores administration. Vi har afgjort over 12.000 sager om familiesammenføring i år, og behandlingen af dokumenter foregår i vid udstrækning elektronisk. Det har vi fuldt ud styr på, men i helt enkeltstående tilfælde kan det beklageligvis ske, at indleverede dokumenter går tabt.«
Desuden tilføjer hun, hvad hun ikke tidligere har svaret:
»Vi ville ikke kunne holde de relativt lave sagsbehandlingstider, hvis vi ikke havde en god håndtering af dokumenter.«

