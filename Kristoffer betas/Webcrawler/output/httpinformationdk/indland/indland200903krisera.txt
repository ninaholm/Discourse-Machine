Kriseramte Opel splitter Tysklands regering
Opel har brug for en kapitalindsprøjtning på 25 milliarder kroner. Socialdemokraterne vil betale pengene, hvis det kan redde tyske arbejdspladser, mens de konservative helst undgår statsintervention. Koalitionen knirker kraftigt


 27.000 tyskere er i fare for at miste deres job. Opel, der blev købt af General Motors i 1929, er ligesom svenske Saab truet af sit amerikanske moderselskabs dybe økonomiske krise. Og det kan meget vel betyde, at bilproducenten går fallit, hvis ikke den tyske regering træder hjælpende til.
Men Opel-sagen handler ikke længere alene om arbejdspladser. Bilproducenten er blevet omdrejningspunktet i en principiel strid mellem koalitionspartnerne i den tyske forbundsregering. 
"Tilfældet Opel er blevet til symbolkonflikt," som avisen Die Zeit skriver.
Allerede da de første krisetegn meldte sig hos den historiske virksomhed, slog det socialdemokratiske parti SPD fast, at arbejdspladserne næsten for enhver pris skal reddes. 
Kansler Merkels konservative parti, CDU, gav derimod udtryk for, at man havde svært ved at se, hvordan staten skulle kunne garantere de mange job.
Roland Koch, der er konservativ ministerpræsident i Hessen, hvor Opels største fabrik ligger, er manden bag den seneste redningsplan. Han foreslår nu, at private investorer overtager aktiemajoriteten i Opel, og at den tyske stat garanterer for deres indskud i de første to år.
Fallittens rand
Men kampen om den historiske virksomhed har været i gang længe og er langt fra slut endnu.
2008 var ikke et godt, men heller ikke et katastrofalt år for Opel, der alt i alt solgte 1,5 millioner biler. Men hvor indtægterne blev indkasseret af General Motors, flød der ingen penge den anden vej. Og Opel fik hurtigt svært ved at betale sine regninger.
På fallittens rand huggede bilproducenten bremserne i og bad i flere omgange den tyske regering om hjælp. Men Berlin krævede at se en redningsplan, før man overhovedet ville overveje økonomisk bistand.
Den 2. marts modtog den tyske forbundsregering så en udførlig rapport fra Opel. Bestyrelsen fremlægger her en redningsplan, der indebærer, at bilproducenten gøres til et europæisk selskab, der er en del af GM-koncernen, men som er selskabsretsligt uafhængigt. 
For at kunne gennemføre redningsplanen beder Opel om en kapitalindsprøjtning på ikke mindre end 3,3 milliarder euro eller ca. 25 milliarder kr.
Ingen banker eller private investorer kunne drømme om at smide så mange penge efter Opel. Før Roland Koch præsenterede sin redningsplan, så alt derfor ud til, at den tyske stat selv blev nødt til at punge ud, hvis virksomheden skulle overleve.
Opel er ikke vital
Men ledelsen i CDU havde stadig svært ved at sluge idéen om at pumpe skattepenge i Opel.
"Jeg mener, man i tilfælde som Opel bør overveje at tage anvendelsen af konkursretten alvorligt i betragtning," sagde den konservative indenrigsminister, Wolfgang Schäuble, efter at have studeret redningsplanen.
Heller ikke kansler Merkel virkede begejstret for idéen om et statslån til Opel. Hun udtalte, at Opel ikke var vital for tysk økonomi, og at regeringen kun ville hjælpe, såfremt fordelene var større for den samlede befolkning end ulempen ved at skulle af med de mange penge. Desuden påpegede hun, at man ikke kunne tillade sig at forfordele andre tyske bilproducenter.
Udmeldingerne fra CDU var i påfaldende grad på linje med, hvad det liberale parti FDP har sagt, lige siden Opels krise blev almindelig kendt.
"Når ingen private længere vil investere penge i et firma, bør også staten være mistroisk," har formand Guido Westerwelle erklæret ved flere lejligheder.
Tilsvarende liberale pointer har flere af Tysklands førende økonomer leveret.
"Hvis Opel bygger gode biler, så kommer der en privat investor, og Opel overlever, men det må markedet bestemme," sagde overvismand Wolfgang Franz.
"Der er massive overkapaciteter i branchen og mange konkurrenter. Hvordan vil regeringen så retfærdiggøre hjælp til Opel - og lade andre store og små firmaer stå tomhændet tilbage," spurgte Christoph Schmidt, et andet medlem af Tysklands økonomiske råd.
Hårde ord
Fra regeringspartneren SPD blev CDU's udmeldinger til gengæld mødt med forargelse. For socialdemokraterne kan det ikke komme på tale at skubbe 27.000 tyskere ud i arbejdsløshed.
Udenrigsminister og SPD's kanslerkandidat ved valget til september, Frank-Walter Steinmeier, besøgte Opels fabrik i Rüsselsheim i Hessen, hvor 18.000 af virksomhedens 27.000 tyske ansatte arbejder.
"I kan være sikre på, at jeg vil kæmpe på jeres side - ikke kun med min forstand, også med hjertet," lovede han medarbejderne.
Formanden for SPD, Franz Müntefering, gik mere direkte til angreb på CDU.
"Jeg mener, Schaüble er slået ind på en meget farlig sti. Vi bliver nødt til at holde op med at lede efter argumenter, der siger, at vi ikke behøver hjælpe Opel," sagde han og leverede en tilsvarende kritik af Angela Merkel:
"Kansleren har gjort situationen værre ved at sige, at ingen virksomheder er nødvendige. Det er ikke tilfældet. Vores velbefindende er baseret på industri i Tyskland. Vi vil ikke kunne genetablere de jobs og det, der ligger bag dem, i en nær fremtid."
Ordene var usædvanlig hårde i betragtning at, at SPD stadig danner regering med CDU. Og efter den utvetydige opsang fra koalitionspartneren skiftede CDU da også kurs. 
"Regeringen vil tage sig af sagen", sagde Merkel pludselig og tilføjede, at man "skridt for skridt vil sætte sig ind i Opels situation og lede efter løsningsmodeller".
Forbilledlig plan?
Den seneste af disse løsningsmodeller er altså Roland Kochs redningsplan, som den konservative ministerpræsident i Hessen selv mener kan blive en model for, hvordan staten hjælper virksomheder uden at intervenere direkte.
I modsætning til socialdemokraterne kan Koch ikke forestille sig, at staten skulle blive medindehaver af Opel, sagde han lørdag til tidsskriftet Der Spiegel. 
Men samtidig vil han ikke acceptere at miste 18.000 arbejdsplader i sin delstat. Og derfor er der brug for kreative løsninger som hans plan om, at den tyske stat skal garantere private investorers indskud i Opel.
"Når det brænder i finanssektoren, må man også slukke ilden med usædvanlige midler," sagde han og pointerede, at henvendelser fra interesserede investorer tyder på, at der er gode chancer for, at planen kan lykkes.

