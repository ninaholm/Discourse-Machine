Vejledning til ny offentlighedslov sikrer ikke korte svartider
Selv om både Folketinget og Ombudsmanden, Jørgen Steen Sørensen, lægger stor vægt på, at aktindsigter i fremtiden skal besvares meget hurtigt, åbner Justitsministeriets vejledning til den nye offentlighedslov alligevel for, at besvarelser kan trækkes i langdrag
I Justitsministeriets vejledning til den nye offentlighedslov er der taget forbehold for, at svaret på en aktindsigt kan trække ud – selv om der fra bl.a. Folketingets side er ambitioner om kort svartid.

Højst syv arbejdsdage til at besvare en almindelig aktindsigt. Højst 40 arbejdsdage til at besvare selv den mest komplicerede aktindsigt ... Sådan lyder målsætningerne for svartider i sager om aktindsigt i den nye offentlighedslov, som træder i kraft fra årsskiftet.Ifølge Jørgen Steen Sørensen vil Ombudsmandens kontor næste år satse mange kræfter på at holde myndighederne fast på disse målsætninger, som Ombudsmanden for nylig på en høring i Folketinget har karakteriseret som »meget, meget skarpe og meget ambitiøse«.Målsætningen om hurtige svartider gentages i den vejledning til den ny offentlighedslov, som Justitsministeriet har sendt i høring. Det fremgår således, at det kun vil være »undtagelsesvist«, at en aktindsigt ikke kan færdigbehandles inden for fristen på syv arbejdsdage. Ifølge vejledningen betyder det, at »det i det samlede billede af aktind-sigtssager for samtlige af landets myndigheder mv. ikke må være det normale, at denne frist ikke kan overholdes«.Vejledningen opererer derfor med ’særlige’ sager (mange dokumenter, som indebærer komplicerede juridiske overvejelser) samt ’helt særlige’ sager (et meget stort antal dokumenter og overvejelser af ganske kompliceret karakter), og for disse to sagstyper kan svartiden være fra 14 og op til 40 arbejdsdage. 40 arbejdsdage svarer til knap to måneder.Hullet i vejledningenTrods ambitionerne om kort svartid åbner Justitsministeriets vejledning alligevel op for, at svaret på en aktindsigt kan trække ud. Det kan nemlig bl.a. ske, hvis en myndighed »på grund af tidligere indgivne anmodninger om aktindsigt ikke kan (færdig) behandle den foreliggende anmodning inden for den nævnte frist, selv om anmodningen vedrører et begrænset antal dokumenter«, som der står i vejledningen.Med andre ord – hvis en myndighed kun har afsat begrænsede ressourcer til at svare på aktindsigter, vil der opstå en pukkel af sager, og dermed får myndigheden reelt en mulighed for selv at kunne styre, hvornår en sag skal besvares.Journalister og andre, der benytter sig af aktindsigt, kender til de frist-udsættelser, hvor en myndighed udskyder svar på en aktindsigt med en standardformulering, der henviser til netop en pukkel af tidligere sager: »Ministeriet skal beklageligvis meddele Dem, at ministeriet endnu ikke har behandlet Deres henvendelse, hvilket navnlig beror på, at der for tiden er et stort antal sager under ekspedition i ministeriet«.Information har tidligere beskrevet aktindsigter, hvor den slags enslydende fristbreve indgår op til 19 gange.På høringen i Folketinget understregede Ombudsmanden, at Folketinget med den nye offentlighedslov også sender et budskab til forvaltningen om at afsætte »rigtig mange ressourcer« til at svare på aktindsigter. Men Jørgen Steen Sørensen understregede også, at hvis disse nye ambitiøse svartider skal overholdes, »skal der ske vældig meget i forhold til realiteterne i dag«.For som Information i foråret har vist med den første systematiske undersøgelse nogen sinde af svartider i sager om aktindsigt, er det kun godt en tredjedel, der besvares inden for den korte frist. En tredjedel af sagerne trækker ud i mere end én måned, og af disse trækker besvarelsen af halvdelen ud i mere end to måneder.De retsordførere, der var tilhængere af den nye offentlighedslov, var ikke glade for at høre om opgørelsen, der bygger på oplysninger om svartider i knap 1.400 sager fra ministerierne i 2011-12:»Ikke tilfredsstillende«, sagde Tom Behnke (K), »nedslående« og »værre end jeg havde forventet«, mente Jan E. Jørgensen (V), mens Jeppe Mikkelsen (R) brugte ordet »kritisabelt«.Oluf Jørgensen, forskningschef for mediejura på Journalisthøjskolen og tidligere medlem af Offentlighedskommissionen, var ikke i tvivl, da han blev præsenteret for opgørelsen. Nogle aktindsigter bliver trukket i langdrag med vilje i centraladministrationen:»Det gør man, fordi det er bekvemt, og det hænger sammen med den lukkede embedsmandskultur, der stadig præger centraladministrationen,« som Oluf Jørgensen udtrykte det.Ombudsmanden har for to måneder siden kritiseret, at Forsvarsministeriet havde ventet 19 måneder med at besvare en aktindsigt fra Information om overgreb på tilbageholdte i Irak. Den lange svartid betød, at dokumenterne var blevet lagt ind under den kommission, der skal undersøge Danmarks deltagelse i krigene i Irak og Afghanistan. Ifølge ombudsmanden var der ikke sket nogen reel sagsbehandling i 13 måneder. Sagen havde med andre ord bare samlet støv.»Mere end halvandet år er naturligvis alt for længe at vente på et svar, når man anmoder om aktindsigt. Det skærpende ved denne sag er, at den lange ventetid i sidste ende kan have betydet, at journalisten slet ikke fik sin aktindsigt,« sagde Jørgen Steen Sørensen, der fandt det »meget uheldigt, at Forsvarsministeriet i kraft af sin lange sagsbehandlingstid er kommet i en situation, hvor spørgsmålet om bevidst trænering overhovedet kan opstå.«Ombudsmanden klar til klagerDen nye offentlighedslov giver mulighed for, at man selvstændigt kan klage over svartiden, hvis en aktindsigt ikke er besvaret inden for 14 arbejdsdage. Klagen skal indgives til den myndighed, der er øverste klageinstans, som snarest sender klagen videre. Så har myndigheden syv arbejdsdage til at begrunde den lange svartid, hvis ikke aktindsigten forinden besvares. På dette tidspunkt vil der altså være gået en måneds tid. Klageinstansen har så yderligere 20 arbejdsdage, dvs. endnu en måned, til at besvare klagen. Helt undtagelsesvist kan den højere myndighed også vælge at give aktindsigten.Denne nye klagemulighed er ikke i sig selv en garant for kortere svartider. For som der står i vejledningen, så kan bl.a. en eventuel pukkel af tidligere sager netop »begrunde, at fristen ikke overholdes«.Svartider bliver ifølge Jørgen Steen Sørensen netop et af »de store spørgsmål«, som Ombudsmanden forbereder sig på at behandle klager over, når den ny offentlighedslovs ambitiøse frister træder i kraft fra første januar.Ombudsmanden har gennemført en »intern kapacitetsopbygning« og vil selv bestræbe sig på at behandle klagesager lige så hurtigt som den »meget håndfaste« frist, myndighederne får, sagde Ombudsmanden på høringen i Folketinget.
