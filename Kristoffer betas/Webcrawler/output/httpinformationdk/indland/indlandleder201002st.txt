Stop malkningen



 KOM HID! Kom hid! Partiet Venstre tager begejstret imod byvælgere. Dem er der herligt mange af. Landbobefolkningen fylder ikke meget i stemmeboksen. Beskæftigelsen i landbruget udgør kun tre procent af den samlede beskæftigelse.
Men uanset hvor grønne Venstre gør sine hoser blandt byfolk, er partiets sande lidenskab bønderne. Derom vidner denne uges regeringsrokade. Den tidligere førsteviceformand for landbrugsorganisationerne Henrik Høegh er nu minister for landbrug og fødevarer. Som Venstres landbrugsordfører gjorde han sit bedste for at spænde ben for tidligere V-miljøminister Troels Lund Poulsens i forvejen vakkelvorne initiativer til at begrænse landbrugets udslip af gift og gylle.
VÆLGERPLEJEN af landbruget følger regeringen op i sit program: Landmændene loves en milliardlettelse i ejendomsskatterne som »fremrykket kompensation for de nye byrder, landbruget pålægges i forbindelse med indførelse af en ny pesticidafgift samt en ny regulering af landbrugets kvælstofudledning«.
Ha! »Fremrykket kompensation« for afgifter, der slet ikke er udmøntet, og som Henrik Høegh ivrigt vil forpurre/forhale/forvanske.
Lige så latterligt er, at skattelettelsen vil øge den gældsbyrde, som den angiveligt skulle lindre. Denne uges vismandsrapport advarer:
»En krisestøtte i form af endnu lavere beskatning af jord vil være forfejlet: Den vil lede til reale kapitalgevinster på jord.«
SKATTEBORGERSTØTTE til landbruget oppumper ejendomsprisen. Ved salg eller belåning stikker landmænd den kapitaliserede værdi i lommen. Dansk landbrug har nu gældsat sig for svimlende 350 milliarder. Og miljøsvineriet fortsætter uhæmmet. Malkning af skatteborgere er blevet en hovedaktivitet blandt bønder. Landbrugsvanviddet er vokset så vildt, at det kun kan helbredes af en egentlig landboreform - i stil med 1780'ernes.
Det bliver en opgave for en ny regering. En virkelig ny regering. 

