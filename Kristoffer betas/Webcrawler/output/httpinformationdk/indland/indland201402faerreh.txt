’Med færre humanister ville vi have råd til bedre uddannelser’
Jo større arbejdsløshed i et fag, jo mere tiltrækkende virker studiet, lød en af de provokerende konstateringer fra formanden for Produktivitetskommissionen Peter Birch Sørensen under en debat med studerende og ansatte på Københavns Universitet 


 
	Kvaliteten af en uddannelse afhænger af, hvor stor en løncheck de færdige kandidater får efter studiet.

	Sådan lød den krasse konklusion fra økonomerne i Produktivitetskommissionen i december. Og selv om formanden for kommissionen, Peter Birch Sørensen, er på hjemmebane her på Det Samfundsvidenskabelige Fakultets auditorium i indre København, sidder han lidt ensomt og venter på at fremlægge rapportens konklusioner for de mange fremmødte studerende og kolleger.

	Produktivitet er forholdet mellem produktionen og de penge og den arbejdskraft, vi bruger på den, forklarer økonomiprofessoren, mens han i en sidebemærkning får med, at »produktivitet ikke kan observeres direkte«.

	Når det er sagt, så gør økonomerne i Produktivitetskommissionen forsøget og udlægger essensen af det danske uddannelsessystem i økonomiske kalkuler. Danmark er det land i OECD, der bruger flest penge på uddannelse i forhold til vores produktion og indkomst, viser Peter Birch Sørensen på et af sine mange søjlediagrammer.

	Problemet er, at det ikke har givet en højere produktivitet. Det skyldes, at danske studerende går uendeligt lidt op i, hvad de skal lave efter studiet. Faktisk har de danske studerende nærmest tendens til at søge mod de mest brødløse fag.

	»Jo større arbejdsløshed, jo større søgning,« forklarer Peter Birch Sørensen med henvisning til en række humanistiske fag som kommunikation, medie- og filmvidenskab. Det valg kan ses på indtjeningen, hvor humanister generelt tjener 10 procent mindre end andre akademikere.

	Det kan ikke løbe rundt

	»Lønpræmien må hænge sammen med, hvor stor produktivitet virksomheden får ud af den enkelte,« konstaterer Peter Birch Sørensen.

	Selv om studier i kommunikation eller litteratur kan have stor ikkemateriel værdi for den enkelte, så kan den nuværende måde at drive uddannelse på ikke løbe rundt set fra samfundets side, forklarer Peter Birch Sørensen, for jo mindre staten får tilbage i skat, jo mindre uddannelse er der råd til fremover. Uddannelsessystemet skæve udvikling skyldes dog ikke kun verdensfjerne og arbejdssky studerende, også taxametersystemet får hug for at tilskynde til at slække på de faglige krav for at få så mange studerende som muligt igennem uddannelserne.

	Det lave timetal og lave taxameter på især humanioras uddannelser, men også samfundsvidenskab kan rumme en del af forklaringen på de ringe indtjeningsmuligheder. Bare en enkelt times ekstra undervisning om ugen har nemlig stor betydning for lønnen, viser kommissionens beregninger.

	Hvordan det helt hænger sammen med kommissionen forslag om at skære i SU og taxameteret til studier med høj ledighed, der optager for mange studerende, er så spørgsmålet. Men noget skal der ske, slutter Peter Birch Sørensen, om det så skal være via brugerbetaling eller en langt hårdere adgangsbegrænsning.

	Kan vores vækst blive ved?

	En underviser i antropologi mener, det giver god mening, at de unge søger mod fag som kommunikation og medievidenskab, hvis man ser på udviklingen i samfundet. Måske er det arbejdsmarkedet, den er galt med.

	»Det virker, som om I ser arbejdsmarkedet som en absolut størrelse, men spørgsmålet er, om de steder, der hidtil har givet vækst, kan blive ved med det?«

	Og så bliver der klappet i auditoriet.

	Peter Birch Sørensen mener dog også, at den enkelte kandidat har behov for en ordentligt løn efter studiet og ikke engang ude i fremtiden, når der bliver behov for dem.

	»Og lige nu er arbejdsmarkedet er ikke i stand til at absorbere det store antal kommunikationsfolk,« siger han.

	En engelsksproget underviser spørger undrende, om økonomerne har overvejet, at ikke alle mennesker ser et job med høj løn som en kvalitet i forhold til uddannelsen?

	Birch Sørensen erkender, at det nok forholder sig sådan, men at indtrykket er, at mange er usikre på, hvad de skal vælge og her kunne en arbejdsløsheds- og lønstatistik måske få de studerende på andre tanker.

	»Men det handler ikke om, at alle på teologi skal læse atomfysik,« siger han. En studerende, der heller ikke er økonom, mener, at kommissionen blander kvalitet sammen med kvantitet, da det kan give lige så stor mening for den enkelte at arbejde på museum som i en multinational virksomhed.

	Peter Birch Sørensen nikker forstående:

	»Men det her handler om, at hvis vi fik lidt færre humanister, ville vi også få råd til nogle bedre uddannelser.«

