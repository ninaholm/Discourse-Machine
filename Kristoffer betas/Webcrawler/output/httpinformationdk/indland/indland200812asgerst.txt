Asger, Stein og 'Grådighedens Banalitet'
Alle parter i sagen om IT Factory har behov for at tegne et billede af Stein Bagger som et overmenneske fra helvede. Men egentlig er Bagger relativt ordinær


 Den politiske teoretiker Hannah Arendt introducerer i 1963 begrebet 'ondskabens banalitet'. Det sker som en reaktion på dæmoniseringen af den - i hendes øjne - kedsommelige Adolf Eichmann. Hun ser ham som en ganske almindelig tysk bureaukrat.
Uden sammenligning i øvrigt sker der en lignende dæmonisering af Stein Bagger. Der er et kollektivt behov hos pressen og ikke mindst blandt alle de optrædende - fra bestyrelsesformanden i IT Factory, Asger Jensby, over forretningsforbindelser til banker og revisorer - for at se Bagger som en slags overmenneske fra helvede og dermed en bekvem forklaring.
Hele sagen er imidlertid i sin kerne udtryk for det, man kunne kalde 'grådighedens banalitet'. Her blot i et sådant omfang, at vi spejder efter dæmonerne og i næste kapitel af føljetonen i rutinemæssig panik vil ty til krav om flere regler, mere kontrol og regulering.
Bagger er nemlig, når det store svindelnummer og et par andre ekstravagancer fraregnes, en relativ ordinær repræsentant for softwarebranchens supersælgerrace. Vi kender dem fra andre brancher; men der tegner sig en slags stamtræ: De værste hestehandleres sønner blev automobilforhandlere, hvorefter generne kunne blomstre hos de børnebørn, der sprang ud som computersælgere og softwaresælgere. Stein Baggers manipulation og fifleri står langt fra alene. Bortset fra, at det her er kommet helt ud af kontrol - givet også for ham selv. 
Når Jensby knytter en person til sig, som den Bagger, der er beskrevet i pressen, er det, fordi han vil bruge supersælgeren, at han anerkender og ønsker at profitere på hans særlige karakter - det er muligt (og jeg understreger her: muligt), at han er lidt psykopatisk; men han er vores psykopat.
Vi kender fænomenet fra film. Videnskaben konstruerer den perfekte dræber - en fusion af mand og maskine. Cyborgen er en futuristisk kliché, der umiddelbart fascinerer; men filmens dramaturgi får først momentum, når monsteret går amok og folder sit potentiale ud...
Islændingene gjorde det
Når Danske Bank de facto låner trecifrede millionbeløb til IT Factory og langt større beløb til alle mulige andre med en regnbue i hånden, gentager de blot mønstret fra tidligere økonomiske bobler. Hver gang en af dem pustes op, løber pengeinstitutterne løbsk, og når den brister. Ja, så er det de rablende islændinges skyld. Det er de forførende IT-guruer eller Stein Bagger, som jo havde så forbilledlig orden i papirerne og stod der med snehvide revisorpåtegninger og struttende biceps. Det er skam ikke bankernes skyld. Men nu - når bøtten er vendt - bliver nålestriberne mere uigennemtrængelige end fængselstremmer for selv det mest snusfornuftige lån til en sund virksomhed.
Er denne verdens Jensbyer og alle banker da manio-depressive - skiftevis fantaster og bedemænd? Ja og Nej. Men de er først og fremmest forvaltere af 'grådighedens banalitet'. Man kunne ønske, de tøjlede deres begejstring lidt mere og dermed undgik at gå helt i sort. Men grundlæggende er det positivt. For de er også fødselshjælpere til kapitalismens uundværlige sinuskurver. Grundpulsen i samfundsøkonomien.
Og Stein Bagger har trods alt ene mand ydet nødhjælp til en hårdt trængt medie-branche.
Problemet er, at køen af velmenende med forslag om stramninger nu vil vokse.
Dynamikken i dansk erhvervsliv risikerer let at indtage hovedrollen i historien om badevand og udskyllede børn. I værste fald vil kontrol, regulering og restriktioner gøre det lidt vanskeligere at være iværksætter eller lille virksomhed. I bedste fald vil det ikke have nogen effekt, da Stein Bagger-racen altid finder et nyt hul.
Politikere tror, de kan stoppe terrorisme ved at overvåge, kontrollere og indskrænke retssikkerheden for almindelige mennesker. Lad os håbe, at de ikke lader den overtro folde sig ud på den erhvervsøkonomiske scene og dermed bremser økonomien yderligere. Grådighedens banalitet er så langt at foretrække for ondskabens.
Kim Bach er journalist og kommunikationsrådgiver


