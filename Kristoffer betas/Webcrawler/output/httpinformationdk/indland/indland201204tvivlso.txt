Tvivlsomt om sociale klausuler vil sikre rummelighed
Sociale klausuler er blevet nævnt som et værktøj til at sikre fodfæste på arbejdsmarkedet for folk med skånebehov. Det nedbryder fleksibiliteten i arbejdsmarkedet og stigmatiserer fleksjobberne, lyder kritikken fra flere sider.


 Et af de forslag der har været bragt i spil for at sikre rummelighed på arbejdsmarkedet er sociale klausuler, der vil forpligte de danske virksomheder – offentlige såvel som private – at have et vist antal medarbejdere ansat i fleksjob.
Stig Langvad fra Dansk Handicaporganisation talte i sidste uge for de sociale klausuler i et debatindlæg i Information. Tager man ikke skrappere midler i brug, vil man næppe komme til at se en forbedring af ansættelsesprocenten af medarbejdere i fleksjob er argumentet.
»Jeg tror, at når arbejdsgiverne ser, hvad det er for en opgave, de står over for, så vil de lukke deres døre og glemme deres begejstring og løfter. Det er usandsynligt, at arbejdsgiverne vil påtage sig opgaven, hvis ikke de 'piskes' gennem kendte virkemidler som lovgivning eller økonomiske incitamenter,« siger han.
Fra flere sider udtrykkes der kritik over forslaget, der anklages for at nedbryde fleksibilitet samt for at bidrage til stigmatisering.
At tvinge virksomheder til at have folk ansat i fleksjob er tværtimod en dekonstruktion af begrebet 'rummelighed', mener Helle Holt, der er senior researcher ved SFI, det nationale forskningscenter for velfærd.
»Hvis det bliver et krav at ansætte folk i fleksjob, hvordan går det så med rummeligheden? Når det pludselig bliver et spørgsmål om tvang, hvordan vil man så blive modtaget på ude på arbejdspladsen?« spørger Helle Holt.
Hun bakkes op af Jesper van der Schaft, der er tidligere fleksjobber og nu førtidspensionist.
»De har ikke tænkt på de konsekvenser, det vil have for fleksjobberne. Hvis arbejdsgivere tvinges til at tage fleksjobbere ind, vil der ske en stigning af mobning af fleksjobberne, og desuden vil arbejdsgiverene udnytte fleksjobberne som billig arbejdskraft uden at tage de skånehensyn, som der er brug for,« siger Jesper van der Schaft.
Også Erik Simonsen, der er underdirektør for Dansk Arbejdsgiverforening, stemmer i koret af protester. Han påpeger, at manglende frivillighed er ensbetydende med en øget stigmatisering af folk i fleksjob på arbejdsmarkedet.
»Det er ikke fantastisk klogt, så vidt jeg kan se det, for det vil bidrage til at mennesker med helbredsproblemer bliver defineret ind i en eller anden ramme der lyder på, at nu skal medarbejderne ikke længere være der, fordi begge parter synes det er en rigtig god idé, men fordi der pludselig bliver stillet et krav om det,« siger Erik Simonsen.
Fleksibilitet er vigtig
Men det er ikke kun når det kommer til mobning og rummelighed, at Helle Holt anskuer de sociale klausuler som problematiske. De vil også true fleksibiliteten på arbejdsmarkedet.
Hun forklarer, at sociale klausuler vil svække arbejdsmarkedets opbygning, der med flexicurity-modellen gør det muligt for virksomhederne i Danmark at tilpasse sig samfundets konjunktursvingninger ved forholdsvist let at kunne afskedige og ansætte arbejdskraft. 
»I Danmark har vi den berømte flexicurity-model, men denne fleksibilitet vil gå over styr, når man begynder at sætte tal på og forlange, at man f.eks. skal have fem ansat med fleksjob. Dermed vil den rotation, der kendetegner vores arbejdsmarked gå af fløjten,« siger Helle Holt.
»I dag er det kun en tredjedel af virksomhederne, der har folk i fleksjob ansat, og det er jo ikke imponerende. Men om man når virksomhederne med sociale klausuler? Det er jeg i tvivl om,« siger Helle Holt.
Frivillighed ikke nok
Hos Dansk Handicaporganisation giver man dog ikke meget for argumentet om, at den manglende frivillighed skulle have den modsat tiltænkte effekt på fleksjobbere på arbejdsmarkedet.
»Frivillighed fungerer kun til et vist punkt, og det er overskredet i forhold til psykisk sårbare med meget lille arbejdsevne,« siger Stig Langvad.
Helle Kold Nielsen er enig. Hun er selv fleksjobber og medstifter af gruppen 'Stop Fleksjobreformen'. Ifølge hende er frivillighed simpelthen ikke nok.
»Der skal nogle incitamenter på bordet for virksomheden, før de vil ansætte fleksjobbere. Alt hvad der kan øge efterspørgsel for job til fleksjobbere er godt, og hvis det kan give en indgang til flere fleksjobbere på arbejdsmarkedet, så synes vi, det er et godt initiativ,« siger hun.
Helle Kold Nielsen ser dog også nogle problemer med sociale klausuler i deres nuværende udformning.
»Der er en problematik med sociale klausuler i form af, at mange virksomheder der laver kontrakter med kommunerne, ofte er tidsbegrænsede ansættelser. Dermed kan man frygte, at fleksjobberne så bliver fyret når opgaven med det offentlige er slut, hvilket vil skabe usikkerhed for fleksjobberne,« pointerer hun.
Stig Langvad holder dog stadig fast på sin anbefaling af sociale klausuler.
»Klausuler er mere fleksibelt end kvoter, og klausuler øger opmærksomheden hos arbejdsgiverne og lønmodtagerne,« siger han.

