Selvcensur ødelægger kampen for anerkendelse
Når flere medarbejdere vælger at pålægge sig selvcensur, forsvinder meningen med arbejdet. Og heri ligger en del af forklaringen på krisen i fagbevægelsen
Mange undersøgelser viser, at medarbejderne ofte ikke tør udtale sig. Senest har Dansk Sygeplejeråd foretaget en undersøgelse, der fastslår, at alt for mange sygeplejersker tier, fordi de er bange for at blive fyret. arkiv


 Anerkendelseskampe har altid været centrale for fagforeningerne. Noget tyder dog på, at forudsætningen for kampenes succes er kommet under voldsomt pres, for flere medlemmer tør nemlig ikke længere deltage i kampene.
Kamp om omfordeling
Traditionelt har fagforeningerne kæmpet for en bedre omfordeling af samfundets ressourcer. Den kamp kan bogføres som en succes, selv om lønforskellen mellem arbejdstager og arbejdsgiver for flere professioners vedkommende i øjeblikket er stærkt stigende.
Traditionelt har fagforeningerne desuden varetaget yderligere tre kampe.
Kamp om status
Den første er en kamp om anerkendelse af fagforeningernes respektive professionernes særkende, særlige kvaliteter og præstationer. Denne kamp om anerkendelse i professionshierarkiet om, hvad der kan betragtes som det mest attraktive fag og arbejde, vil aldrig ophøre. Den er et grundvilkår for alle fags behov for at sikre sig status.
Kampen om, hvorvidt det er mest prestigefyldt at være pædagog, lærer, sygeplejerske, økonom eller kunsthistoriker, vil altid ændre sig i takt med samfundets efterspørgsel og fagforeningernes evne til at profilere de forskellige professioner.
Kamp om retfærdighed
Den anden kamp om anerkendelse er kampen om at bringe de arbejdsrelaterede oplevelser af uretfærdighed ind i en politisk offentlighed. Det er kampe om at få anerkendt arbejdsskader som fysiske, f.eks. rygskader, eller psykiske såsom stress.
Denne gruppe af anerkendelseskampe omfatter også dem, hvor et fag af hensyn til både professionens status og kravet om retfærdighed rykker i felten, f.eks. når pædagoger påpeger, at det er uforsvarligt at passe børnene med uhyrligt lave normeringer.
Kamp om autonomi
Den tredje kamp om anerkendelse handler om realindholdet af et fag, en profession eller et arbejdsområde. Denne kamp drejer sig i høj grad om det enkelte fags autonomi. Eksisterer der et handle- og råderum for den faglige udvikling? Denne kamp kommer konkret til udtryk i modstanden mod f.eks. kontrol og dokumentationsøvelser — styringsredskaber, som i mange tilfælde indskrænker det enkelte fags autonomi og dets mulighed for selv at sætte rammerne for sin udvikling. Et eksempel på dette er, når lærerne med rette beklager sig over, at de individuelle elevplaner ødelægger undervisningen.
Kamppladser under pres
Både omfordelingskampen og de tre typer af anerkendelseskampe er centrale for enhver fagforenings overlevelse, men noget tyder på, at de fire kamppladser er kommet under pres. Forudsætningen for, at kampene kan lykkes, ja, i det hele taget ende med sejr, er, at medlemmerne tør ytre sig. Alle kampe er nemlig stærkt afhængige af, at privat eller offentligt ansatte tør ytre sig uden frygt for repressalier.
Mange undersøgelser peger imidlertid på, at flere professioner ikke tør udtale sig. Senest har Dansk Sygeplejeråd foretaget en undersøgelse, der fastslår, at alt for mange sygeplejersker viger tilbage for at ytre sig kritisk offentligt om deres arbejdsplads, fordi de er bange for at blive fyret.
Måske kan en del af forklaringen på fagforeningernes faldende medlemstal findes her.
Den medarbejder, som undlader at ytre sig for ikke at blive forbigået, tilsidesat i arbejdssammenhænge eller i værste fald fyret, udøver selvcensur.
Meningen forsvinder
Det er imidlertid ikke en selvcensur, der blot knytter sig til nogle få ubetydelige, kritiske bemærkninger, men en selvcensur i forhold til medarbejderens faglige integritet og professionsetik. Det er en censurering af selvet, af den arbejdsidentitet, som alle på arbejdsmarkedet lægger så mange kræfter i at bibeholde.
Selvcensur er censurering af den mening, den enkelte lægger i arbejdet. Når det ikke er muligt at ytre sig, forsvinder meningen med arbejdet.
Der er reelt ingen medindflydelse. Det hævdes, at problemet med selvcensur er, at den ikke efterlader nogen spor, men måske er fagforeningernes faldende medlemstal et sådant spor, for hvis forudsætningerne for fagforeningernes kampe er under voldsomt pres fra en arbejdskultur, hvor det bedre kan betale sig at tie end at diskutere, er der måske heller ikke noget incitament til at engagere sig.
En engageret debat forudsætter helt elementært, at der overhovedet er nogen, som tør ytre sig på kamppladserne.

