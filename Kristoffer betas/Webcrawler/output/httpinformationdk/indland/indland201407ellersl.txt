’I var ellers lige holdt op med at tale om vores tørklæder’
I Gellerupparken i Aarhus vil kvinderne helst holde sig ude af debatten om religiøs påklædning, som Dansk Folkepartis Pia Kjærsgaard i går genantændte ved at lufte et dansk maskeringsforbud
Det handler vist bare om symbolik. Sådan lyder en af kommentarerne, da Information besøger Gellerupparken i Aarhus for at høre, hvad de her synes om, at Dansk Folkeparti overvejer et forbud mod ansigtsmaskering i Danmark.


 På kanten af en sandkasse i Gellerupparken i Aarhus sidder et ungt par og bygger sandslotte med deres søn. Familien bor et par blokke væk og er nogle af de få etniske danskere, der bor her. De har boet her i et par år, men er ikke sikre på, om de egentlig nogensinde har set en muslimsk kvinde så tildækket, at de kun kunne se hendes øjne.
Vi taler om religiøs påklædning, fordi Dansk Folkepartis værdiordfører, Pia Kjærsgaard, har sagt til Berlingske, at partiet igen overvejer et forbud mod ansigtsmaskering. Udmeldingen kommer i kølvandet på, at menneskerettighedsdomstolen i Strasbourg netop har stadfæstet en fransk lov, som blandt andet gør det ulovligt at bære burka og niqab.
»Så blev det vist også agurketid i år,« siger manden ved sandkassen. Han ønsker ikke at få sit navn i avisen, fordi han ikke »gider være kendt i boligkvarteret som ham, der mener noget om religiøs påklædning«.
Han tvivler på, hvor mange et dansk forbud egentligt vil ramme. »Mon ikke det bare handler om symbolik?« spørger han og vender et sandtårn ud af en blå spand.
Nedrullede gardiner
Information er taget til Gellerupparken, hvor knap 80 procent af indbyggerne har en anden etnisk baggrund end dansk, for at høre, hvad man her tænker om en ny debat om religiøs påklædning.
Det er rigtigt nok det med, at her er mange paraboler og nedrullede gardiner. Men her er samtidig både grønnere og roligere, end stedet har ry for. På en tur rundt gennem områdets stisystemer møder jeg fem kvinder.
Fire af dem bærer tørklæde, ingen af dem niqab eller burka. De fleste her har ikke lyst til at snakke med journalister, men en midaldrende dame vil gerne tale, hvis jeg lover, at jeg ikke spørger om hendes navn.
Det lover jeg, og hun sætter sine indkøbsvarer på fliserne og hviler armene. Kvinden, som er muslim og bærer tørklæde, kender ikke selv nogen, der bærer burka eller niqab, og da jeg fortæller hende, at Dansk Folkepartis Pia Kjærsgaard efterlyser en ny debat om religiøs påklædning i Danmark, ser hun helt træt ud.
»I var ellers lige holdt op med at tale om vores tørklæder, men nu skal vi til det igen, siger du?« siger kvinden.
»Jeg er træt af, at hver gang medierne taler om os, så skal vi altid ud og forsvare os og sige, at vi ikke er, som I tror. Jeg er meget mere end bare et tørklæde,« siger hun og hanker op i indkøbsposerne igen.
Skal de bestemme det?
Over for Gellerupparken ligger Bazar Vest, hvor der blandt meget andet sælges grøntsager, kød og udenlandske specialvarer. Her er en eksotisk markedsstemning og mange flere mennesker end på stierne udenfor. Ved en af grøntsagsboderne står tre udenlandske kvinder og vender og drejer et par auberginer for at tjekke dem for mærker, inden de ryger ned i plastikposerne. De har ikke lyst til at snakke og får pludseligt meget travlt med at betale deres varer og komme væk. En kvinde, som har overhørt, hvad jeg spurgte kvinderne om, hvisker hen over et bord med blandede svampe, at folkene herinde ikke gider tale med journalister.
»De synes, det er irriterende, at hver gang pressen vil tale med nogle udlændinge, så kommer de her i Bazar Vest og stiller alle mulige spørgsmål.«
Jeg takker for oplysningen, går en sidste runde, men møder ingen kvinder, der vil tale, og går tilbage til Gellerupparken. Her møder jeg tre piger, som egentligt er på vej ind til byen med bussen, men »som sagtens bare kan tage den næste«.
Pigerne vil heller ikke have deres navne i avisen, men går alle tre i udskoling, har muslimsk baggrund og to af dem bærer tørklæde. Én af dem har en veninde, hvis faster går med burka, og hun kan godt forstå, hvis danskerne synes, at det er grænseoverskridende.
»På den ene side kan man ikke rigtigt fornemme et menneske, der har burka på, og der kommer ligesom sådan en distance ind i mødet. Men på den anden side synes jeg bare heller ikke, det er noget, politikerne skal blande sig i,« siger hun med korslagte arme. Veninden, der ikke har tørklæde på, men er iført sweatshirt og træningsbukser nikker og supplerer: »Vi blander os heller ikke i, hvad det er, de går rundt i. Kunne vi ikke bare selv lade folk om, hvordan de vil se ud?«

