’Tal tyder på en del illegale omskæringer’
Inden årsskiftet offentliggøres et nyt register for omfanget af rituelle omskæringer af drengebørn. Mere viden er som udgangspunkt nyttigt, lyder det fra religionshistoriker og omskæringsmodstander, som dog tvivler på, at registret kommer drengene til gode
’Hvis man modificerer drenges kønsorganer, ændrer man ved grundlaget for deres senere seksuelle erfaringer uden at spørge om lov,’ siger næstformanden i Intact Denmark, Mikael Aktor.


 Vi taler meget om rituel omskæring, men vi ved meget lidt om, hvor udbredt det er. Derfor er Afdelingen for Sundhedsdokumentation under Statens Serum Institut i gang med at etablere et register for rituelle omskæringer af drengebørn, der skal kortlægge omfanget herhjemme.
Registret mangler den endelige godkendelse fra Datatilsynet, men det forventes at stå klar inden 2016.
Religionshistoriker på Syddansk Universitet og næstformand i foreningen mod børneomskæring Intact Denmark, Mikael Aktor, er jøde og selv omskåret. Han er som udgangspunkt imod den rituelle omskæring, fordi drengebørnene ikke selv har valgt den:
»Når man fjerner forhuden, fjerner man dens funktioner: glidefunktionen, beskyttelsen af glansen samt den erogene zone, som forhuden er. Uanset hvordan de kommende drenge og mænd oplever deres seksualliv, vil det være anderledes, end hvis de havde haft forhud. Der kan være forskellige opfattelser af, om det er godt eller skidt, men det er i alle fald anderledes, fordi de ikke har de oplevelser, som skyldes forhudens funktion,« siger han.
Det er naturligvis subjektivt, hvordan det opleves, understreger han og påpeger sit andet argument imod den rituelle omskæring af drengebørn:
»Hvis man modificerer drenges kønsorganer, ændrer man ved grundlaget for deres senere seksuelle erfaringer uden at spørge om lov. Dermed er det også en krænkelse af deres seksuelle rettigheder.«
Selv om rituel omskæring længe er blevet debatteret, er det først inden for de senere tre-fire år, at diskussionen er blevet permanent. Det skyldes blandt andet, at Europarådet i 2013 kom med en resolution, som opfordrede landene til at diskutere børneomskæring som en krænkelse af børns ’ret til fysisk integritet’.
Derudover har der i mange år været forbud mod kvindelig omskæring, og det har medført behovet for at diskutere drengeomskæring:
»Mange af os mener, der foregår en mærkelig diskrimination, eftersom forbuddet kun gælder det ene køn. En af begrundelserne for at indføre pigeomskæring var FN’s Børnekonvention, men den er formuleret sådan, at dens bestemmelser skal gælde uanset køn. Derfor er der grund til at kritisere det forhold, at vi har en lov, der er kønsdiskriminerende,« siger Mikael Aktor.
Ønsker mindstealder
– Men hvorfor har vi så lidt viden om rituel omskæring, når vi nu taler så meget om det?
»Det har været vanskeligt at knytte omskæring til senere komplikationer, fordi man ikke har haft noget register over, hvem der var omskåret. Hvis en dreng kommer med komplikationer, tager man sig af dem, men kan ikke nødvendigvis knytte dem til omskæring. Man er nødt til at vide, hvem der bliver omskåret, for at kunne fastslå en relation. Og det er det, registret skal hjælpe med.«
– Hvilken effekt kommer det til at få?
»Det er jo altid nyttigt at få mere viden. Og det er klart, at det vil gøre det mere effektivt at følge op på komplikationer. Men det løser ikke problemet med drengenes ret til kropslig integritet, så derfor bør man indføre en mindstealder for omskæring, så drengene selv får lov til at vælge. Derudover er registret baseret på indberetning, og det kommer dermed ikke til at fange illegale omskæringer og omskæringer foretaget i udlandet. De tal, vi har nu, viser, at der må være tale om en hel del illegale omskæringer.«
– Hvad er det for nogen tal?
»Der foreligger nogle estimater, som ser på forventningen af antallet af rituelle omskæringer på baggrund af antallet af muslimer og jøder i Danmark. Men hvis man sammenligner dem med de meget få indberetninger fra læger, kan man konkludere, at der enten er en masse læger, der ikke har indberettet, eller en masse drenge, der er blevet omskåret illegalt eller i udlandet.«
– Hvordan kan man forebygge problemet med mørketal?
»Det tror jeg ikke, man kan, uden at indføre en mindstealder for omskæring. Hvis man forestiller sig, at vi havde en mindstealder for drengeomskæring, så ville vi også kunne etablere et apparat gennem sundhedspersonale og jordemødre, som informerede forældre om problemerne med omskæring og om de gældende bestemmelser, og som kunne følge op på det. På den måde vil der være større mulighed for at få kontrol med de her illegale omskæringer, hvis man har en mindstealder.«
– Det er blevet kritiseret, at registret skelner mellem de forskellige typer af omskæringer. Er det ikke problematisk at registrere folk på baggrund af deres religion?
»Tidligere var problemet, at Datatilsynet ikke ville give tilladelse til at registrere, så jeg går ud fra, at registret vil være omfattet af personbeskyttelse. Man vil altså kunne få indsigt i antallet af muslimer og jøder, men man vil ikke kunne få navne. På den måde kan jeg ikke se problemet.«

