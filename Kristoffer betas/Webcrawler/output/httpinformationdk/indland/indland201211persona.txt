Personale skal prioritere mellem syge patienter
Fyldte sengeafsnit i sygehuspsykiatrien tvinger ansatte til at prioritere mellem syge patienter. Flere bliver derfor udskrevet, før de er klar til det, hvilket ifølge patientforeningen SIND kan have negative konsekvenser for patienterne


Det begynder at summe lidt på hospitalet. Skadestuen er fyldt, og man møder kollegaer fra andre afdelinger, der også er ved at have fuld belægning. Så begynder hjulet at køre, og vi begynder at overveje, hvor vi kan finde plads.«Sådan mærker den 28-årige sygeplejerske Jonas Pedersen presset på sit sengeafsnit, når der ikke er flere sengepladser. Han arbejder til daglig på Risskov Psykiatrisk Hospital, afdeling Q2, som primært beskæftiger sig med mani og depression hos voksne. Her oplever han at arbejde i et fag, hvor man sommetider må prioritere mellem patienterne, når der er travlt på afdelingerne.»Vi vurderer hele tiden i vores omgang med patienterne. Nogle gange må vi finde plads til patienter, der er mere akutte end de patienter, vi har indlagt. Så må vi vurdere, hvem der har det bedst og udskrive den person,« siger Jonas Pedersen.Presset på sengeafsnittene tvinger flere læger til at udskrive patienter, før de er klar til det. Ud af de læger, der udskriver patienter, oplever 30 procent at sende patienter hjem, der ikke er klar til det, en gang om ugen eller oftere. Det viser en undersøgelse fra 2012 foretaget blandt næsten 400 psykiatere af DR Nyheder i samarbejde med Dansk Psykiatrisk Selskab (DPS).»Mange af medlemmerne i DPS synes, at det er en forfærdelig vanskelig situation at blive kastet ud i. Man er nødt til at udskrive patienter, som ikke er raske nok, fordi der er nogle endnu mere syge, der står og banker på. Det er en rigtig belastende og ubehagelig oplevelse,« siger Thomas Middelboe, næstformand i DPS.KonsekvenserneKnud Kristensen, formand for Landsforeningen SIND, er bekymret over de tidlige udskrivninger. Han er særligt bekymret over, at sygehuspsykiatrien ofte er nødsaget til at udskrive om fredagen, fordi der skal være plads til akutte patienter i weekenden. Det betyder, at patienten er overladt til sig selv, indtil kommunen overtager mandag: »I de mere ekstreme tilfælde ser vi jo, at nogle patienter, der bliver udskrevet for tidligt, gør skade på sig selv eller måske ligefrem begår selvmord,« siger han.De tidlige udskrivninger har ifølge Knud Kristensen også en stor del af skylden for den høje genindlæggelsesprocent. I 2010 blev hver femte patient i det psykiatriske system genindlagt inden for de første 30 dage efter udskrivning. Det viser de nyeste tal fra Danske Regioner: »Der er stor risiko for tilbagefald. Patienten bliver udskrevet, før vedkommende er klar til det, får det dårligt igen og må derfor genindlægges.«Hvis man skal undgå for tidlige udskrivninger, er det vigtigt hele tiden at være på forkant. Det mener cheflæge for psykiatrien i Region Midtjylland Per Jørgensen.»Det nytter ikke noget kun at have øje for dem, der allerede er indlagt, og have alle senge belagt hele tiden. Det hører til ordentlig og ansvarlig planlægning, at man vurderer, hvordan man sikrer, at der er en plads, hvis der kommer akutte patienter i weekenden,« siger han.Jonas Pedersen har i sine knap to år på Risskov Psykiatrisk Hospital haft gode erfaringer med forberedelse. Han mener, ligesom Per Jørgensen, at det er afgørende, at personalet tidligt i indlæggelsen overvejer, hvor længe patienten skal være indlagt. Derudover er det vigtigt at forberede patienterne op til den dag, hvor de skal udskrives: »Vi skal selvfølgelig ikke ved indlæggelsens start fortælle patienten, at vedkommende snart skal udskrives igen, men vi skal som personale være forberedte, så vi ikke står og er overraskede, når det hele er ved at brænde på,« siger Jonas Pedersen.
