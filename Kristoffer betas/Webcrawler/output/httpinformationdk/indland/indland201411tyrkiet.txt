Tyrkiet lægger pres på Danmark efter frifindelse af kurdere
I dag udløber appelfristen for byrettens frifindelser af de 10 kurdere, der var tiltalt for at samle ind til PKK. En sag, der har Tyrkiets fulde bevågenhed
Folk kan ikke straffes for politiske sympatier, men for kriminelle handlinger, og det kunne ikke bevises, at 10 kurdiske aktivister handlede i ond tro, da de støttede den kurdiske tv-station Roj TV økonomisk. Derfor blev de frikendt.


 Det tyrkiske udenrigsministerium, hvis bistand til de danske myndigheders spørgsmål om en tyrkisk domstols mystiske løsladelse af den mistænkte attentatmand i Lars Hedegaard-sagen i bedste fald kan kaldes nøjsom, har nu udbedt sig en forklaring fra Danmark på Københavns Byrets frifindelse af de 10 danske kurdere, der var tiltalt for indsamling af penge til PKK under dække af tilskud til den kurdiske tv-station, Roj TV.
Kendelsen fra forrige onsdag viser, at retten ikke fandt det bevist, at kurderne samlede ind til PKK, der er på EU’s og USA’s terrorliste. At der ikke kan påvises ulovligt forsæt, fordi de tiltaltes påstand om, at de samlede ind til Roj TV uden at vide, om pengene gik videre til PKK, blev accepteret på grund af bevisets stilling.
Anklagemyndighedens appel-frist udløber i dag, og det kan være årsagen til, at det tyrkiske udenrigsministerium i sidste uge reagerede officielt på frifindelsen ved at lægge pres på de danske myndigheder i form af en skriftlig henvendelse, der ifølge den tyrkiske avis, Hürriyet, afkræver en forklaring på frifindelsen og gør gældende, at »bekæmpelse af og finansiering af terrorisme er en international forpligtelse for ethvert land, således også for Danmark. Derfor er information og en forklaring om forholdsregler mod finansiering af terrororganisationen PKK, herunder den aktuelle sags historie, blevet afkrævet de danske myndigheder«.
Den kurdiske labyrint
Uden for retslokalerne ser virkeligheden således ud: De kurdiske foreninger i København – og i Europa – støtter stort set alle det forbudte kurdiske arbejderparti, PKK, i kravet om politisk autonomi i Tyrkiets kurdiske provinser, simpelthen fordi det bogstav for bogstav også er de legale kurdiske partiers og organisationers program. Anklagemyndigheden har således ret i, at der er en sammenhæng mellem eksempelvis Dansk-Kurdisk Kulturcenter i Viktoriagade på Vesterbro og PKK’s væbnede guerillastyrke i Kandilbjergene mellem Irak og Tyrkiet.
Men den sammenhæng er politisk, ikke nødvendigvis organisatorisk. Kurdiske politikere og tillidsfolk kan være meget enige med PKK’s politiske program, men ikke enige i PKK’s militære praksis, som fra 1984 har været terror mod civile og militære mål.
Nogle kurdiske aktivister arbejder for de politiske mål, men ikke de militære midler. Andre gør utvivlsomt begge dele, men det skal så bevises, og det er denne distinkte forskel, byretten tog ad notam i frifindelserne 22. oktober.
Folk kan ikke straffes for politiske sympatier, men for kriminelle handlinger. Og det kunne ikke bevises, at de 10 tiltalte fra diverse kurdiske foreninger havde handlet i ond tro – altså med det formål at samle ind til PKK.
Appelsag er mulig
Om anklagemyndigheden appellerer til landsretten afhænger af en vurdering af frifindelsens holdbarhed – altså om indsamlerne kan have været i god tro. Særlig prekært er et afsnit, der omhandler en indsamlingsfest til fordel for indkøb af »gasmasker til guerillaen«.
Fire af de 10 tiltalte, der administrerede denne indsamling, påstod, at de 103.450 kroner ikke var gået til gasmasker, men til underskudsdækning af en ’newroz’-fest for det kurdiske nytår i Dansk-Kurdisk Kulturcenter på Vesterbro. Et beslaglagt håndskrevet regnskab, der viste at den omtalte fest faktisk gav et overskud på 53.000 kr. (og altså ikke underskud), forklarede de tiltalte med, at det var ’foreløbigt’ og derfor ikke omfattede en række andre udgiftsposter.
Den forklaring købte byretten, men hvis anklagemyndigheden vurderer, at landsretten ikke vil købe den, kan det føre til en appelsag.
Afstår anklagemyndigheden fra appel, udløses en række erstatningskrav – da de tiltalte blev anholdt i september 2012 blev ni af dem varetægtsfængsel i tre måneder, heraf flere uger i isolation.
Sagen mod de tiltalte udsprang af sagen mod Roj TV, der havde sendetilladelse i Danmark, og som den tyrkiske ambassade allerede i 2005 anmeldte til politiet for at være finansieret af PKK. Det danske radio- og tv-nævn frikendte tre gange, senest i 2008, tv-stationen, og fandt ikke grundlag for at inddrage sendetilladelsen. Først da statsminister Anders Fogh Rasmussen i 2009 søgte job som NATO-generalsekretær kom der skred i sagen – nu blev danske politifolk og anklagere sendt til Ankara, den tyrkiske avis, Sabah, meddelte, at en tiltale var på vej, og i september 2010 blev Roj TV’s kontor i København ransaget af politiet, der beslaglagde computere og mobiltelefoner. Daværende premierminister Recep Tayyip Erdogan sagde bl.a. i London, at indgrebet mod Roj TV var en del af en aftale om Tyrkiets accept af Anders Fogh Rasmussens NATO-job, hvilket Fogh har afvist.
Roj TV blev i juli 2013 dømt for støtte til PKK, og tiltalen mod de 10 frikendte kurdere var en udløber af Roj-sagen.

