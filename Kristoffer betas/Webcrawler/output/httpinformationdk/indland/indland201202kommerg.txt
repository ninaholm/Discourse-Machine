Nu kommer gennembruddet for elbilerne — måske
På lørdag lander den første elbil i Danmark, der ikke koster mere end benzinbiler og uden problemer kan køre fra København til Skagen. Elbil-fansene spår, at gennembruddet er på vej  — men de har taget fejl før
Shai Agassi regner med, at det danske bilmarked i løbet af de næste 10 år vil blive fuldstændigt overtaget  af elbiler.


 I flere år har vi hørt, at nu kommer den. Elbilen er lige på trapperne. Motoren er lydløs, men salget vil brage derudad.
Og hvad er der sket? Intet. Eller næsten intet. Sidste år købte bare tre private en elbil i Danmark, mens resten af de knap 500 solgte elbiler blev købt af kommuner og firmaer med en grøn profil.
Alligevel er direktøren bag elbil-operatøren Better Place, Shai Agassi, ikke blevet mindre fortrøstningsfuld med hensyn til sin forretning, siden han for fire år siden lancerede et samarbejde med DONG Energy om at lave et netværk for elbiler, så de kan lades op over hele landet.
»Vi står over for en ny æra,« siger han.
I weekenden lancerer bilfirmaet Renault elbilen Fluence Z.E., der er den første i Danmark, der kan benyttes i DONG og Better Places model.
Her har elbilen ikke fastmonteret batteri, men kan skifte batteri og derfor køre uden opladningspauser mellem de 14 stationer, der er ved at blive opført rundt om i Danmark. Samtidig ligger bilen prismæssigt på niveau med sammenlignelige modeller.
Koster det samme
Shai Agassi mener, at markedet »i løbet af de næste 10 år vil blive fuldstændigt overtaget af elbiler i Danmark«, og lektor ved DTU og ekspert i elbiler Esben Larsen er ikke afvisende.
»Det kommer meget an på olieprisen. Det kan vise sig, han får ret. Jeg mener absolut ikke, det er urealistisk,« siger Esben Larsen.
Der kører knap 800 elektriske personbiler rundt i Danmark. Hidtil har nogle af de vigtigste forhindringer for elbiler været, at de var for dyre og havde for lille rækkevidde.
Den nye Renault Fluence har en rækkevidde på omkring 160 kilometer. Skal man køre længere, skal man skifte batteri.
Samtidig er prisen kommet ned. Indtil nu har elbiler været væsentligt dyrere end almindelige benzinbiler, på trods af, at elbiler er afgiftsfritaget frem til 2015.
»Priserne på elbiler i Danmark har været urimeligt høje,« siger Jeppe Juul, trafikmedarbejder i Det Økologiske Råd. Han mener, at fabrikanterne har skelet til afgiftsfritagelsen og hældt en langt større del af udviklings- omkostningerne over på de første modeller, sammenlignet med hvad de gør på benzinmodellerne.
Den nye bil Fluence kommer til at koste nogenlunde det samme at køre pr. kilometer som sammenlignelige benzinbiler. Bilen koster 205.000 kroner, og så skal man lease batteriet hos elbil- operatøren Better Place, hvilket koster fra 1.500 kroner om måneden inklusive strømforbrug. Samlet ender kilometerprisen for køb og kørsel på lidt under de fire kroner, hvilket svarer til, hvad det koster at køre en lignende benzinbil.
Hos Forenede Danske Motorejere (FDM) synes man, regnestykket ser fornuftigt ud, men chefkonsulent i det politiske sekretariat Torben Lund Kudsk understreger, at flere ting giver usikkerhed omkring den nye Fluence Z.E.
»Man kan stadig ikke køre uden for landets grænser, man binder sig til en enkelt operatør, der ejer batteriet og leverer strømmen, og ingen aner, hvordan afskrivningen bliver for elbiler,« siger han.
Salget har stået stille
Når der indtil nu stort set ikke er blevet solgt elbiler til private, skyldes det ifølge lektor på DTU Esben Larsen, at det først er nu, de serieproducerede modeller er kommet på markedet.
I 2011 kom eksempelvis de tre biler, der i motor og teknik ligner hinanden så meget, at de er blevet døbt trillingerne, nemlig Citroën C-Zero, Mitsubishi Imiev og Peugeot Ion. Men de er alle forholdsvis dyrere end lignende benzinbiler, og deres rækkevidde er mere begrænset. Deres batteri er fastmonteret og kan hurtigoplades på en ladestation, hvilket tager 20-40 minutter. Den største elbil-operatør i Danmark, Choos- EV, har indtil nu opført 11 hurtigladestationer over hele landet og regner med at have opført 57 i løbet af i år. Dertil opfører de ladestandere på arbejdspladsen og ved folks hjem. ChoosEV oplyser, at de har været i gang i et år og indtil videre har omkring 330 biler tilknyttet.
De to elbiloperatører ChoosEV og Better Place konkurrerer indbyrdes om, hvilket system der skal blive det mest udbredte. Foreløbig er det kun Renault, der har valgt at lave en bil med udskifteligt batteri, mens alle de andre bilproducenter har fastmonteret batteriet.
Mens Better Place samarbejder med DONG Energy, har ChoosEV de to energiselskaber SEAS NVE og SE i ryggen. Energiselskaberne øjner på den ene side muligheden for at kapre kunder fra de traditionelle benzinselskaber, og på den anden side får de mulighed for at afsætte den overskydende vindmølleenergi, fordi bilerne fint kan oplade om natten.
Prisen på olie
Tidligere har Better Place forudsagt, at der ville være 400.000 elbiler på det danske marked i 2020. Så konkret har Shai Agassi ikke lyst til at udtale sig i dag, men skiftet kommer hurtigt, mener han.
»Efterspørgslen på olie bare stiger. I løbet af de næste fem år sender kineserne lige så mange biler på markedet, som der findes i Tyskland, Frankrig, Italien, Spanien og Storbritannien,« siger Shai Agassi.
»Hvad kommer der så til at ske med olieprisen?« spørger han og vurderer selv, at det er et meget konservativt bud, når Det Internationale Energiagentur (IEA) advarer mod, at prisen stiger til 150 dollar tønden i 2020.
»Prisen er allerede på 120 dollar tønden, og der er økonomisk krise i både USA og Europa,« siger han.
Shai Agassi argumenterer for, at den økonomiske krise i 2008 blev udløst af olieprisen, der steg til næsten 150 dollar per tønde, fordi det pressede økonomien og resulterede i, at folk ikke længere kunne betale afdrag på deres huslån.
»At køre benzinbil er som at brænde pengene af. Og hvis du brænder pengene af på vej til arbejde, skal du ikke blive overrasket, hvis der ikke er noget arbejde, når du endelig kommer frem,« siger han.

