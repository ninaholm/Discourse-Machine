Patienter skal frit kunne vælge sygehus i hele Europa
I dag præsenterer EU-Kommissionen endelig sit omdiskuterede direktiv om frit behandlingsvalg i Europa. Forslaget kan forbedre den europæiske sundhedssektor, men skaber også frygt for social slagside
EU-Kommissionen vil give EU-borgere ret til at søge behandling på sygehuse overalt i EU. Det vil først og fremmest komme de rige EU-landes borgere til gavn, vurderer forsker i patientmobilitet.


 Er der lang ventetid eller dårlig behandling på det lokale sygehus, kan det betale sig at undersøge, om servicen er hurtigere og bedre i et andet europæisk land. Hvis det er tilfældet, er det bare om at komme afsted.
Sådan bliver fremtiden for de europæiske patienter, hvis det står til EU-Kommissionen, der i dag fremlægger et direktivforslag om patienters ret til sundhedspleje på tværs af grænserne i Europa.
Udspillet har været længe undervejs og er blevet pillet af bordet flere gange. Blandt andet lige før jul på grund af socialdemokratisk kritik og frygt for, at for meget ballade om det forkætrede direktiv ville kaste grus i den irske valgkampagne op til afstemningen om Lissabontraktaten.
Det hensyn er nu passé, så EU-Kommissionen har valgt at tage tyren ved hornene for at give alle borgere de rettigheder, som det hidtil kun er lykkedes nogle få at opnå ved at gå til EF-Domstolen.
"Direktivet giver patienterne og dermed vælgerne større mulighed for at stille krav til deres politikere, i og med de får en større forpligtelse til at leve op til best practice på europæisk niveau. Udover konkurrencen fra det private kommer der endnu et konkurrenceparameter fra det europæiske sundhedsmarked, og det vil kunne højne kvaliteten. I hvert fald visse steder og for nogle," siger Dorthe Sindbjerg Martinsen, der forsker i patientmobilitet ved Center for Europæisk Politik på Københavns Universitet.
Ressourcestærke
For samtidig med at kvaliteten nogle steder vil stige, er der også risiko for, at det kun bliver de ressourcestærke og rige patienter, der kommer til at nyde gavn af de nye regler. Ifølge direktivforslaget kan man kun få den sum penge med til udlandet som en tilsvarende behandling ville koste i ens eget hjemland. Så i Østeuropa, hvor lønningerne er lavere end i Vesteuropa, og operationerne dermed også er billigere, får man måske kun et tilskud på 40 procent med i lommen til det, en operation koster i Danmark eller Tyskland.
"De patienter, der vil være mest mobile, er dem, der kan betale den medfinansiering, det ind imellem vil kræve, så der er ikke taget højde for lighedsaspektet her. Det er klart, at danskere, svenskere og tyskere og andre med et forholdsvist dyrt sundhedsvæsen vil være bedre stillet end en almindelig rumæner eller lette," siger Dorte Sindbjerg Martinsen.
Social slagside
Derfor er de europæiske socialdemokrater heller ikke begejstrede for direktivudkastet.
"Vi frygter den sociale slagside og markedsgørelsen af systemet, som også vil betyde, at de kompetente læger søger derhen, hvor pengene er. Det problem har Estland for eksempel allerede nu i forhold til Finland, og det kan gå hen og blive endnu værre," siger Christel Schaldemose (S), medlem af Europaparlamentet. 
Socialdemokraterne har slået til lyd for, at de enkelte lande først skal kunne forhåndsgodkende at en patient tager til udlandet. Det har EU-Kommissionen i lang tid sagt nej til, men i direktivudkastet, står der nu, at det kan ske, hvis strømmen af patienter "underminerer eller risikerer at underminere" den finansielle balance i medlemslandenes sundhedssystem.
"Det mener vi, er en lille indrømmelse, men nu må vi have jurister til at se på, hvad det betyder, før vi kan støtte det," siger Christel Schaldemose.
Ligestilling
På den liberale fløj ser man helt anderledes på direktivet end hos socialdemokraterne. Karin Riis Jørgensen (V), der er medlem af Europaparlamentets ALDE-parti (Alliancen af Liberale og Demokrater for Europa) er begejstret for direktivudkastet.
"Når man er syg, har man behov for at handle, og det får man mulighed for med det nye direktiv. Som jeg ser det, har vi allerede A og B-patienter i dag. Dem, der er ressourcestærke og har kræfter til at kæmpe for at komme afsted, og dem, der ikke en gang kender muligheden. Med direktivet vil alle blive stillet lige," siger Karin Riis Jørgensen, der understreger vigtigheden af, at direktivet ledsages af information, der sørger for, at alle kender deres rettigheder.
Karin Riis Jørgensen mener desuden, at frygten for den sociale slagside er stærkt overdrevet. 
"Analyser viser, at det kun er få, der vil komme til at benytte sig af det her, fordi folk helst vil behandles hjemme, men kan vi redde bare ét liv, så er det i og for sig nok for mig."
Efter at EU-Kommissionen i dag har fremlagt direktivet, skal det igennem EU's lovmølle og behandles og godkendes af EU's sundhedsministre og Europaparlamentet. Før det er sket, og direktivet er implementeret i medlemslandene, vil der højst sandsynligt gå fire år.


