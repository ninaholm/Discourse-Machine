Blev en mand fra Nørrebro dræbt af en drone i Raqqa?
En syrisk aktivistgruppe hævder, at et medlem af Islamisk Stat, der angiveligt havde dansk statsborgerskab, blev dræbt af en drone i den syriske by Raqqa i sidste uge. De, der kender manden, har svært ved at forstå, at han skulle have endt sine dage sådan
 Islamisk Stats hovedby, Raqqa i Syrien, har været udsat for voldsomme bombardementer i de seneste uger.


 En dansk statsborger, R.T., er angiveligt blevet dræbt af en drone i den syriske by Raqqa, som Islamisk Stat (IS) kontrollerer. Det hævder organisationen Raqqa is Being Slaughtered Silently, som er en aktivistgruppe, der forsøger at dokumentere, hvad der sker i Islamisk Stats ’hovedstad’. Det har Berlingske også tidligere beskrevet.
Droneangrebet skulle angiveligt været sket den 7. december, mens R.T. befandt sig i en i bil af mærket BMW sammen med en anden person i den syriske by. Aktivistgruppen har dog ikke fremlagt nogen beviser for påstandene, og det har ikke været muligt for Information at få påstanden bekræftet andetsteds.
Men et medlem af aktivistgruppen skriver i en kommentar til Information, at gruppen har oplysningerne fra mere end én kilde.
Samtidig hævder aktivistgruppen, at R.T. var med til at planlægge og har været i direkte kontakt med de personer, der begik terrorangrebene i Paris i november, som resulterede i 130 ofre. Den påstand har gruppen dog heller ikke fremlagt noget bevis for.
Tog en uddannelse
R.T. er ifølge aktivistgruppen kurder, og i Danmark findes da også en person med netop samme navn, som også er kurder, og som har en uddannelse, der svarer til den, som aktivistgruppen oplyser, at R.T. har. Det fremgår blandt andet af en profil på det sociale medie LinkedIn.
Og ifølge en kilde, som Information har talt med, er denne person angiveligt rejst til Tyrkiet. Hvis det er én og samme person, der er tale om, så overrasker det Khalid Al-Subaihi, der har kendt R.T., siden han var syv år gammel.
»Han har aldrig givet udtryk for, at han gerne ville til Syrien. Men hvis han ville tage ned til IS, så ville han nok ikke sige det til mig, fordi han ved, at jeg er modstander af dem,« siger Khalid Al-Subaihi.
Han betegner R.T. som en »fantastisk« ung mand, velopdragen og som en, der formåede at få en uddannelse i et miljø på Nørrebro, hvor andre beskæftigede sig med hashhandel og anden kriminalitet.
Jan Beregaard Pedersen, der er ejer af isenkramforretningen Møller & Mammen i København, havde R.T. som deltidsansat i knap 10 år.
»Han var en ganske normal ung fyr. Jeg har haft en del ansat med hans baggrund, og han var da uden tvivl en rettroende og praktiserende muslim, også i sine ret unge år. Men jeg har slet ikke set nogen tegn på, at det skulle have udviklet sig på den måde, som det måske er sket,« siger Jan Beregaard Pedersen.
En medarbejder fra samme arbejdsplads siger til Information, at hun har »hørt«, at R.T. skulle være rejst til Tyrkiet for at finde arbejde. Netop Tyrkiet grænser op til Syrien og bruges af såkaldte fremmedkrigere som transitland til at komme ind i landet. Hvis R.T. er taget til Syrien, er det en særdeles bemærkelsesværdig rejse, han har foretaget.
Mentor
Eksempelvis var han så sent som i begyndelsen af sidste år aktiv i Foreningen Nydansker, hvor han over to gange løste mentoropgaver for foreningen. Men i 2015 har foreningen ikke kunnet få fat i ham på det mobiltelefonnummer, som han stod opført under. Det oplyser foreningens direktør Torben Møller-Hansen til Information. Foreningen har ellers forsøgt at ringe til ham hele seks gange, men uden held.
Et fagblad viser, at R.T. er dimitteret fra det, der i dag hedder Maskinmesterskolen København. Flere studiekammerater, som Information har været i kontakt med, fortæller da også, at han har gået på skolen. Det fremgår også af hans LinkedIn-profil, at han er dimitteret i 2011.
En person med R.T.’s navn står også opført på en liste over »foreløbige« deltagere til klimatopmødet COP15 i 2009 i København, hvor han betegnes som »studerende« og deltagende for ’KME’, som tidligere var en forkortelse for netop maskinmesterskolen.
Efter endt uddannelse har han arbejdet for virksomhederne Semco Maritime og BWSC, hvor han blandt andet har beskæftiget sig med projektplanlægning og tekniske spørgsmål.
Siden fredag har Udenrigsministeriet undersøgt påstandene om R.T., men søndag kunne ministeriet ikke oplyse om nogen fremskridt i undersøgelsen.
Til flere øvrige medier har Politiets Efterretningstjeneste udtalt, at tjenesten ikke har nogen kommentarer til oplysningerne.
Af hensyn til de usikre oplysninger i sagen og R.T.’s pårørende har Information valgt at ikke at oplyse hans navn

