Oppositionen vil ikke indberette prostituerede på socialhjælp
En samlet opposition vil give 'frit lejde' til prostituerede på kontanthjælp. V tøver og vil inddrage beskæftigelsesministeren


 Sagsbehandlere skal have mulighed for at give 'frit lejde' til prostituerede på kontanthjælp, der ønsker en anden leveform. Det mener en samlet opposition. 
I dag risikerer denne gruppe at skulle tilbagebetale deres kontanthjælp, fordi det anses for at være socialt bedrageri at tjene penge, samtidig med at man modtager kontanthjælp. 
Frit lejde vil betyde, at de prostituerede ikke risikerer at blive indberettet for socialt bedrageri og dermed skulle tilbagebetale deres kontanthjælp, når de henvender sig til kommunerne.
At fjerne de økonomiske sanktioner er den eneste mulighed, der findes, hvis man vil have de prostituerede ud af prostitutionen, mener Det Radikale Venstre: "Den eneste politiske løsning på problemet er at give frit lejde. Det bør man især overveje i en tid, hvor kvindehandlen er eksploderet. Det gør det endnu mere nødvendigt at tage hånd om de prostituerede. Hvis ikke, risikerer vi at skubbe dem længere ud. De kommer jo ikke ud af prostitution, hvis de bliver meldt til politiet," siger ligestillingsordfører Lone Dybkjær (R). 
Samme melding lyder fra Socialdemokraterne: 
"Når en så udsat gruppe som de prostituerede henvender sig for at få hjælp, skal det være muligt at se bort fra lovgivningen, så de sociale ydelser ikke modregnes. For man kan ikke forvente, at de beder kommunen om hjælp til at træde ud af prostitution, hvis de får gæld ud af det," siger socialordføreren for S, Mette Frederiksen. 
Frygter sanktioner
Noget tyder på, at partierne har ret. I hvert fald har det været et problem for flere kommuner, at de prostituerede ikke har henvendt sig til kommunerne for at få råd og vejledning af frygt for at få frataget deres kontanthjælp. 
Socialdemokraterne og Radikale er dog enige om, at tilbuddet om frit lejde kun skal gælde dem, som ønsker at komme ud af erhvervet.
"De kvinder, der ikke vil ud, kan man ikke gøre meget for. Hvis man giver dem frit lejde, kan de jo bare fortsætte med deres ulovligheder. De må acceptere, at man ikke kan modtage kontanthjælp samtidig," mener Lone Dybkjær. 
SF og Enhedslisten er ligeledes enige i at udvise barmhjertighed over for denne gruppe i samfundet. SF's Özlem Cekic mener, at det er forkert, at beskæftigelsesministeren sidestiller kontanthjælp og prostitution med sort arbejde, fordi prostitution lovgivningsmæssigt er en gråzone: Man skal betale skat, men ikke er berettiget til arbejdsmæssige goder som dagpenge og pension. 
Bedrageri uacceptabelt
Venstre anerkender, at der er et problem, idet nogle sagsbehandlere indberetter for socialt bedrageri, mens andre tilgodeser sociale behov. 
"Vi vil kigge på sagen efter de nye oplysninger, I er kommet med. De viser tydeligt, at kommunerne har en forskellig tilgang til problemstillingen. Det gælder om at få afklaret, hvad der er op og ned. Vi taler om en meget sårbar gruppe, som ofte havner i en gældsfælle, hvor prostitution er den måde, de får afviklet deres gæld på. Men Venstre mener stadig, at det er uacceptabelt med socialt bedrageri," siger Venstres socialordfører, Ellen Trane Nørby.
 Om der skal være mulighed for frit lejde eller ej, vil Ellen Trane Nørby ikke sige. Hun vil nu drøfte problemstillingen med Claus Hjort Frederiksen. Dansk Folkeparti er klare i deres mægling. 
De vil ikke give frit lejde, "men det er bekymrende, at nogen sagsbehandlere ikke overholder loven," siger Christian H. Hansen, DF, formand for socialudvalget. 


