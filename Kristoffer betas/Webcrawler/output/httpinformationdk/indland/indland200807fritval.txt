Frit valg på alle hylder: Prinsesse, popstjerne eller mor
'Er virkelig nogen, der tager det her alvorligt?' spørger queerfeministisk aktivist Ane Havskov Kirk i Fætter BR's pigeafdeling på Fisketorvet


 Luften i forbrugsland er tør og plastisk .
"I always feel like shoplifting", står der på den sorte netpose, der hænger på hendes skulder. De første mennesker, vi møder på vej op ad Fisketorvets rulletrappe, er to kvinder, der holder i hånden. 
"Øh, velkommen til heteroland?" griner Ane Havskov Kirk. Hun læser kønsforskning i Lund i Sverige og er aktivist i den queerfeministiske gruppe KRAN, og Information har bedt hende være guide i et stykke heteroland efter eget valg. Hun har valgt Fisketorvet. Men det er ikke en helt nem opgave, mener Ane Havskov Kirk.
"Det lebbepar, vi passerede, kan leve mere konformt end det heteropar, der står derovre," siger Ane Havskov Kirk og fortsætter: 
"Selv om mange herinde ved første øjekast mimer stereotype 'kønsoriginaler', har de fleste jo en eller anden sær feature, der falder uden for forestillinger, om hvordan rigtige mænd og kvinder ser ud og opfører sig." 
Og det er heller ikke til at vide, hvad der gemmer sig bag facaden, påpeger hun.
"Ham der, for eksempel," siger hun og peger på en kortklippet mand i pressefoldede bukser. 
"Måske går han i dametøj, når han har fri, sex-cruiser i Ørstedsparken, underviser i queerteori, eller hvad ved jeg..." 
Kasserne
Det er nemt nok at udpege alle dem, der tilsyneladende opfører sig 'normalt'. Problemet er, at det let bliver en overfladisk kasseplacering, mener Ane Havskov Kirk. 
"Vi performer alle sammen - det gør jeg også som ikke-heteroseksuel. Men der er nok stor forskel på, hvor bevidst man er om, at man performer, hvorfor man performer, og hvad det har af konsekvenser," siger Ane, mens vi går ind i Silvan byggemarked.
"Jeg går også i Silvan, og hvad så - holder det så op med at være heteroland?" spørger Ane Havskov Kirk, der købte sin første boremaskine her, og derfor har "sådan et kærlighedsforhold" til gør-det-selv-butikken. 
"Mig og min kæreste gik rundt herinde i timevis og kiggede på vinkelslibere og boremaskiner, og fik en følelse af, at sådan gør 'rigtige lesbiske' - tool dykes, du ved," griner Ane Havskov Kirk og falder over en støvsuger mellem alle boremaskinerne. "Cleaning with a smile," står der på pakken. Et billede viser en dame, der støvsuger et skinnende rent gulv. Hun smiler faktisk slet ikke. 
"Det var nok det eneste tidspunkt under rengøringen, hvor hun ikke smilede. Uheldigt, de lige tog billedet der," konstaterer Ane Havskov Kirk tørt. 
At stikke ud
Hun vender tilbage til de kasser, vi putter på os selv og andre.
"De kan sjældent holde til nærmere eftersyn, men de giver tryghed. Hvis man ikke stikker ud fra dominerende forestillinger om en rigtig mand, kvinde, dansker osv., behøver man ikke kæmpe for sit rum hele tiden," siger Ane Havskov Kirk og påpeger, at nogle identiteter er lettere at skrue op og ned for end andre. 
"Jeg behøver ikke at 'se lesbisk ud', de dage, jeg ikke gider stikke ud. Jeg kan lade være at holde min kæreste i hånden og gå uinteresseret forbi boremaskinerne i Silvan. Men hende der...," siger Ane Havskov Kirk og kigger over på en mørk kvinde med tørklæde på; 
"Tænk på de kampe, hun må tage hver eneste dag. Hun kan ikke bare lade være at ligne en indvandrer, når hun ikke orker reaktionerne."
Drenge 'gør' - piger 'er'
Lyserødt. Her er overvældende lyserødt. Vi er havnet i Fætter BR's pigeafdeling. Man kan vælge, om man vil være prinsesse, popstjerne, 'mor' eller cheerleader. 
"Jeg tror, jeg har undgået BR af præcis denne årsag..." sukker Ane Havskov Kirk, mens vi står mellem Fashion-Girl skatkister, Baby-Born og My Little Pony. 
"Jeg har svært ved at forstå, at nogen kan tage det her alvorligt. Er der nogen, der gør det?" spørger Ane Havskov Kirk, som om hun håber, at nogen vil svare 'nej, selvfølgelig ikke'. 
I drengeafdelingen liver Ane Havskov Kirk op igen. Her er sværd, man kan fægte med, og klodser, man kan bygge med. 
"Alt det sjove er til drengene. Drengene kan gøre noget, pigerne kan være noget. Og så var jeg jo prinsessen, og så var du jo cheerleader'en," siger Ane Havskov Kirk. 
I mellemtiden er vi nået hen til rollespilslegetøjet.
"Se, her kan man tage en maske på og være noget andet end sit køn. Det giver piger mulighed for at være trolde eller ork'er," siger Ane Havskov Kirk begejstret. 
Grænsegænger
Det er mere vanskeligt ude i den virkelige verden. Ane Havskov Kirk fik en gang en psykolog til at gå helt i stå, fortæller hun, da vi udasede sidder med kaffe og udsigt over forbrugsland. Det var åbenbart vigtigt for psykologen at placere Ane på seksualitetspaletten for at kunne gå videre i samtalen. Men det gav problemer. Ane havde haft flere forhold med mænd, og var nu i et fast forhold med en kvinde. Psykologen ville gerne have slået fast, at hun nu var færdig med mænd, så der kunne sættes hak ved 'lesbisk'. Men Ane kunne blot konstatere, at hendes nuværende kæreste var en kvinde. 
"'Må jeg så skrive her, at du er uafklaret lesbisk?' spurgte psykologen, da hun på 20 forskellige måder havde forsøgt at få et klart svar. Men gu' måtte hun ej skrive 'uafklaret lesbisk' - min seksualitet er præcis ikke en af de ting, jeg er uafklaret med," siger Ane Havskov Kirk, og tilføjer:
"Når man først har etableret sig i et forhold i homoland, så forventes man at blive 'på den anden side'. Det er kun ok at pendle over grænsen mellem hetero- og homoland som single. Singler er jo nærmest også blevet en slags seksuel minoritet i sin afvigelse fra det monogame parforhold." 
Ane Havskov Kirk peger over mod en reklame for fotofremkaldelse, hvor en dame og en mand sidder med hovederne tæt sammen, og en lille pige imellem sig. 
"Og det der skal så forestille at være normen, selvom det statistisk set er en minoritet," siger Ane Havskov Kirk .
Forbrugsfamilier
Vi stopper op foran en reklamesøjle, der lokker med en 'Sommerferiebillet til hele familien' for kun 95 kroner. Så får man både biografbillet, børnesodavand, popcorn, kaffe, kage, kanalrundfart, slikpose, appelsinjuice og parkering i seks timer. 
"Familie og forbrug er virkelig vokset tæt sammen i heteroland. Og de rammer vist plet ved at fremstille familien som forbrugsenhed. Alle de her forældre, der render rundt og køber accessories til forestillingen om den perfekte familie," siger Ane Havskov Kirk, mens en mand med en dreng i en farvestrålende Kidz Car går træt forbi os. Hun tilføjer med et skævt smil: 
"Men kender du det; selv om man er glad for at blive skudt forbi af de der heteronormative reklamer, så kan man godt føle sig lidt uden for alligevel ik? Sådan et åndssvagt behov for at føle sig repræsenteret og inkluderet." 


