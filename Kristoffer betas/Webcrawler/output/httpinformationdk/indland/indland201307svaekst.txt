S: Vækst for at skabe arbejdspladser
Socialdemokraterne vil i efteråret kæmpe for et bedre beskæftigelsessystem. Det skal blandt andet forbedres ved at skabe job til dem, der er kompetente og skaffe kompetencer til resten


 
	Beskæftigelsessystemet er for dyrt, for passivt og for ringe. Det mener politisk ordfører Magnus Heunicke (S), som vil arbejde for, at systemet bliver forbedret, når han vender tilbage til Christiansborg efter sommerferien.

	»Vi vil sikre, at flere arbejdsløse kommer ind på arbejdsmarkedet – gerne med forbedrede kompetencer,« siger Magnus Heunicke.

	Først og fremmest vil Socialdemokraterne fokusere på erhvervsuddannelserne. Magnus Heunicke mener, at det er en falliterklæring, at »så vigtig en del af uddannelsessystemet får så stedmoderlig en behandling«.

– Hvordan vil I skaffe arbejdspladser?

	»For første gang siden 1990’erne er vores mål reelt at forbedre produktiviteten. Hvor meget er det værd, når danskerne går på arbejde? Vi vil ikke være en nation, som taber konkurrencen. Vi skal styrke uddannelse og den kollektive trafik, så vi bliver mere produktive,« siger han

	Ifølge Magnus Heunicke vil øget produktiviteten skabe vækst – og derved flere arbejdspladser. Anbefalingerne fra Produktivitetskommissionen til både den private og offentlige sektor vil Socialdemokraterne også gerne se på.»Når vi i Danmark er lykkedes med at have så stor en rigdom, er det, fordi vi har været produktive. Vi tager de skridt, der skal til. Det handler om, at vi på den ene side gør alt, hvad der er muligt inden for de økonomiske rammer for at sikre arbejdspladser. Vi vil investere, men samtidigt sikre, at vi har en sikker styring af vores økonomi,« siger Magnus Heunicke.

	Et af forslagene fra Produktivitetskommissionen er at ændre planloven, så der bliver givet tilladelse til at bygge såkaldte hypermarkeder (store supermarkeder, red.), men det forslag afviser Magnus Heunicke, at man kommer til at følge. Socialdemokraterne har ifølge ham ikke endnu ikke lagt sig fast på, hvilke forslag de vil følge.

	»Men vi har jo sat folk i gang med at tænke tanker, så nogle af tankerne vil vi nok benytte os af,« siger han.

	En af de kommende forhandlinger, som Magnus Heunicke har store forventninger til i efteråret, er forhandlingen om ’togfonden’. Fonden vil tage 27 milliarder kroner fra de udenlandske Nordsøolieselskaber og investere i flere og hurtigere tog.

	»Det vil skabe arbejdspladser i samme størrelsesordning, som da vi byggede Storebæltsbroen, hvis vi udvider togsektoren. Vi skal simpelthen have en politisk aftale på plads.«

