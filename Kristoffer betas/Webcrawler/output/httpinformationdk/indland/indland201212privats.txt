Privatskoler tjener på folkeskolereform
Regeringens udspil til en reform af folkeskolen giver privatskolerne flere penge end i dag, uden at de skal yde mere. Det kan få omfattende konsekvenser for den folkeskole, regeringen ønsker at styrke, mener tænketanken Cevea


 Privatskolerne går økonomisk gunstige tider i møde, hvis det lykkes regeringen at samle flertal for sit udspil til en reform af folkeskolen. I udspillet skriver regeringen, at den vil »sikre, at tilskuddene til de frie skoler tilpasses, så skolerne får tilsvarende muligheder for at øge kvaliteten i undervisningen som folkeskolen«. Men selv om privatskolerne får flere penge efter reformen, vil regeringen ikke bede privatskolerne om at yde mere, for som den skriver i udspillet, vil der »ikke blive stillet krav til, at de frie grund- og efterskoler også skal levere en længere sammenhængende skoledag«.
Det vækker harme hos Danmarks Lærerforening og Skolelederforeningen. Formand for Skolelederforeningen Anders Balle siger:
»Det er dybt urimeligt, at man giver sådan et tilskud til privatskolernes økonomi, uden at de skal levere varen«. Formanden for Danmarks Lærerforening, Anders Bondo Christensen, finder det »besynderligt«, at regeringen vil give privatskolerne flere penge.
»Det er rigtig dyrt at have eleverne til at være på skolen i længere tid, og hvis privatskolerne ikke skal det, men i stedet kan koncentrere sig om at øge kvaliteten, så er det da klart, at får de en konkurrencefordel på det punkt,« siger han.
Før folketingsvalget i 2011 lancerede nuværende børne- og undervisningsminister Christine Antorini (S) et ønske om at ændre tilskuddet til privatskolerne, så de fremover skulle tage et større socialt ansvar. Den gang talte Christine Antorini om »en økonomisk gulerod, som motiverer til et større socialt ansvar«.
Konsekvenser for folkeskolen
Ifølge professor ved Danmarks Pædagogiske Universitet Niels Egelund er det helt naturligt, at privatskolerne fortsat skal have 72 procent af, hvad en gennemsnitlig folkeskole koster i offentligt tilskud.
»Som jeg ser det, lever man op til de hidtidige principper og leverer den procentdel, man plejer, men samtidig blander man sig ikke i, hvordan de bruger midlerne. Så det er business as usual,« siger han.
Centrum-venstre-tænketanken Cevea har tidligere støttet en ændring af tilskuddet til privatskolerne, og analysechef Jens Jonatan Steen undrer sig over, at regeringen vil give privatskolerne flere penge uden at stille yderligere krav.
»Hvis reformen ikke giver privatskolerne yderligere forpligtigelser, så bør de heller ikke få yderligere statslig støtte. Det giver ingen mening. Dybest set burde man regne privatskolerne helt fra, hvis man ikke forventer, at de også skal løse nye opgaver og lave heldagsskoler. Ellers kan det få store konsekvenser for folkeskolen på længere sigt.«
Børne- og undervisningsminister Christine Antorini (S) afviser, at privatskolerne får flere økonomiske midler uden at skulle levere mere.
»Friskolerne skal leve op til de samme faglige krav, som folkeskolen gør. Det skal de allerede i dag, og det skal de også fremover. Men vi vil ikke detailregulere friskolerne,« siger Antorini.
– Så privatskolerne får altså flere penge uden flere krav?
»I dag får privatskolerne en procentdel af udgifterne til folkeskolen. Den sammenhæng er der i dag, og den vil der også være efter reformen. Men jeg håber, at de vil lade sig inspirere af det, der sker i folkeskolen.«
Formand for Danmarks Privatskoleforening Kurt Ernst er tilfreds med, at privatskolernes tilskud fortsat skal reguleres efter den samlede udgift til folkeskolen.
»Det er en tilkendegivelse af, at de frihedsgrader, vi har, bliver bevaret, og at vi skal have nogle tilsvarende vilkår for at kunne give et tilbud, der matcher folkeskolens. Det, synes jeg, er vældig, vældig fair,« siger han.

