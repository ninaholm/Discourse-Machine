Fortidens spøgelser: Journalisten, der 'gjorde ensidighed til en dyd'
Den australske journalist Wilfred Burchett (1911-1983) skrev i slutningen af 1970'erne en række artikler om Indokina til Information, mens Informations Forlag udgav hans bog om Vietnams frihedskamp. Var Burchett i virkeligheden Sovjet-spion, og fungerede han som en påvirkningsagent i avisens spalter?
Den australske journalist Wilfred Burchett (tv.) sammen med den nordvietnamesiske leder Ho Chi Minh. Wilfred Burchett, der aldrig lagde skjul på sine stærkt venstreorienterede sympatier, valgte ubetinget side til fordel for Vietnam, da landet i 1978 invaderede Cambodja for at fjerne Pol Pot-styret


 I Informations arkiv findes der et gammeldags kartotekssystem med optegnelser om artikler, der blev bragt i avisen, inden arkivet i midten af 1990'erne gik over til edb. I en af skufferne findes der et kort med overskriften "Burchett, Wilfred II", og på kortets fuldt udfyldte for- og bagside er der noteret i alt 11 artikler af den australsk fødte journalist. Sandsynligvis må der også have været et kartotekskort I, men det er bortkommet.
De 11 artikler på kort II er fra juli, august og september 1979, og overskrifterne lyder f.eks. sådan her:
-Vietnam genoplivede menneskerettighederne for kampucheanerne
-Vietnam vil stoppe flygtningenes ulovlige udrejse
-Vietnamflygtningenes bagmænd tildeles strenge straffe
-Langsom men sikker flygtningeløsning
-Sihanouk forudså Pol Pot styrets rædsler
Flere af Burchetts artikler er under hans byline forsynet med følgende tekst: Informations korrespondent.
Ifølge Berlingske Tidendes kulturmedarbejder Bent Blüdnikow var Burchett sovjetisk spion. Han mener, at det er kritisabelt og et udtryk for manglende lyst og vilje til at gøre op med en betænkelig totalitaristisk fortid, når Information ikke har meddelt dette til sine læsere.
"Det er nu kommet frem, at han var spion for Sovjetunionen. Er det sandt, at Information havde denne mand som påvirkningsagent? Og hvorfor har Information aldrig fortalt om hans gøren og laden," spørger Blüdnikow således.
Allerførst: Hvem var Wilfred Burchett?
En omstridt legende
Wilfred Burchett døde som 72-årig i Sofia i Bulgarien i 1983. Allerede i levende live var han en legende, omend en temmelig omstridt legende, der aldrig lagde skjul på sine stærkt venstreorienterede sympatier.
Burchett blev verdenskendt, da han som den første vestlige journalist 1945 besøgte Hiroshima en måned efter, at byen var blevet ramt af den amerikanske atombombe. Hans reportage fra den smadrede by, trykt i den konservative engelske avis Daily Express, hører til blandt pressehistoriens berømte forsider: "Jeg skriver dette som en advarsel til verden," lød Burchetts manende overskrift til artiklen, hvor han som den første nogen sinde beskrev de uforklarlige dødsfald, der blev ved med at ramme byens indbyggere - forårsaget af den dengang for offentligheden helt ukendte radioaktive stråling.
Strid om pas
Under Anden Verdenskrig havde Burchett gjort journalistik til en levevej og rapporteret til engelske aviser fra fronten i Burma og Kina samt fra USA's kamp mod japanerne fra den ene Stillehavsø til den næste. I Kina blev han gode venner med den senere kinesiske premierminister Chou En-Lai. Efter krigen blev Burchett korrespondent bl.a. for den franske kommunistavis l'Humanite og bosatte sig i nogle år i Østeuropa, hvorfra han ifølge sine kritikere skrev ensidige hyldestartikler om skueprocesserne mod systemkritikere. Derfra flyttede Burchett til Kina, og under Koreakrigen 1950-53 berettede Burchett om krigen set fra Nordkoreas og Kinas synsvinkel. Ifølge senere vidnesbyrd fra australske soldater, der var taget som krigsfanger af de kinesiske styrker, assisterede Burchett også i afhøringerne af sine landsmænd. Under alle omstændigheder havde han som en af meget få vestlige journalister adgang til fangelejrene, hvis standard han i øvrigt roste til skyerne og beskrev som svarende til "schweiziske feriesteder" i sine artikler. Hans indsats under Koreakrigen i forhold til de australske krigsfanger førte til, at den konservative australske regering i 1955 nægtede at forny hans pas. Først i 1973, da Arbejderpartiet kom til magten i Australien, fik Burchett sit pas igen.
Valgte side
Efter Koreakrigen drog Burchett til Cambodja, hvor han blev ven med fyrst Sihanouk, og derfra kom han til Nordvietnam, hvor han lærte Ho Chi Minh og den senere premierminister Pham Van Dong at kende. I de følgende mange år rapporterede han om vietnamesernes kamp først mod franskmændene, senere mod amerikanerne. Det var også Ho Chi Minh, der i 1955 forsynede Burchett med et nordvietnamesisk rejsedokument, så han stadig kunne rejse rundt. I slutningen af 1950'erne og starten af 1960'erne opholdt Burchett sig i Moskva, hvorfra han bl.a. begejstret rapporterede om sovjetisk rumfart og andre videnskabelige landvindinger. 
I midten af 1970'erne bosatte Burchett sig i Paris, hvorfra han bl.a. drog til Afrika for at rapportere om selvstændighedskampen i de tidligere portugisiske kolonier. Da Vietnam i december 1978 invaderede Cambodja for at fjerne Pol Pot-styret, og Kina nogle måneder senere foretog en såkaldt straffeekspedition mod Vietnam, valgte Burchett ubetinget side til fordel for vietnameserne. Danmark fortsatte i øvrigt med at opretholde diplomatiske forbindelser med det afsatte Pol Pot-regime.
Anklager om KGB-spion
Det fremgår umiddelbart af Burchetts levnedsforløb, at han ikke opfattede sig selv som journalist i traditionel forstand. Han spillede f.eks. en rolle bag kulisserne i såvel de amerikanske fredsfølere i forhold til Nordvietnam og i kontakten mellem USA og Kina, der i 1972 førte til præsident Nixons besøg i Peking.
Men var Burchett også spion?
Spørger man førstesekretær Susan Allen fra den australske ambassade i København, får man et rigtigt diplomatsvar: "Wilfred Burchett er aldrig blevet dømt for en lovovertrædelse i Australien," skriver førstesekretæren i en mail til Information og fortsætter: "Der har været forskellige beskyldninger om at være KGB-agent, men de er aldrig blevet bevist."
"Når tiden kommer til at afklassificere og offentliggøre de arkiver, den australske regering har om Burchett, vil der utvivlsomt komme antydninger om grundlaget for disse beskyldninger," tilføjer Allen. 
Søger man på Burchett på nettet, fremgår det, at allerede mens han efter Anden Verdenskrig opholdt sig i Bulgarien, hvor han blev gift med en bulgarsk kvinde, blev han beskyldt for at være spion - denne gang dog i ledtog med det britiske Intelligence Service. Anklagerne, som Burchett konsekvent afviste, førte dog til, at de bulgarske myndigheder inddrog Burchetts visa, således at han ikke længere kunne bo i Bulgarien sammen med sin kone. Parret blev først genforenet, da Burchett senere flyttede til Kina. 
I november 1963 aflagde den sovjetiske KGB-afhopper Yuri Krotkov et vidneudsagn under ed overfor komitéen om indre sikkerhed under det amerikanske senat. Ifølge Krotkov havde Burchett forsynet KGB med oplysninger, lige som han arbejdede for og modtog penge fra Hanoi og Peking. Desuden var Burchett et hemmeligt medlem af det lille australske kommunistparti. 
Den første KGB-kontakt til Burchett var etableret allerede i 1947, fortalte Krotkov, og den var sket på Burchetts foranledning. Ifølge en længere artikel fra november 1981 i tidsskriftet Commentary, som sponsoreres af American Jewish Comittee, kom Burchett dog først på KGB's lønningsliste i 1956 i forbindelse med, at han flyttede fra Vietnam til Moskva.
Efter Burchett i 1973 fik udstedt et australsk pas og kom tilbage til Australien, stævnede han den konservative australske politiker Jack Kane, der i en artikel i et nyhedsbrev havde gengivet Krotkovs vidneudsagn. Burchett forlangte en million australske dollars i erstatning for bagvaskelse, men han vandt ikke sagen. Selv om retten ikke behandlede sagens kerne, altså om Burchett var spion eller agent, så fandt retten, at Kanes gengivelse af Krotkovs vidneudsagn var korrekt. Ifølge andre oplysninger hang sagens udfald også sammen med Kanes daværende parlamentariske immunitet. Under alle omstændigheder førte Kanes forsvarere adskillige tidligere krigsfanger fra Koreakrigen som vidner, hvoraf flere fortalte, at Burchett havde været iklædt en kinesisk officersuniform, da han besøgte krigsfangelejrene, og at de kinesiske vagter omtalte ham som "comrade Burchett".
Ensidighed en dyd
Gennem årene skrev Burchett foruden en lang række bøger om de østeuropæiske 'folkedemokratier' og Indokina også artikler til så forskellige aviser som f.eks. Daily Express, the Times, Financial Times, de to fransksprogede kommunistaviser Ce soir og l'Humanite foruden den amerikanske kommunistavis National Guardian og magasiner som Far Eastern Economic Review - samt til dagbladet Information. Og i efteråret 1977 udgav Informations Forlag Burchetts bog Græshopper og Elefanter om vietnamesernes årelange frihedskamp.
Bogen blev oversat af daværende medarbejder på Information Jørgen Dragsdahl, og han interviewede et halvt år senere Burchett i Paris. Interviewet blev bragt i Information den 25/3 1978, og Burchett præsenteredes som "en journalist, der aldrig har været i tvivl om, at han er en del af den historie, han beretter om."
Selvstændig journalistik
Om sit fag fortalte Burchett, at "min opgave er at informere aktivister - folk, der ikke blot læser for fornøjelsens skyld. Folk der ønsker at bruge deres viden til at gøre noget ved det, de læser om. De har brug for ammunition, og derfor er det min pligt at være grundig og sandfærdig."
Burchett afviste at være medlem af noget parti - "jeg er verdens frieste korrespondent", som han sagde - men han medgav også: "Størstedelen af de synspunkter, jeg har fremført, har været sammenfaldende med et eller andet kommunistisk partis."
Som nævnt indledningsvis skrev Burchett i sensommeren 1979 mindst 11 reportager/artikler i Information. Det gik ikke upåagtet hen.
 Således kritiseredes Burchett i en kronik fra maj 1979, hvor skribenterne Ellen Brun og Jacques Hersh forsvarede de kinesiske synspunkter i striden mellem Vietnam og Kina. 
Burchett beskyldtes for ukritisk at identificere sig "med den propaganda, Hanoi udsender".
Når Burchett trods dette gav sine reportager en form, "så det fremstår som udtryk for en selvstændig journalistisk virksomhed og analyse", så var det "at føre henholdsvis læsere og lyttere bag lyset", skrev de to kronikører.
I en nekrolog om Burchett fra september 1983 omtalte Informations daværende udenrigsmedarbejder Flemming Ytzen anklagerne mod Burchett for at "deltage i forhørene af US-krigsfanger" under Koreakrigen, lige som hans usædvanlig gode personlige relationer til de nordvietnamesiske ledere blev skildret. 
"Burchetts engagerede reportager rejste tvivl om hans uvildighed og troværdighed. Mange kolleger tog afstand fra Burchetts enøjede fremstillinger af komplekse konflikter", skrev Ytzen og tilføjer, at Burchett "gjorde ensidighed til en dyd. 
Den type journalistisk var hans kendemærke i alle efterkrigsårene. Den fordrede et betydeligt mod under 1950'nes koldkrigsatmosfære, men viste sig uanvendelig i 1970'ernes ændrede verdensbillede."
Om de reportager, der blev bragt i Information i 1979, skrev Ytzen, at "Ingen læser kunne være i tvivl om Burchetts ståsted og sympati for den vietnamesiske politik".
Burchett var interessant
Hvordan så Informations daværende medarbejdere på Burchett? Var der ikke nogen, der fandt Burchetts dækning af Indokina ensidig?
Ifølge avisens daværende udenrigspolitiske medarbejdere var der ikke tvivl om Burchetts enøjethed. Det var netop på grund af den - og på grund af de oplysninger, Burchett som følge af sine særlige forbindelser kunne få adgang til - at han skulle skrive i Information
Knud Vilby var med i Informations chefredaktion i 1977-79. Og som han siger: "Der er ikke noget underligt i, at Burchett blev trukket ind. 
Selv om der især i USA var en voksende utilfredshed med Vietnamkrigen, så var dækningen også i danske medier overvejende vestlig. Her kom der så en mand, der havde adgang til oplysninger fra den anden side, og som samtidig skrev i en britisk tradition. Så jo, vi har givetvis endda pralet af det. Burchett var da noget," smiler Vilby.
- Hvad var han?
"Han var spændende, og han gav alternative oplysninger. Men han er jo stadig meget kontroversiel i Australien, hvor nogen mener, at han er landets største journalist nogen sinde, mens andre opfatter ham som kommunistisk propagandist."
- Han var i hvert fald meget ensidig?
"Ja, men det er sådan set pointen," siger Vilby og sammenligner med en tænkt situation fra vore dage: "Hvis nu en australsk journalist kunne berette om, hvordan Taleban vurderer situationen i Afghanistan eller Pakistan, så synes jeg da, at det er helt oplagt at få i avisen."
Ifølge Vilby er det væsentligt at erindre, at Informations medarbejdere dengang anså sig avisen som et alternativ til "de ca. 90 procent af aviserne, som var borgerlige."
Flemming Ytzen, som først kom til Information i 1980, vurderer, at Burchett "havde unik adgang til oplysninger. Selv om han var en såkaldt fellow travel	ler, så var det interessant at læse. Han kom med oplysninger, som man ikke kunne få hos AP eller Reuter."
Jørgen Dragsdahl husker udmærket Burchett: "Vi var ikke i tvivl om, hvad manden mente. Eller hvor hans sympatier lå. Men hans artikler indgik i, hvad man kunne kalde en pluralistisk nyhedsformidling, hvor artikler blev udvalgt efter, om de gav relevante oplysninger eller kunne belyse en konflikt fra forskellige sider."
"Og når en mand som Burchett som en af meget få vestlige journalister havde adgang til at bevæge sig på den nordvietnamesiske side af fronten, så er det klart for alle, at han måtte have forbindelserne i orden. Jeg nægter at tro, at Informations læsere dengang ikke kunne begribe det," tilføjer Dragsdahl.
Lars Møller Rasmussen, dengang Informations mellemøstmedarbejder, mener, at kontakten til Burchett blev etableret gennem avisens daværende mand i Tokyo, nu afdøde Poul Svejstrup. Kort efter forlod Svejstrup i øvrigt Information og gik til Børsen og senere Jyllands-Posten.
"Jeg mener også, at vi har fortalt læserne, hvem Burchett var. Læserne har haft en fair chance for at bedømme hans ideologiske udgangspunkt, især fordi han ikke gjorde noget forsøg på at skjule det. Og så er der intet forgjort ved at bringe hans artikler," siger Møller Rasmussen.

Læs mere om Burchett og Information på Dahlins blog på http://luftskibet.information.dk/dahlin

