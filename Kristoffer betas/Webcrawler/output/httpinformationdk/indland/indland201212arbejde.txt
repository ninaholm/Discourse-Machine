Arbejderisterne stempler ud
De såkaldte arbejderister i SF ville generobre skurvognssegmentet, men tabte kampen om magten i partiet. Med Mattias Tesfayes exit synes ambitionen om at gøre SF til et bredt favnende lønarbejderparti opgivet


 Først tabte de kampen om formandsvalget i SF. Så fyrede den nye formand, Annette Vilhelmsen, deres fremmeste repræsentant, skatteminister Thor Möger Pedersen. Og nu har selve personificeringen af dem, Mattias Tesfaye, valgt at trække sig som partiets næstformand og folketingskandidat.
Med en omskrivning af Frank Zappas berømte ord om jazzen kan man sige, at hvis SF’s såkaldte arbejderister ikke er døde, så lugter de i hvert fald mærkeligt.
Selv afviser Mattias Tesfaye dog, at nekrologen nu kan skrives over arbejderisterne. Men så alligevel.
»Jeg vil ikke anerkende betegnelsen arbejderisterne. Men når vi er færdige med at skændes om det, så er svaret: Jo, Villy Søvndals SF tabte formandsvalget,« siger Mattias Tesfaye.
Netop Mattias Tesfaye har været nært knyttet til Thor Möger Pedersen og SF’s tidligere formand, udenrigsminister Villy Søvndal, hvis fornyelsesprojekt fik ham til at melde sig ind i SF efter en fortid i først det stalinistiske DKP-ML og siden Enhedslisten. Mattias Tesfaye blev ikke mindst overbevist af Villy Søvndals opfordring til Hizb ut-Tahrir om at »skride ad helvede til«. En sprogbrug SF’s nuværende formand, Annette Vilhelmsen, har lagt afstand til.
Allerede i 2010 blev Mattias Tesfaye den helt store stemmesluger ved valget til landsledelsen på SF’s landsmøde, og han blev nævnt som en mulig SF-formand længere ude i fremtiden.
Et kæmpe tilbageskridt
Mattias Tesfaye erkender, at valget af Annette Vilhelmsen som formand foreløbig kun har medført udskiftning af personer og ikke et politisk kursskifte. Men han forventer, at politikken vil blive en anden, når den nye formand engang får tid til at definere sit eget politiske projekt.
»Vi er jo medlem af en regering – så vi kan ikke lige pludselig slå et vildt sving fra den ene dag til den anden. Jeg protesterer ikke mod linjen, den ligger tæt på, hvor den har ligget i lang tid. Men perspektiverne for, hvor SF skal bevæge sig hen er anderledes. Formandsvalget afslørede, at den linje, som bakkede op omkring Villy Søvndal, ikke engang kunne komme tæt på at få flertal blandt medlemmerne,« siger Mattias Tesfaye som beskriver den »tabende linje« på følgende måde: »Den linje, som tabte, er fokuset på at genvinde de tabte lønarbejdervælgere – altså dem, som nu hovedsagelig stemmer på Venstre. Det er ambitionen om at blive et stort bredt favnende lønarbejderparti,« siger han.
»Der er forskel på, hvad man sætter i centrum af den politiske diskussion. Hvad omdrejningspunktet er for opbygningen af partiets organisation, udviklingen af dets kommunikation, prioriteringen af dets profil. Der har jeg stået for noget. Og det har lidt et nederlag«. Både Thor Möger Pedersen og Mattias Tesfaye har løbende gjort det klart i både interview og debatindlæg, at de ville ændre den kurs, som SF historisk har haft.
Möger ville ændre partiet fra »vagthund til magthund«, fra »protestparti til indflydelsesparti«, fra »brokkeparti til løsningsparti«, og Tesfaye skrev klummer i Ekstra Bladet, hvori han angreb politikere og kommentatorer for ikke at fatte arbejderklassens situation:
»Prøv at se på deres ansigt: runde kinder og babyface. Prøv at se på deres hænder: pikhud og tastaturfingre. De aner ikke, hvad de snakker om. De ved intet om rigtigt arbejde,« skrev Mattias Tesfaye om de »borgerlige meningsmaskiner«, der ville skære i efterlønnen. Siden blev retorikken fulgt op af konkrete ændringer af blandt andet skatte- og integrationspolitikken, som skabte splittelser i forhold til det traditionelle røde bagland.
»De havde et projekt om, at venstrefløjen skal tættere på arbejderklassen,« siger forfatter og debattør Lars Olsen.
»Arbejderisterne rejste en meget vigtig diskussion om, at venstrefløjen var blevet for middelklassen, men at man nu skulle gøre noget mere for at blive et parti for faglærte og ufaglærte lønmodtagere, der udgør den store del af befolkningen. Arbejderisterne tabte formandsvalget, og nu har man mistet to af projektets fremmeste fortaler. Det er et kæmpe tilbageslag for det projekt,« siger Lars Olsen.
Ifølge forfatteren er det ikke bare et spørgsmål om Mattias Tesfaye som person, men om hele venstrefløjens forhold til arbejderklassen.
Forregnede sig på to punkter
For mange år siden havde venstrefløjen med særligt Socialdemokraterne og DKP dybe rødder i arbejderklassen, men siden »kravlede man højere og højere op ad klassestigen« og blev et parti for den bedrestillede middelklasse med fokus på andre politiske emner.
»Mattias Tesfayes afgang er trist, fordi politik bliver domineret af yngre akademikere. Han repræsenterede et brud med den tendens og kom med en anden erfaringsverden,« siger Lars Olsen.
»Det så man ved hans fokus på erhversskolerne og østeuropæere, der underbyder danske arbejdere. Det er en verden, som de gymnasielærere, der ellers er i SF, slet ikke kender«.
Ifølge Rune Stubager lektor og valgforsker ved Aarhus Universitet var arbejderisternes projekt en meget svær operation.
»De forsøgte et ret ambitiøst projekt om potentielt set at skifte partiets vælgerkorps ud. Flytte det, så det også kunne appellere til en vælgergruppe, som SF ikke tidligere har haft fat i« siger Rune Stubager og påpeger, at SF traditionelt har vælgere blandt velfærdsstatens kernetropper som skolelærere, pædagoger, sygeplejersker og akademikere.
Lavtlønnede arbejdere i beskæftigelse har partiet aldrig før haft godt fat i, og man fik det heller aldrig rigtigt med den nye politiske linje.
»Man endte i en lose-lose-situation, hvor man skubbede dem, man havde, fra sig og endnu ikke formåede at tiltrække de nye,« siger Rune Stubager.
Arbejderisternes nederlag skyldes altså, at man forregnede sig på to afgørende punkter: Hvor nemt det ville være at tiltrække det nye vælgersegment, og hvor stor modstanden i baglandet ville være mod de ændringer på særligt værdipolitikken, som Möger og Tesfaye stod i spidsen for.
»Både i forhold til vælgerne og medlemmerne af partiet, var der nogle af de klassiske SF-ting, som hang fast, og som slog igen ved formandsvalget. Det var et klart valgresultat med massiv opbakning til Vilhelmsen-linjen, så de har ikke umiddelbart nogen mulighed for igen at komme til at bestemme linjen. Derfor virker det til at være udtryk for en forholdsvis nøgtern betragtning, at Tesfaye trækker sig,« siger Rune Stubager.
SF’s politiske ordfører, Jesper Petersen, som sammen med den tabende formandskandidat, sundhedsminister Astrid Krag, og Villy Søvndal udgør resterne af arbejderisterne i folketingsgruppen, bryder sig imidlertid hverken om udtrykket eller konklusionen: Nemlig at de nu stempler ud af SF.
»Generelt bryder jeg mig ikke om betegnelsen, og sådan tror jeg, at alle har det i SF. De mærkater som bliver sat på folk enfoldiggør SF’erne, der jo er enige om det grundlæggende politiske ståsted. Selv om der er forskellige strømninger.«
– Men den strømning, som Villy Søvndal, Thor Möger Pedersen og Mattias Tesfaye har stået for, er den så definitivt på vej ud af SF?
»Der er stadig plads til alle de forskellige synspunkter, som der altid har været i SF. Og jeg ser ingen grundlæggende kursændring de seneste to måneder. Derfor forstår jeg faktisk heller ikke Mattias Tesfayes begrundelse. Jeg har ikke set nogen beslutninger, som skulle godtgøre, at vi ikke længere skulle være interesseret i at tiltrække bredere grupper af lønmodtagere, også de faglærte og ufaglærte arbejdere, som vi har haft svært ved at få hul igennem til. Eller at vi skulle holde op med at være optaget af de store dagsordener, frem for de politiske nicher, og at vi går efter at have regeringsmagt i stedet for at være på sidelinjen. Det er stadig SF’s strategiske kurs,« siger han.

