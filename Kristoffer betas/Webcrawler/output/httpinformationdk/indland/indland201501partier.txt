Partier enige om at fremme deleøkonomien
Samtlige partier på nær Liberal Alliance stillede sig i går bag Enhedslistens krav om at skabe bedst mulig grobund for deleøkonomien og samtidig regulere området for at undgå at underminere blandt andet arbejdstagerrettigheder


 I går skete der noget i Folketingssalen, som af og til foregår, men som vi ikke er vant til at høre om: Med én enkelt undtagelse var alle partier nærmest rørende enige.
Enhedslisten havde indkaldt til forespørgselsdebat om deleøkonomi, et emne som Folketinget ikke tidligere har haft på dagsordenen. Partiet ønskede tingets tilslutning til at støtte udbredelsen af deleøkonomi, men også til at undersøge behovet for at regulere området af »hensyn til bl.a. sikkerhed, miljø og sundhed samt konkurrence- og arbejdsvilkår«, som det hed i et såkaldt forslag til vedtagelse, som også Venstre, Socialdemokraterne, SF, Konservative, Dansk Folkeparti, Radikale Venstre og løsgængeren Uffe Elbæk stillede sig bag.
Som beskrevet i onsdagens Information synes deleøkonomien i disse år at eksplodere med alt fra lokale tøjbyttemarkeder til de globale virksomheder Uber og Airbnb, der tilbyder henholdsvis privat kørselstjeneste og indkvartering. Ifølge analysefirmaet Pricewaterhousecoopers sender deleøkonomien allerede »chokbølger gennem økonomien« og har potentialet til at vokse fra en indtjening på 15 milliarder dollar i 2013 til 335 milliarder i 2015. Mens tilhængere glæder sig over, at udviklingen kan gavne miljø og klima, har der også vist sig at opstå problemer med blandt andet arbejdsvilkårene inden for det hidtil relativt uregulerede område.
Miljøminister Kirsten Brosbøl (S)erklærede sig ved forespørgselsdebatten grundlæggende enig med Enhedslisten i målsætningen om at fremme deleøkonomien og tilføjede, at Danmark historisk har tradition for en form for deleøkonomi i form af andelsmejerier og brugsforeninger.
Klodens kassekredit
Kirsten Brosbøl indledte sin tale med at minde om en opgørelse fra organisationen Global Footprint Network, der den 19. august sidste år viste, at jordens befolkning siden 1. januar havde opbrugt de ressourcer, som planeten er i stand til at genskabe på et år.
En af løsningerne på dette overtræk »på klodens kassekredit« er ifølge ministeren deleøkonomien, og hun understregede, at regeringen med finansloven for næste år har afsat 10 millioner om året frem til 2018 til at fremme»deleinitiativer«, ligesom den ønsker at skabe bedre regler på området.
Også erhvervs- og vækstminister Henrik Sass Larsen (S) var indkaldt til debatten. Han fremhævede som et forbillede Hedensted Kommune, der har udskiftet 14 kommunale biler med delebiler fra firmaet LetsGo. Henrik Sass Larsen pegede desuden ligesom Kirsten Brosbøl på, at der skal skabes bedre regler »for at sikre, at Danmark høster gevinsten af deleøkonomien. Regler, som på én gang kan sikre rimelige arbejdsvilkår og samtidig ikke underlægger privatpersoner samme strikse regler som virksomheder.«
Enhedslistens Per Clausen kvitterede for de to ministres redegørelse med at konstatere, at »regeringen markerer en positiv holdning og har gang i konkrete initiativer«.
»Jeg synes, det lyder som om, at regeringen er i gang med det her på en fornuftig måde, selvfølgelig også hjulpet af den finanslov, man lavede med SF og Enhedslisten,« sagde han.
LA imod regulering
Selv Venstre, Konservative og Dansk Folkeparti roste regeringens indsats i forhold til deleøkonomi, og Venstres erhvervs- og vækstordfører Kim Andersen takkede sågar Enhedslisten for at have indkaldt til en »relevant, spændende og interessant« debat.
Enigheden blev dog brudt af Liberal Alliances erhvervs- og arbejdsmarkedsordfører Joachim B. Olsen, der på den ene side var helt enig i, at deleøkonomien skal fremmes, men på den anden side ikke delte sine kollegers krav om at regulere området.
»Det udfordrer naturligvis etablerede brancher, når der kommer en ny teknologi,« sagde Joachim B. Olsen. Disse brancher har ifølge ordføreren »let adgang til magthaverne« og forsøger at bruge deres indflydelse »til at forbyde ny konkurrence« gennem øget regulering. Men netop konkurrencen er til gavn for borgerne, påpegede Joachim B. Olsen på klassisk markedsliberal vis og konstaterede:
»Det er politikernes opgave at beskytte borgerne, ikke bestemte brancher.«

