Kun udsigt til endnu mere succes for Dansk Folkeparti
Om man elsker eller hader Dansk Folkeparti, så er det målt med enhver alen en kæmpesucces. Sommeren har kun bidraget til festen, men DF kan gøre efteråret svært for Fogh


 En ubrudt sejrsrække. Sådan kan DF's deltagelse i fire folketingsvalg bedst betegnes. Succesen bunder som bekendt dybest set i en enkel strategi om klar og uforsonlig modstand mod muslimsk indvandring til landet. Men dertil kommer, at DF blandt de borgerlige partier har banen for den rendyrkede EU-skepsis helt for sig selv. Partiet har i årevis dygtigt evnet at koble modstanden mod EU sammen med fortællingen om, at 'Bruxelles' forhindrer Danmark at opretholde den stramme indvandrerlovgivning, som et markant vælgerflertal i øvrigt bakker op om. Modsætningsforholdet er blevet voldsomt aktualiseret af denne sommers varmeste politiske kartoffel, hvor udlændingelovens regler for familiesammenføring har vist sig at kollidere med EU's regler for arbejdskraftens fri bevægelighed. Dermed er DFs mangeårige påstand om, at EU "blander sig i" danske anliggender bekræftet. Det er og bliver en stor vindersag for DF, som nu vil høste stor troværdighed hos EU-skeptiske danskere. 
Slukke Foghs EU-drøm
Skulle Anders Fogh udskrive en folkeafstemning om retsforbeholdet i efteråret, vil hans mareridt være, at DF's nej-kampagne gør det til en folkeafstemning for eller imod en stram udlændingelov. Udover at ødelægge mulighederne for et ja, så vil det i yderste konsekvens slukke Foghs egne drømme om en tung post i EU. Omvendt står DF's fanebærer i denne sag Morten Messerschmidt uden tvivl til et smukt valg som partiets spidskandidat ved Europa-parlamentsvalget næste sommer.
DF forsvarer fortsat høje marginalskatter, selv om de øvrige borgerlige partier - i hvert fald i deres skåltaler - ønsker dem ændret. Med partiets forholdsvis mange lavindkomstvælgere vil de gamle skattenægtere i partiet nu kun sænke skatten i bunden. DF'erne vil heller ikke pille ved den offentlige sektor, som de liberale i Venstre ind imellem kræver. Her er DF næsten på linje med venstrefløjen.
Så når der alligevel er sket småjusteringer af den offentlige sektor i denne regerings levetid, så har DF naturligvis overladt det til VK at forklare vælgerne alt det sure i aftalerne. I stedet lader DF sig kompensere - for at levere stemmerne til finanslovsaftalerne - med et par ekstra milliarder til pensionisterne. De stramninger, der har været i dagpengesystemet, er eksempelvis gået ud over indvandrerfamilier, der har været mistænkt for ikke reelt at stå til rådighed for arbejdsmarkedet. Når DF går ud fra et forhandlingslokale skal resultatet altid være af en art, der er nemt at kommunikere og glider ned hos de kernevælgere, der ellers ikke er meget for stramninger i dagpengereglerne.
Kronprinsens brøler
Anders Fogh havde i efteråret indstillet sig på, at VKO-dagene var slut og at skifte DF ud med Ny Alliance. Men Pia Kjærsgaard sikrede med en forrygende valgkamp, at flertallet akkurat forblev intakt. DF-partilederen har efter snart 25 år på Christiansborg udviklet en fremragende politisk næse. Ikke så få gange har evnen til at læse det politiske spil reddet DF fra at begå store fejltagelser. Kjærsgaard er dog fyldt 61 somre, og formentlig er hun ude af dansk politik senest om seks-otte år. De fleste på Christiansborg regner med, at finansordfører og gruppeformand Kristian Thulesen Dahl overtager efter Kjærsgaard. 'Tulle', som de kalder ham på Borgen, læser det politiske spil bedre end de fleste og har vist sig som en taktisk strålende forhandling. Han er - i modsætning til Kjærsgaard - hjemme i alt det finanslovstekniske og seks gange har han forhandlet en finanslov hjem med regeringen. Men Thulesen Dahl har trods en drenget og underspillet jysk charme slet ikke Pia Kjærsgåaards folkelighed. 
Og så er han manden bag DF's eneste store politiske brøler her i foråret: Da integrationsminister Birthe Rønn Hornbech i sin meget omtalte kamikaze-kronik i Politiken i foråret beskrev DF som fanatiske antimuslimer, kom det til en overraskende indrømmelse fra Thulesen Dahl, der udtalte, at "på nogle stræk, kan vi siges at være anti-muslimer".
Flere menige DF'ere herunder folketingsmedlemmer har før smidt hæmningerne og ytret synspunkter, hvor det har været nemt for politiske modstandere at stemple partiet som racistisk. 
Da Thulesen selv betegnede DF som "anti-muslimsk", satte han pludselig partiet i bås med netop de rabiate holdninger, som DF-ledelsen ellers normalt gør meget ud af at distancere sig fra. Gruppeformanden måtte efterfølgende udsende en ydmygende pressemeddelelse, hvor han "beklagede sit ordvalg". Vistnok på ordre fra Kjærsgaard herself. 
Det er i øvrigt også en af Dansk Folkepartis mange stærke sider: Man er utrolig god og hurtig til at rette sine fejl.


