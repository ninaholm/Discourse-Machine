Kun få ændringer i vejledning til ny offentlighedslov
Med kort frist sendte Justitsministeriet sidste år et udkast til vejledning til den nye offentlighedslov i høring. Alligevel kom der 100 forslag til ændringer og præciseringer, men ministeriet har valgt at se bort fra 73 af forslagene, viser Informations opgørelse
Justitsministeriet modtog 100 forslag til ændringer i vejledningen til den nye offentlighedslov, men medtog kun 27. Her demonstreres mod lovens vedtagelse ved nytår.


 
	Tre dage før nytår, hvor den nye offentlighedslov trådte i kraft, offentliggjorde Justitsministeriet en omfattende vejledning til loven. Det skete uden pressemeddelelse eller anden form for angivelse af, hvilke af en række indkomne ændringsforslag ministeriet havde imødekommet, og hvilke der var fravalgt.

	Hver enkelt formulering i den over 100 sider lange vejledning er vigtig, fordi vejledningen udgør Justitsministeriets officielle »opslagsværk til dem, som skal anvende loven i praksis«, som justitsminister Karen Hækkerup (S) skriver i forordet. Da Justitsministeriet angiveligt ikke har udarbejdet et notat om ændringsforslagene, har Information lavet sin egen opgørelse. Ved at sammenligne den færdige vejledning med høringsudkastet fra november på basis af høringssvarene fremgår det, at Justitsministeriet har imødekommet 27 af de i alt 100 indkomne forslag. Desuden har vi bedt høringsparterne om at vurdere, om deres forslag er imødekommet.

	De 100 indsendte forslag kommer bl.a. fra TV2, brancheforeningen Danske Medier, Dansk Erhverv, Advokatsamfundet, Institut for Menneskerettigheder samt KL og Danske Regioner, der begge for første gang kommer ind under offentlighedsloven.

	Indholdet i ændringsforslagene strækker sig fra petitesser og »tekstnære rettelser« fra f.eks. Danske Regioner til mere principielle indvendinger mod formuleringer i vejledningen, fordi de opfattes som en undergravning af loven.

	Det sidste har Oluf Jørgensen et eksempel på. Han var selv med i Offentlighedskommissionen og har skrevet Danmarks Medie- og Journalisthøjskoles høringssvar, der bl.a. kritiserer udkastets formuleringer om svartider i sager om aktindsigt. Men her har ministeriet ikke været imødekommende.

	Den nye lov er netop blevet fremhævet for at stramme svartiderne for almindelige sager om aktindsigt, der skal besvares inden for syv arbejdsdage. Ombudsmanden har derfor bebudet, at svartiderne er et felt, han vil holde øje med.

	Men i vejledningen »undergraver Justitsministeriet lovens intentioner« om en svartid på syv arbejdsdage på en almindelig aktindsigt, vurderer Oluf Jørgensen.

	»Vejledningen nævner en række almindelige situationer, som kan begrunde, hvorfor svaret på en aktindsigt kan trække ud i mere end syv arbejdsdage. Det er f.eks. ting som sygdom og bortrejse eller lignende personalemæssige forhold. Men der er ikke holdepunkt hverken i lovbemærkningerne eller Offentlighedskommisionens betænkning for, at almindelige forhold på et kontor kan forsinke et svar,« siger han.

	Oluf Jørgensen peger på endnu et punkt, hvor Justitsministeriets vejledning ifølge hans vurdering laver »en forskydning« i forhold til den vedtagne lov, og hvad ombudsmanden har udtalt. Det drejer sig om et bilag 5 til vejledningen med konkrete eksempler på oplysninger, der skal ekstraheres, det vil sige udleveres, selv om dokumentet i øvrigt kan hemmeligholdes: »Vejledningen begrænser ekstraheringen til kun at omfatte faktuelle oplysninger og ikke mere subjektive vurderinger som f.eks. prognoser. Det er en meget alvorlig indskrænkning,« mener han.

	Mindre meroffentlighed

	Journalistforbundets høringssvar har fokuseret på vejledningens afsnit om meroffentlighed. Det var endnu et område, som blev brugt til at fremhæve fordelene ved den nye lov.

	Meroffentlighed betyder, at en myndighed giver mere indsigt, end loven tilsiger, og Ombudsmanden har bebudet, at det bliver et vigtigt område at følge, efter den ny offentlighedslov på en række punkter har begrænset adgangen til aktindsigt. Derfor burde vejledningen ifølge Journalistforbundet i langt højere grad fremhæve princippet om meroffentlighed. Men selv om justitsminister Karen Hækkerup i et nyt og tilføjet forord til vejledningen nu understreger betydningen af bl.a. meroffentlighed, så er det først fra vejledningens side 85, at princippet om meroffentlighed omtales.

	»Vi er selvfølgelig glade for, at ministeren nævner meroffentlighed i et forord, men det er stadig sent i vejledningen, at embedsmændene kan læse om det,« mener Mogens Blicher Bjerregaard, formand for Journalistforbundet.

	Han er også utilfreds med de »tilbagelænede, restriktive og passive formuleringer«, som vejledningen ifølge ham anvender om meroffentlighed.

	»Vi synes, at meroffentlighed skal være fremhævet meget mere aktivt,« siger han og nævner et konkret eksempel fra forbundets høringssvar: Hvis en myndighed ifølge vejledningen oplever »et reelt og sagligt behov« for at undtage dokumenter fra aktindsigt, skal myndigheden vurdere, hvilke undtagelsesbestemmelser, der så kan begrunde afvisningen, herunder afvisning af meroffentlighed.

	»Det er jo den omvendte verden. Det virker jo som en anvisning på, hvordan en myndighed kan undgå at give meroffentlighed, men ifølge loven skal der gives meroffentlighed, med mindre der er saglige grunde til ikke at gøre det. Desværre har justitsministeriet ikke imødekommet os her,« siger Mogens Blicher Bjerregaard.

	Høring skulle dæmpe kritik

	Da de fem partier bag offentlighedsloven under en hasteforespørgsel i februar sidste år skulle forklare, hvorfor justitsminister Morten Bødskovs forslag til en ny, stram offentlighedslov ikke var sendt i høring, fremhævede ordførerne bl.a., at til gengæld ville den kommende vejledning til loven blive sendt i høring.

	»Folketinget noterer sig desuden, at Justitsministeriet vil udarbejde en vejledning om offentlighedsloven, som vil blive sendt i høring,« hed det i den dagsorden, SRSF-regeringen sammen med V og K fik vedtaget den 21. februar.

	Forinden havde flertallets ordførere flere gange understreget betydningen af høringen. Karina Dehnhardt Lorentzen fremhævede således høringsrunden »som et godt træk« fra Morten Bødskovs side.

	»Det synes jeg er rigtig fint. Jeg kan kun opfordre til, at man så benytter sig af den mulighed for at komme til orde,« som SF’s retsordfører sagde.

	»Fra radikal side er vi glade for, at selve vejledningen bliver sendt i høring, altså den vejledning, som den enkelte embedsmand sidder med, når vedkommende behandler aktindsigtsbegæringerne,« supplerede Jeppe Mikkelsen, mens Tom Behnke (K) udtrykte »stor tilfredshed« med den kommende høring af vejledningen:

	»Det synes jeg faktisk er ganske relevant, for det er jo der, man kommer ned i detaljerne.«

	Under den følgende behandling af L 144 henviste også Venstres Jan E. Jørgensen til høringen af vejledningen: »Jeg synes også, man skal være opmærksom på, at der kommer en vejledning i høring, som jeg synes, man skal nærstudere, for den vil sikkert give svar på mange af de spørgsmål, der stilles.«

	Lige så begejstrede, ordførerne bag den nye offentlighedslov var i februar sidste år, lige så stille fik Justitsministeriet afviklet høringsrunden i slutningen af året. I november sendte Justitsministeriet et udkast til vejledningen på 129 sider i høring med kort frist, men på trods heraf blev der indsendt i alt 100 forslag til ændringer eller præciseringer af vejledningens formuleringer. Heraf fravalgte justitsministeriet så 73 ændringsforslag.

