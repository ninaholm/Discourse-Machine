Astrid Krag sætter kurs mod SF’s formandspost
Der var én, der var to, der var tre...Formandskandidaterne falder fra i SF. Selv om alt stadig tyder på et kampvalg om formandsposten, så er Astrid Krag storfavorit


 Vejen er banet for, at sundheds- og forebyggelsesminister Astrid Krag bliver ny formand for SF. Selv om Astrid Krag officielt stadig »overvejer det«, så falder hendes potentielle modkandidaterfra én efter én.
Senest oplyste SF’s næstformand, Lejres borgmester Mette Touborg, i aftes efter et møde i SF’s landsledelse, at hun ikke er kandidat. Efter at miljøminister Ida Auken lørdag trak sig ud af formandskampen, var Mette Touborg ellers den – på papiret – stærkeste af Astrid Krags tilbageværende potentielle modkandidater. Den rødhårede borgmester afviser imidlertid, at SF’s venstrefløj dermed har mistet sin bedste mulighed for at udfordre sundhedsministeren. Mette Touborg forklarer, at hun er »glad for at være borgmester i Lejre«.
»Jeg ved ikke, om det er mit røde hår, som gør det her. For nogen tid siden kaldte I mig grøn. Det er sådan lidt, hvad der passer ind i billedet, og jeg kan ikke rigtig genkende billedet,« siger Lejres borgmester.
Foreløbig har tre SF’ere meddelt, at de stadig er i tænkeboks: Udover Astrid Krag er det erhvervsordfører Annette Vilhelmsen og medlem af landsledelsen Trine Pertou Mach.
Trine Pertou Mach oplyste i forbindelse med mødet i landsledelsen, at »alt er muligt, alt er åbent«. Annette Vilhelmsen, som er i udlandet og ikke var med til mødet, skriver i en SMS til Information, at »jeg tænker stadig«.
Begge tilhører SF’s venstrefløj og har været kritisk overfor Villy Søvndal – og Astrid Krags – linje.
Både Mette Touborg og SF’s anden næstformand, Mattias Tesfaye, mener imidlertid stadig, at partiets medlemmer skal ud i en urafstemning om, hvem der skal efterfølge Villy Søvndal som formand. Villy Søvndal vil ikke selv pege på sin afløser.»Jeg har været i dialog med alle de kandidater eller medlemmer af SF, som har været nævnt i medierne og ikke aktivt selv har lagt afstand til det. Og min vurdering er, at vi får et kampvalg. Og det, tror jeg også, vil være sundt for SF. Det har vi tidligere vist, at vi kommer styrket ud af – det er godt med en politisk diskussion – men det kan jeg selvfølgelig ikke garantere,« siger Mattias Tesfaye.Foreløbig står én ting fast. Landsledelsen har besluttet, at fristen for opstilling til formandsposten er den 21. september. Afhængig af hvor mange som melder sig som kandidater, kan formanden tidligst være klar allerede den 22. september. Hvis Astrid Krag altså ikke får nogen modkandidat(er).

