Kritik af regeringens indsats mod ungdomsarbejdsløshed
Statsminister Helle Thorning-Schmidt lagde i sin 1. maj-tale særlig vægt på kampen mod ungdomsarbejdsløsheden. Men antallet af unge arbejdsløse er steget det seneste kvartal, også selv om regeringen har taget en række initiativer for at bekæmpe fænomenet. Der bør gøres mere, lyder kritikken fra Enhedslisten og arbejdsmarkedsforsker
De unge socialdemokrater var i går i Fælledparken med deres røde faner. Netop de unge rammes hård af krisen, således er antallet af unge arbejdsløse steget det seneste kvartal


 Med en stigning på omkring 900 unge blandt de 16-29-årige på blot tre måneder er ungdomsarbejdsløshed et stigende problem i Danmark. Det viser den seneste opgørelse fra Danmarks Statistik. Det betyder, at der i marts var 41.000 arbejdsløse unge mellem 16 og 29 år mod 40.100 i december sidste år. Samtidig står knap 9.400 erhvervsskoleelever uden en praktikplads.
»Derfor har regeringen fra dag ét gjort, hvad vi kunne for at sikre de unge enten et job eller en uddannelse. Flere praktikpladser og kickstart,« sagde statsminister Helle Thorning-Schmidt i går i sin 1. maj-tale, og hun tilføjede: »Og vi stopper ikke der.« Og det er ganske klogt, hvis man spørger arbejdsmarkedsforsker og professor ved Aalborg Universitet, Flemming Ibsen.
»Man kan under ingen omstændigheder mene, at der er gjort nok. Men regeringen har svært ved at løse problemet alene, fordi Danmarks vækst og evne til at skabe job afhænger meget af, hvordan det går ude i Europa. Derfor vil en af de bedste løsninger mod ungdomsarbejdsløshed være en europæisk vækstplan,« siger Flemming Ibsen.
Ifølge Flemming Ibsen er det især gået ud over de unge, at den offentlige sektor har fyret i tusindtal over de seneste år på grund af de stramme økonomiske rammer. Det efterlader de unge med den private sektor som det eneste sted, hvor det er muligt at finde en jobåbning.
»Den private sektor har slet ikke det væksttempo, der skal til at skaffe tilstrækkeligt med åbninger. Der er kun en vej, hvis man vil skabe varige job og hindre ungdomsarbejdsløshed, og det er at skabe vækst. Ønsker man ikke vækst i den offentlige sektor, er der et ekstra pres på den private sektor,« siger Flemming Ibsen.
Arbejdsmarkedsforskeren anerkender, at regeringens kickstart med stor sandsynlighed skaber job, men han påpeger, at det kun er i byggesektoren, fordi kickstarten handler om at fremrykke offentlige anlægsinvesteringer.
»Det gavner faglærte eller ufaglærte mænd. Men hvis man vil have kvinder eller akademikere i arbejde, så er det jo ofte det offentlige, de henvender sig til, og der er lukket i øjeblikket,« siger Flemming Ibsen.
Fra bankpakke til jobpakke
På Christiansborg er Enhedslistens arbejdsmarkedsordfører Christian Juhl enig med Flemming Ibsen i, at der ikke kan gøres nok for at bekæmpe ungdomsarbejdsløshed. Derfor mener han også, at regeringen har gjort for lidt.
»Der skal meget mere fokus på dette område. Regeringen har delvist siddet på hænderne det første halve års tid, når det handler om at gøre noget mod ungdomsarbejdsløsheden. De har lavet små initiativer, men det er slet ikke nok,« siger Christian Juhl. Derfor arbejder Enhedslisten også lige nu på et udspil med konkrete ideer til, hvordan der kan sættes ind over for den stigende arbejdsløshed. Et udspil, som partiet forventer, at regeringen vil tage positivt imod.
»Vi har fået alle bankpakkerne, men nu vil vi have en jobpakke for unge. Der bliver intet systematisk sat i værk for at hjælpe de unge, og det er altså de unge, der bliver ramt allerhårdest, når der er krise,« siger Christian Juhl.
Socialdemokraternes arbejdsmarkedsordfører Leif Lahn Jensen er enig med Flemming Ibsen og Christian Juhl i, at der kan gøres mere.
»Vi har aldrig gjort nok, og jeg tror aldrig, at nogen regering vil påstå, at den har gjort nok. Men vi har gjort, hvad vi kan med de midler, vi har, og vi kommer til at gøre endnu mere de kommende år, når de planlagte reformer er gennemført. Vi læner os ikke tilbage,« siger Leif Lahn Jensen.
Han peger blandt andet på, at regeringen er i gang med at »rydde op i aktiveringscirkusset«, så der på lang sigt kommer et øget fokus på at få unge i arbejde frem for bureaukrati.
»Ud fra de ting, vi har fået overdraget fra Lars Løkke Rasmussen, har vi gjort, hvad vi kan. Vi har et hul i kassen, og derfor skal vi først finde pengene,« Leif Lahn Jensen.

