Morten Bødskov ville bryde regler om statsløse
I al fortrolighed ville justitsministeren bryde de regler, Birthe Rønn indførte som kompensation for ulovlig praksis. Et brud på reglerne kunne udgøre et nyt brud på konventionerne, siger ekspert


 Selv efter afdækningen af Danmarks årelange brud på FN-konventionen om statsløshed tyder en konkret sag på, at Justitsministeriet fortsat anlægger en fejlagtig fortolkning af statsløses rettigheder.
Den konkrete sag drejer sig om en statsløs person, som er i PET’s søgelys. Eftersom den statsløse ikke er dømt for nogen forbrydelse mod rigets sikkerhed, tillader FN-konventionen ikke, at vedkommende afskæres fra statsborgerskab. Men alligevel indstillede Morten Bødskov ifølge flere kilder sidst i oktober i en fortrolig skrivelse til Folketingets Indfødsretsudvalg, at den statsløse skulle fjernes fra dette halvårs lovforslag om statsborgerskab.
Ministeren henviste til, at FN-konventionen tillader at stille den betingelse, at statsløse søger om statsborgerskab i alderen 18-21 år. Den statsløse person er nogle år ældre end 21, og eftersom vedkommende ifølge ministeriets oplysninger til Indfødsretsudvalget ikke tidligere havde søgt og fået ulovligt afslag, mente ministeriet ikke, vedkommende havde ret til statsborgerskab.
Bekymrende
Problemet er, at forhenværende integrationsminister Birthe Rønn Hornbech (V) efter afdækningen af hendes ministeriums konventionsbrud oprettede en overgangsordning, som giver statsløse født i Danmark ret til at komme på lovforslaget om statsborgerskab i overensstemmelse med FN-konventionen, selv om de er ældre end 21 år og aldrig tidligere har søgt. Det skete, fordi Integrationsministeriet i en årrække havde hemmeligholdt de statsløses retskrav, hvorfor statsløse mellem 18 og 21 ikke tidligere kunne kende deres rettigheder.
I den konkrete sag endte Justitsministeriet med at oversende en ny fortrolig skrivelse til Indfødsretsudvalget, og denne gang indstillede ministeriet ifølge Informations kilder, at den statsløse skulle have statsborgerskab. Pludselig havde ministeriet nemlig opdaget, at den statsløse alligevel tidligere have fået ulovligt afslag på statsborgerskab.
Ekspert i indfødsret Eva Ersbøll fra Institut for Menneskerettigheder, finder det bekymrende, hvis der fortsat er tvivl om fortolkningen af konventionerne:
»Den statsløse skulle med på lovforslaget, også selv om vedkommende er i PET’s søgelys og ikke havde søgt tidligere. Det følger af overgangsordningen og efter min vurdering også af konventionen.«

