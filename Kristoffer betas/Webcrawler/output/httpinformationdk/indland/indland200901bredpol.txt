Bred politisk aftale redder TV2
Det kommer til at koste penge at se TV2 fra 2012. Mediepolitikerne er blevet enige om en redningsplan, der skal sikre TV2’s overlevelse. Også DR får penge

Der har ikke været mange positive tilvalg i denne sag, vi har måttet prioritere benhårdt, og det er ikke en drømmeløsning, siger kulturminister Carina Christensen om den aftale, som sikrer TV2 overlevelse


 Husstande med tv-pakker kommer til at betale mellem 20 og 25 kroner om måneden for at se TV2 fra 2012. Sådan er hovedbudskabet i den nye aftale, som regeringen, Dansk Folkeparti, Socialdemokraterne, SF og Det Radikale Venstre præsenterede fredag. 
Det har været benhårdt arbejde at få aftalen i hus, men kulturminister Carina Christensen (K) er glad for, at man nu kan præsentere en løsning for EU-Kommissionen. 
"Der har ikke været mange positive tilvalg i denne sag, vi har måttet prioritere benhårdt, og det er ikke en drømmeløsning. Vi må desuden tage forbehold i forhold til EU-Kommissionen, for der er ingen garanti for, at den vil acceptere udspillet," betoner Carina Christensen. 
Hun er godt klar over, at det kan blive upopulært at indkræve 25 kroner. for en ydelse, der hidtil har været gratis. Men hun tror, at utilfredsheden ville være endnu større, hvis TV2 måtte lukke. 
I stedet hæfter hun sig ved, at husstande, der kun ønsker DR og TV2 i deres fjernsyn, ikke bliver mødt med en prisstigning. 
Desuden indebærer den politiske aftale, at DR får tilført ekstra 65 millioner kroner af den allerede eksisterende licensordning. De penge skal bruges til at etablere en HDTV-kanal (signal af høj kvalitet. red.), opgradere transmissionsudstyret og forbedre DR's orkestre. 
DR centralt for S
Netop løsningen for DR har været central for, at Socialdemokraterne kunne tiltræde aftalen. 
"Det er vigtigt, for TV2 er populær i befolkningen, men det er ingen hemmelighed, at brugerbetaling ikke er vores kop te. Vi havde hellere set en licensløsning, for det ville være billigere for den enkelte borger, siger medieordfører Mogens Jensen (S). Dog glæder han sig over, at andre foreslåede løsningsmodeller ikke kommer i spil. Det gælder muligheden for reklameafbrydelser i film og en flytning af TV2's hovedsæde fra Odense til København. 
Odense-borgmester Jan Boye (K) glæder sig over, at TV2 bevarer sit hovedsæde på Kvægtorvet. 
"Vi beholder en betydningsfuld institution med over 500 arbejdspladser i Odense for slet ikke at tale om de mange arbejdspladser, der direkte og indirekte er afhængige af TV2. Stationen er en katalysator for udviklingen, ikke blot i Odense, men i hele regionen," siger Jan Boye. 
Sælger fælles sendenet
Den nye aftale betyder også, at DR og TV2 skal sælge deres fælles sendenet. Det anslås at kunne indbringe 1-1,2 mia. kr. og skal være med til at nedbringe gælden i de to stationer. Den ordning finder De Radikales medieordfører heldig, selvom aftalen beror på en kedelig baggrund. 
"Med aftalen redder vi forhåbentlig TV2, og DR får tilført en portion økonomisk luft til både afvikling af gæld og nye initiativer," siger den radikale medieordfører Jørgen Poulsen. 
I DR-byen hilser bestyrelsesformand Michael Christiansen den nye aftale velkommen. Aftalen er god, men ikke kun fordi DR får tilført midler, mener han. 
"Det er det allervigtigste også set fra DR, at TV2 nu er sikret. Vi ser aftalen som et fundament for det samlede medielandskab, hvor vi fortsat kan konkurrere i al fredsommelighed," siger DR's formand. 
Tilfreds TV2-ledelse
Ledelsen på TV2 udtrykker også stor tilfredshed med det politiske forlig, som ikke alene betyder, at stationen kan opkræve betaling hos seerne, men også styrker TV2's likviditet.
"Det vigtigste er, at vi nu kender vores fremtidige vilkår både før og efter 1. januar 2012, så vi kan ryste usikkerheden af os og koncentrere os om at lave seværdigt fjernsyn til danskerne," siger TV2's adm. direktør, Merete Eldrup. 
Som en krølle på aftalen kræver EU, at TV2 skal sælge ud af de aktiviteter, der ikke tilhører virksomhedens kerneforretninger. Det betyder et farvel til eksempelvis 'Jobzonen', rejsesøgemaskinen 'Momondo' og magasinet 'Vi med Hund' . 
Senest den 4. februar skal EU-Kommissionen have og kunne godkende en redningsplan for stationen som betingelse for, at kommissionen skal blåstemple det lån på omkring en halv milliard kroner, som staten ydede TV2 for et halvt år siden. Frem til 2012 vil staten stille et statslån i udsigt - om EU også sluger en sådan løsning, er endnu uvist. Kulturminister Carina Christensen kan ikke vurdere, hvor meget lånet til TV2 skal beløbe sig på. ritzau


