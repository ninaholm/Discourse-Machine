Er Folketinget klædt på til vanskelige sager?
I komplicerede sager som DONG-salget, kampflyindkøb til Forsvaret, offentlighedsloven og bankregulering skal Folketinget lægge stemmer til beslutninger, som medlemmerne ikke kan gennemskue konsekvenserne af
 
	Mange store og komplicerede sager udfordrer Folketingets medlemmer, som har svært ved at få et overblik, der gør, at de kan træffe en beslutning på et kvalificeret grundlag


 
	Folketingets medlemmer er ikke tilstrækkeligt klædt på til at håndtere nogle af de mest komplicerede sager, Folketinget står over for. Det vurderer flere eksperter, Information har talt med, i lyset af sagen om DONGs kapitaludvidelse, hvorved den omstridte investeringsgigant Goldman Sachs for omkring otte milliarder kroner overtager 19 procent af DONG Energy.

	Finansudvalgets medlemmer har siden december måtte læse om en række omstændigheder omkring aftalen i medierne, herunder alternative købstilbud og de ugennemsigtige ejerstrukturer, der betyder, at Goldman Sachs ved hjælp af underselskaber i Luxembourg, Cayman Islands og den amerikanske stat Delaware kan undgå at betale dansk udbytteskat.

	Også en af regeringens egne finansordførere havde misforstået en central del af aftalen. Socialdemokraternes Jesper Petersen måtte i forrige uge korrigere sig selv, da det viste sig, at der ingen aftale var mellem Finansministeriet og Goldman Sachs om, at Goldman Sachs skal betale udbytteskat i Danmark. Jesper Petersen havde dagen forinden forsikret flere medier om det modsatte.

	Akilleshæl i dansk politik

	Sagen er, ligesom kampflyindkøb til Forsvaret, forhandlingerne om en frihandelsaftale med USA, offentlighedsloven, bankeregulering, terrorpakkerne og spørgsmålet om en EU-patentdomstol, et eksempel på, at Folketinget tager stilling til komplicerede sager på et begrænset grundlag. Derfor må Folketinget ofte forlade sig på de relevante ministeriers eksperter. Det er en akilleshæl i det politiske system, siger Bjørn Elmquist, formand for Retspolitisk Forening.

	Problemet er ifølge ham, at ekspertisen i dansk politik er samlet i ministerierne. Og hver gang et folketingsmedlem for eksempel studser over, hvorvidt et forslag er i strid med grundloven, med internationale forpligtelser eller med EU-lovgivning, er det op til det relevante ministerium at vurdere sagen.

	»Oftest vil den slags blive stillet som spørgsmål til en minister, og så vil ministeren overlade sagen til eksperterne; og eksperterne er synonymt med lovkontoret i ministeriet. Men lovkontoret udtaler sig under ministerens politiske ansvar, så der kommer ikke noget derfra, som ministeren ikke er enig i. Dermed kan man aldrig være sikker på, at svaret ikke er farvet,« siger Bjørn Elmquist.

	Konsekvensen er, at Folketinget kommer til at fungere som et gummistempel for ministerierne, vurderer han.

	»Vi er på vej derhen, hvor det er – ikke bare politiske – men partipolitiske overvejelser, der bliver afgørende for ekspertvurderingerne,« siger han.

	Også Folketingets formand, Mogens Lykketoft (S), nikker genkendende til, at Folketingets medlemmer kan have svært ved at gennemskue de mest komplicerede sager.

	»Jeg tror, det er rigtigt, at medlemmerne i store og vanskelige sager kan have vanskeligt ved at skaffe sig et tilstrækkeligt grundigt beslutningsgrundlag på egen hånd og derfor er meget afhængige af, at ministrene svarer fyldestgørende og korrekt på alle spørgsmål. Men det er også vigtige, at folk ude i samfundet med indsigt og interesse melder sig, og at folketingsmedlemmerne tager sig tid til at lytte. Derfor er det også vigtigt, at der er rimeligt lange høringsfrister på kompliceret lovgivning, så medlemmerne kan få et ekstra rygstød i deres arbejde med regeringens lovforslag,« siger han.

	Ifølge Niels Åkerstrøm Andersen, professor i politisk ledelse ved Copenhagen Business School, indebærer al ledelse imidlertid, at man skal tage stilling til sager, som pr definition er uoverskuelige.

	»Kompleksiteten ligger ikke kun i, at folketingsmedlemmer ikke har den fulde information i diverse sager. Kompleksiteten ligger også i sagerne selv. Det gør sig gældende i DONG-salget som i mange andre sager, at der ikke bare er ét mål. Der er et utal af hensyn, der skal vejes mod hinanden. Sagen ser forskellig ud, alt efter om man anskuer den ud fra driftsøkonomi, samfundsøkonomi, energistrategi, politik eller moral. Det er derfor, vi har politik. Det handler grundlæggende om at tage stilling på vegne af samfundet, selv om man ved, at uanset hvilken beslutning man træffer, så bliver det ikke en super beslutning ud fra alle variabler,« siger Niels Åkerstrøm Andersen.

	Folketingets udvalg er blandt andre understøttet af Udvalgssekretariatet og Det internationale Sekretariat, som bistår alle Folketingets udvalg. Derudover kan folketingsmedlemmer trække på deres respektive folketingsgruppe og partisekretariat. Og ifølge Niels Åkerstrøm Andersen ligger løsningen ikke i at tilføre Folketinget flere ressourcer.

	»Det ville ikke ændre det grundlæggende problem at have dobbelt så mange ansatte bag Folketingets medlemmer. Mængden af information og den faglige kompleksitet, Folketinget skal tage stilling til, er så stor, at det ikke ville fjerne problemet. Det ville bare flytte rundt på problemet. Så ville opgaven for det enkelte folketingsmedlem bare være at gennemskue, hvilken politik der ligger i den måde, medarbejderne vælger at forenkle sagen på over for Folketinget,« siger han.

	Ifølge Frank Aaen, finansordfører for Enhedslisten, er problemet i sager som DONGs kapitaludvidelse ikke Folketingets indsigt i sagen, men den måde sagerne bliver presset gennem den politiske proces.

	»Det største problem er nok ikke folketingsmedlemmernes viden eller mangel på samme, men politik og politiske bindinger. DONG-salget bygger på et 10 år gammelt forlig, og når der så alligevel kommer en offentlig debat, så køres sagen bare igennem, selv om der er mange ubesvarede spørgsmål. Den proces var mere politik end mangel på viden og indsigt,« siger han.

