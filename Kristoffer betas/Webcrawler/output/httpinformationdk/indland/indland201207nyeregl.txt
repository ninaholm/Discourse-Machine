Nye regler på vej om historisk vigtige PET-dokumenter
En aftale med Rigsarkivet skal fremover sikre bevaringsværdige akter fra PET. Dokumenterne, der ligger til grund for Informations sommerserie om overvågning af revolutionære, illustrerer ifølge forskere vigtigheden af en sådan aftale
Det er vigtigt at bevare de klassificerede dokumenter i efterretningstjenestens arkiver, mener historiker og forskningsbibliotekar på Roskilde Universitetsbibliotek Morten Thing. De indeholder ny historisk viden, som ikke må gå tabt, mener han.

En aftale mellem Rigsarkivet og Politiets Efterretningstjeneste (PET) om bevaring af historisk vigtige dokumenter er ifølge rigsarkivar Asbjørn Hellum ved at være på plads.»Vi er sat i verden for at sikre bevaringen af væsentligt materiale og stille det til rådighed for forskere og andre. Det gør vi selvfølgelig også i forhold til materiale fra PET, og derfor er der udarbejdet en kassations- og bevaringsbestemmelse for Politiets Efterretningsvæsen, som fremadrettet skal klarlægge, hvad der skal bevares,« siger Asbjørn Hellum.Han forklarer, at bestemmelsen snart skal offentliggøres og nu er til gennemsyn hos PET, der skal vurdere, om teksten afslører fortrolige oplysninger om f.eks. tjenestens operationsmetoder.De kommende kassations- og bevaringsbestemmelser er de første vedrørende PET efter arkivloven trådte i kraft i 1992 og gav Rigsarkivet myndighed til at afgøre, hvilket materiale, der skal bevares.I en længere årrække har der ikke været presserende grunde til bekymring i forhold til bevaring af akter fra PET’s arkiver, fordi der på grund af PET-kommissionen og Wendler Pedersen-udvalgets arbejde har været makuleringsstop hos tjenesten siden 1998. Men efter Wendler Pedersen-udvalget tidligere i år afgav sin betænkning, vil makuleringsstoppet kunne ophæves, og det er den direkte årsag til, at Rigsarkivet inden da har taget initiativ til udarbejdelse af bestemmelserne om bevaring af akter.Ikke alt kommer fremTidligere blev bevaringen af akter i PET’s arkiv reguleret af en aftale fra 1965 mellem tjenesten og forhenværende rigsarkivar Johan Hvidtfeldt.Her blev det kortfattet slået fast, at PET blandt andet er forpligtet til at bevare akter om personer med en »fremtrædende politisk, kulturel, økonomisk eller administrativ position« og andet »materiale, som skønnes at have eller at kunne få historisk værdi«.Rigsarkivar Asbjørn Hellum karakteriserer den nye kassations- og bevaringsbestemmelse som en »afleveringsplan, der fortæller hvilken type materiale, der skal bevares.«Planen er ifølge Asbjørn Hellum langt mere detaljeret og konkret end den tidligere aftale, idet særlig sikkerhedsgodkendte medarbejdere fra Rigsarkivet sammen med PET har gennemgået tjenestens arkivdannelse og udpeget bestemte grupper af sager og materiale, der bevares for eftertidens forskning:»Man laver simpelthen en fortegnelse over vigtige sagsgrupper. Det kunne for eksempel være den slags indberetninger, som I har benyttet i jeres serie om overvågningen af revolutionære, og som har stor historisk værdi.«– Og I har retten til at afgøre, hvad der skal bevares?»Ja, det er vores opgave at sikre, at det, der er bevaringsværdigt, bliver bevaret. Vi behandler politiets Efterretningstjeneste som enhver anden myndighed, men det er også klart, at der f.eks. inden for efterretningsvæsenet er ting, vi ikke har og ikke skal have indsigt i.«–Så der er nogle undtagelser?»Jeg vil sige det sådan, at hvis man har en efterretningstjeneste, der håndterer meget alvorlige sager, så får vi dem ikke at se, mens de er aktuelle. Vi fastlægger nogle håndterbare regler, som fortæller efterretningstjenesten, hvad der skal bevares, men vi hverken har eller skal have ressourcer til at se hvert eneste af efterretningstjenestens eller andre myndigheders dokumenter igennem.«En god nyhedRigsarkivet vil ifølge den nye aftale løbende modtage materiale fra PET i takt med, at det kan afklassificeres. Klassificerede dokumenter vil senest blive afklassificeret, når de er 75 år gamle, medmindre særlige forhold taler imod – som for eksempel, at en offentliggørelse kan skade rigets sikkerhed eller PET’s samarbejde med andre landes tjenester.Netop hensynet til rigets sikkerhed gjorde, at PET i første omgang gav afslag på aktindsigt i de dokumenter, som ligger til grund for Informations sommerserie om myndighedernes overvågning af revolutionære i årene efter Første Verdenskrig og Den Russiske Revolution.Men efter en klage til Justitsministeriet og flere henvendelser til Folketingets Ombudsmand ændrede PET holdning til sagen og overførte to arkivkasser til Rigsarkivet, hvor dokumenterne nu er blevet offentligt tilgængelige.Dokumenterne illustrerer, hvorfor det er vigtigt at bevare materiale i efterretningstjenestens arkiver, mener historiker og forskningsbibliotekar på Roskilde Universitetsbibliotek Morten Thing, der har forsket i overvågningen af danske kommunister.»De indeholder ny historisk viden, som ikke må gå tabt – ligesom det ville være et fantastisk tab, hvis man ikke om 50 år kan gå ind og se, hvordan PET har overvåget venstrefløjen i 1970’erne. Så det er en rigtig god nyhed, hvis der er en aftale på vej,« siger Morten Thing.Også Henrik Stevnsborg, der er professor i jura på Københavns Universitet og forsker i politiforhold i nutidigt og historisk perspektiv, mener materialet om overvågningen af revolutionære illustrerer, hvorfor bevaringen af akter fra PET’s arkiv er vigtig.»Særlig fra venstrefløjens side har mange krævet, at PET ikke måtte gemme personsager. Men i så fald ville man om mange år ikke have en jordisk chance for at finde sådan nogle oplysninger om vores tid som dem, der nu er kommet frem om overvågningen af kommunister,« siger Henrik Stevnsborg.
