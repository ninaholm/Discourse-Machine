Imens Birthe Rønn skrev julehilsener....
Kritikken haglede ned over det spinkle politiske flertal, før tuneserloven i går blev endeligt vedtaget. Integrationsministeren benyttede debatten til at skrive julekort til sine samarbejdspartnere i Dansk Folkeparti
Tuneseren, der har været fængslet i forbindelse med mordtrusler mod tegneren Kurt Westergaard.


 "Uretfærdigt, ufærdigt og ufornuftigt." "En trussel mod retssikkerheden og anstændigheden i Danmark."
Sådan opsummerede den radikale ordfører Morten Østergaard den omstridte tuneserlov, der i går blev endeligt vedtaget efter en sjældent lang og indædt tredjebehandling. 
Som Information har afdækket, er loven hastet igennem og blev ændret flere gange på få dage. 
Og det imens politiet slet ikke mente, at der var brug for nye tiltag.
Derfor ville Morten Østergaard vide:
"Hvordan kan man lovgive på den her måde?!"
Imens sad integrationsminister Birthe Rønn Hornbech nede på sin plads i salen og skrev julekort. Med sirlig pen ønskede ministeren blandt andre sine samarbejdspartnere i Dansk Folkeparti en rigtig glædelig jul.
Og Dansk Folkepartis medlemmer var i hopla:
"Vi skal ikke acceptere, at man bruger Danmark som legeplads for sine kriminaliteter," fastslog Peter Skaarup.
Men SF's integrationsordfører, Astrid Krag, gav igen:
"Dansk Folkeparti kan råbe og skrige og slå på tromme alt det, de vil - det her lovforslag er bluff."
Ekspert 'vulgær agitator'
Socialdemokraternes Henrik Dam Kristensen brugte sin ordførertale på at klandre VKO for at haste loven igennem uden at afvente den arbejdsgruppe, der til februar kommer med forslag til, hvordan man kan forbedre reglerne for administrative udvisninger. 
Udvalget ventes at foreslå et form for særlig godkendt domstolssystem, så skærpet overvågning eller udvisninger i stil med den terrormistænkte tuneser fremover kan ske på baggrund af en dom.
"Alligevel kører man nu hen over udvalget. Uden grund," lød det fra S-ordføreren.
Trods gentagne opfordringer til at tage ordet, var Birthe Rønn Hornbech med egne ord i tvivl om, hvorvidt hun skulle gå på talerstolen.
"Hvis jeg ikke gør, vil jeg bliver anklaget for at være arrogant, og hvis jeg gør, vil folk klage over, at de ikke får juleferie," sagde hun og takkede i "al stilfærdighed" de partier, der stemmer for lovforslaget. 
"Og tak til oppositionen, der i dag ikke har bragt noget nyt frem. Vi er åbenbart meget uenige i det her lovforslag," sagde Rønn og slog endnu en gang fast, at loven overholder såvel dansk ret som konventionerne.
Juraprofessor Henning Koch kritiserede ellers i hårde vendinger tuneserloven på en høring, som Folketingets Integrationsudvalg selv havde indkaldt til i sidste uge. Loven er grundlovsstridig, fordi den frihedsberøver de omfattede personer uden om domstolene, lød hans kritik. 
Det førte i går til skarpe angreb fra DF på professoren, der beskyldes for at være 'en omvandrende politisk meningsmaskine forklædt i videnskabelige klæder':
"En politiker skal være i stand til at skelne mellem en juridisk ekspert og en vulgær agitator," lød det fra Jesper Langballe.
De skal rejse
Heller ikke integrationsministeren giver noget for professorens udlægning:
"Det er en selvfølge, at der ikke er tale om en frihedsberøvelse," sagde Rønn, som garanterede:
"Det ligger i sagens natur, at regeringen ikke fremsætter lovforslag, som er grundlovsstridige."
Som beskrevet i gårsdagens Information var loven i første omgang kun tænkt at skulle omfatte de tre personer, som PET mistænker for terror - ikke alle 18, der er på tålt ophold. Men regeringens topministre, som har plads i det magtfulde Koordinationsudvalg fik ændret forslaget før den endelige fremsættelse. Adspurgt om, hvorvidt regeringen oprindeligt havde planlagt en lov, som kun retter sig mod tre personer, lød det fra Rønn:
"Jeg ønsker på ingen måde, at noget skal ligne en særlov."
Henrik Dam Kristensen ville vide, om Informations aktindsigt i så fald viste noget forkert. Hertil lød det fra ministeren:
"Jeg siger, hvad jeg selv mener. Jeg siger naturligvis ikke, hvad andre har sagt til mig."
Enhedslistens Johanne Schmidt Nielsen spurgte, hvordan man i praksis administrerer en lov, der retter sig mod en så forskelligartet gruppe som de, der er på tålt ophold.
"Fælles for dem er, at det er personer på tålt ophold. De har ikke noget opholdsgrundlag, de skal rejse," konstaterede Rønn.
Rettigheder forplumrer
Liberal Alliances Naser Khader havde ikke held til at få Socialdemokraterne med på at få udskudt vedtagelsen af loven til efter jul. Det beklagede han med henvisning til lovsjusk:
"Er det en god lov?," spurgte Khader integrationsministeren.
"Det er en nødvendig lov," lød det kortfattede svar.
Også lovens forhold til menneskerettighederne kom til debat i Folketingssalen. Men DF's Søren Krarup afviste hele diskussionen.
"Hvis man tror, at man kan gøre menneskerettighederne gældende i Danmark på samme måde som dansk lov, forplumrer man tingene," sagde han.
Det fik løsgængeren Simon Emil Ammitzbøll på talerstolen:
"Her kom vi ind til sagens kerne. Når man som Søren Krarup tager afstand fra menneskerettigheder, er det klart, at man ikke kan se loven som et problem."
Krarup understregede i øvrigt, at der er forskel på den beskyttelse, som udlændinge og danskere kan forvente. 
"Dansk grundlov forsvarer danskernes frihedsrettigheder."
Pia K: Hvor er ånden?
DF-formand Pia Kjærsgaard efterlyste modet til at stå op i mod terroristerne:
"Hvor er ånden efter angrebet på World Trade Center henne? Ånden, hvor man ville gå hele vejen?" spurgte hun indigneret.
Enhedslistens Line Barfod citerede fra det berømte digt af den tyske præst og KZ-fange Martin Niemöller 'Først kom de for at...':
"Efter nazisterne var blevet væltet, spurgte alle, hvorfor ingen havde gjort noget," sagde hun.
Derefter satte Jesper Langballe (DF) i løb mod talerstolen for at replicere - hvilket fik mødeleder Søren Espersen til at irettesætte sin partifælle:
"Der er ingen grund til at løbe hr. Langballe. Det går nok."
Og det gjorde det. Efter fire timers debat skulle der stemmes. Socialdemokraterne havde afvist et radikalt forslag om at ophæve den såkaldte clearingaftale, som ville have krævet tilstedeværelse af samtlige 179 medlemmer. 
Således blev tuneserloven vedtaget med 59 stemmer for og 51 i mod. 
Blandt regeringens repræsentanter var Bertel Haarder (V), Jakob Axel Nielsen (K), Karen Jespersen (V), Claus Hjort Frederiksen (V), Lars Barfoed (K), Connie Hedegaard (K) og naturligvis Birthe Rønn Hornbech. 
"Lovforslaget er nu vedtaget og vil blive sendt til statsministeren," bedyrede Folketingets formand Thor Pedersen og ønskede politikerne:
"En rigtig glædelig jul og et godt nytår."


