Blokkens sidste beboer
Mohammad Ismail nægter at flytte fra sin lejlighed i Gellerupparken, selv om hans familie er de eneste, der stadig bor i boligblokken. De andre beboere er flyttet ud, fordi bygningen skal rives ned som et led i saneringen af ghettoen
Et par boligblokke i Gellerupparken skal ryddes som led i kommunens helhedsplan, så der kan opføres nye boliger. Derfor er 192 lejemål opsagt, og familierne er flyttet. Men i en lejlighed er der stadig lys.


 Når mørket sænker sig udenfor, bliver boligblokkens facade sort. Byggeriets mange lejere er flyttet, og vinduerne, der engang var et kig ind til familieliv i Gellerupparken, er nu knuste, mørke eller sømmet til med træplader. Kun i én lejlighed er lyset tændt, og her bor Mohammad Ismail, som er blevet en hovedpine for boligforeningen og Aarhus Kommune. Mohammad Ismail og hans familie nægter at flytte og sætter sig dermed på tværs af saneringen af Gellerupparken.
Det er ikke, fordi han har noget imod helhedsplanen, forsikrer han straks, da han byder Information indenfor i sin lejlighed.
»Men jeg vil ikke presses ud af den lejlighed, jeg har boet i gennem 23 år. Det er her, mine børn er vokset op, det er her, jeg kan lide at bo, og det er her, jeg engang havde gode naboer«, siger 60-årige Mohammad Ismail, som er gift, far til otte og tidligere mekaniker.
Nu er naboerne væk. Helhedsplanen kræver, at tre boligblokke rives ned for at gøre plads til en vej og nye byggerier, og derfor er 192 lejemål blevet opsagt.
I starten protesterede beboerne. »Hvorfor rive gode familieboliger ned? Hvorfor tvinge beboere væk? Hvorfor skal politikernes prestigebyggeri gå ud over os?« blev der spurgt. Men protesterne forstummede, husker Mohammad Ismail, som pludselig stod næsten alene med sin modstand. 189 familier accepterede boligforeningens genhusningstilbud og har fået nye boliger og økonomisk hjælp til flytningen.
I dag står deres lejligheder tomme og nedrykningsklar, men boligblokkene er ikke blevet revet ned til den planlagte tid. Tre familier – heriblandt Mohammad Ismails – sagde nej til tilbuddene om nye boliger og lagde sag an mod Brabrand Boligforening.
»Da vi blev opsagt, fik vi en tryghedsgaranti for, at vi ikke ville blive flyttet imod vores vilje. Vi skulle være tilfredse med det nye boligtilbud, men jeg er ikke tilfreds med de to tilbud, jeg fik«, siger Mohammad Ismail. Begge tilbud var boliger i Gellerupparken, og her har han ikke lyst til at bo længere. Han har ikke råd til at flytte, og selv med økonomisk flyttehjælp fra boligforeningen, er han bange for, at huslejen vil blive for høj i en ny lejlighed, når helhedsplanen er gennemført.
»Jeg har været meget tilfreds med at bo her i alle 23 år, men når jeg bliver presset ud på denne måde, har jeg slet ikke lyst til at være beboer i Brabrand Boligforening længere. Hvis ikke jeg kan blive lige her, vil jeg helt væk herfra«.
En rigtig møgsag
For nylig afsagde byretten sin dom, som gav boligforeningen et klart medhold. Den ene af de tre familier accepterede dommen og er nu blevet genhuset, mens Mohammad Ismails familie og den tredje familie nu har anket sagen til landsretten.
Administrerende direktør i Brabrand Boligforening, Keld Laursen, kalder det »en rigtig møgsag«. Før landsretten har taget stilling til sagen, kan de to familier nemlig ikke tvinges ud. Det forsinker ikke helhedsplanen, men giver nye høje udgifter på grund af de tomme blokke.
»Den her sag har ingen vindere, kun tabere, og den største taber er nok Gellerupparkens øvrige beboere. Ment på den måde, at de tomme blokke giver stedet en fornemmelse af at være en spøgelsesby. Mere utryghed er ikke det, Gellerupparken har brug for«, siger Keld Laursen.
Som ung boede han selv i Gellerupparken. Det var dengang, tanken var, at lejlighederne skulle være for middelklassen, som gerne ville ud af byen og ind i nogle lysere, større lejligheder med grønne arealer omkring. Stemningen omkring Gellerupparken var god, men det lykkedes ikke at leje lejlighederne ud til dem, man havde tænkt, skulle bo her. Gæstearbejderne kom.
»Jeg kan godt huske, at beboermikset herude blev et andet« siger Keld Laursen. »Det er nok ligesom integrationsindsatsen i resten af samfundet – man gjorde for lidt i tide, og derfor har vi i dag sådan noget som en ghettoliste«.
Denne liste udgøres af Gellerupparken plus 32 andre boligkvarterer, som alle har det til fælles, at der bor mange arbejdsløse, mange indvandrere, at der er meget kriminalitet, lave indkomster og en lav grad af uddannelse.
»Det vil vi ændre med helhedsplanen, og hvis jeg skal give dig en oneliner, så er visionen at ændre bydelen fra at være en udsat bydel til at være en attraktiv, international bydel i Aarhus«, siger Keld Laursen.
– Kan ny arkitektur gøre noget ved lave indkomster, dårlig uddannelse og for meget kriminalitet?
»Nej, og derfor er der tre spor i helhedsplanen. Det første handler om infrastruktur og om fysisk at åbne op for bydelen. Det andet spor er en boligsocial indsats, og det tredje spor er, at vi skal have et andet lejlighedsmiks og nogle andre størrelser, som i højere grad tiltaler andre typer beboere, end dem, der søger i dag«.
– Vil I have flere danskere ind?
»Det er ikke et af de officielle mål. Kineserne bor i China Town, Italienerne bor i Little Italy, og danskerne klumper sig sammen på solkysten. Fred være med det. Det er uddannelse og arbejdsløshed, vi skal gøre noget ved med helhedsplanen.«
’Ingen bag mig’
Mohammad Ismail har boet i Gellerupparken i for mange år til, at han tror på, at Keld Laursen og kommunens planer kan løfte kvarteret.
»Jeg stoler ikke på, hvad de siger. Jeg har set mange, mange projekter, som ikke har hjulpet,« siger Mohammad Ismail, som sidder i en sofa i stuen, som han selv har renoveret med nye gulve og gardiner til måske ingen verdens nytte.
»De måtte gerne lave deres helhedsplan, de må gerne bygge nyt, og der må godt flytte andre herud, men hvorfor behandler de ikke mig, der bor her, med respekt?«.
Mohammad Ismail har fulgt med i, hvad pressen har skrevet om familierne i Gellerupparken, som nægter at flytte, og han er træt af, at hans familie bliver set som problemet.
»Jeg ville flytte i morgen, hvis de finder mig en bolig, som min familie kan være tilfreds med.«
»Der er ingen, der står bag mig, så alle mennesker tænker, hvorfor flytter han ikke bare? Jeg tænker, hvorfor krævede de andre beboere ikke deres ret til at blive boende? Hvorfor rive noget ned, der er godt, bare for at bygge nyt?,« siger Mohammad Ismail, hvis fingre bevæger sig hurtigt omkring bedekransen, som han har haft i hænderne, lige siden vi satte os ned.
»De tænker ikke på os, der bor her, men på dem, de gerne vil have til at flytte herud«.
Ude på en af stierne foran endnu en næsten tom blok står to drenge og kigger op mod facaden. Her bor den anden familie, der ligesom Mohammad Ismail nægter at flytte. Drengene taler om en etage, der for nylig brændte og nu er sort af sod.
»De siger, at den var påsat«, siger en af drengene og peger op mod det sted, hvor han tror, branden var værst.
»Der er også nogle, der smadrer vinduerne med sten,« siger den anden dreng. »Kom, det er lige meget,« siger han og trækker sin ven væk i ærmet.
»Det skal alligevel bare rives ned, så der bliver plads til nogle andre.«

