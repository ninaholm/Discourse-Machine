S: Løkke må tage hånd om forhandlinger
Socialdemokraterne og de radikale ser ud til at være på vej tilbage i forhandlingerne om milliarderne til forskning og uddannelse. Social-demokraterne mener, at statsministeren bør overtage forhandlingerne


 Finansminister Claus Hjort Frederiksen (V) er parat til at genoptage forhandlingerne om milliarderne til forskning og uddannelse i globaliseringspuljen. Men kun hvis oppositionen opgiver sit ultimatum om børnechecken.
Det var det stridspunkt, der fik forhandlinger til at bryde sammen tidligere på ugen. Det meddelte Hjort i går pressen. Socialdemokraterne og de radikale, der i løbet af ugen var blevet sendt uden for døren i forligskredsen, havde dog i går ikke hørt nyt fra finansministeren. Socialdemokraternes leder, Helle Thorning-Schmidt, siger, at oppositionens krav ikke er ultimative. Og Socialdemokraterne vil gerne i gang med forhandlingerne igen, men vil igen møde op med et krav om, at regeringen skal droppe sin plan om at tage børnechecken fra familier med 15-17-årige.
»Vi stiller i modsætning til finansministeren ikke ultimative krav om, hvad der skal ske, når vi kommer tilbage til forhandlingsbordet,« siger Helle Thorning-Schmidt til TV 2 News.
De radikales leder, Margrethe Vestager, afviser ligeledes, at spørgsmålet om børnechecken er et ultimativt krav.
»Vi har hele tiden gerne villet forhandle, og vi har ikke opgivet modstanden mod børnechecken. Men det er kun en ud af mange sager. Det her er også en diskussion om, hvordan vi får noget til overs til professionsudddannelserne og til at hæve taxameteret på de samfundsvidenskabelige og humanistiske uddannelser. Børnechecken er knasten, og selv hvis den blev høvlet af, står vi stadig med masser af problemer,« siger Margrethe Vestager.
Løkke må hjælpe
Forhandlingerne er primært strandet på grund af regeringens forslag om at fjerne børnechecken til familier, hvis 15-17-årige børn ikke er i uddannelse eller arbejde. Det forslag er en del af ungepakken, der skal finansieres af globaliseringsmidlerne. S og R mener, at regeringen ikke bare kan pille det forslag ud af globaliseringspakken og vedtage det uden om forligskredsen sammen med Dansk Folkeparti. Men den går ikke, mener Claus Hjort Frederiksen, der har kaldt oppositionens krav for »gidseltagning« og et »ultimatum«.
Helle Thorning-Schmidt mener, at finansministeren har skabt så stor forvirring om globaliseringsforliget, at statsminister Lars Løkke Rasmussen (V) må ind over:
»Jeg tror efterhånden ikke, at finansministeren kan løse opgaven. Jeg tror, vi må have statsministeren ind over. Det her er ikke en umulig opgave at løse. Det burde kunne lade sig gøre for en dygtig finansminister.«
Lars Løkke Rasmussen erklærede i går til Ritzau, at han er forvirret på et højere plan over Socialdemokraternes udsagn. Han forstår ikke, at forhandlingerne stoppede, fordi Socialdemokraterne afviser regeringens forslag om at fjerne ungeydelsen.
»At regeringen så har nogle forslag, som den ikke beder Socialdemokraterne om at lægge stemmer til, som vi ikke beder Socialdemokraterne om at finansiere. At det skal stå i vejen for, at vi kan løse den opgave, det forstår jeg ikke,« siger Løkke Rasmussen.


