Venstre kræver mere vidtgående beskæftigelsesreform
Regeringen ventes at skulle lave en reform af beskæftigelsesindsatsen med Venstre. Men det tidligere regeringsparti kræver besparelser


 
	Forud for forhandlingerne om en reform af beskæftigelsesindsatsen kræver Venstre mere vidtgående ændringer end regeringens ekspertudvalg ligger op til.

	Det såkaldte Carsten Koch-udvalg, under ledelse af den tidligere socialdemokratiske skatteminister, foreslår ellers bl.a., at de lediges ret til seks ugers selvvalgt uddannelse omlægges. At ufaglærte ledige over 30 fra første dag får ret til at tage en erhvervsuddannelse (dog på en lavere dagpengesats). Og at jobrotationsordningerne målrettes dem, som har været ledige i mere end seks måneder.

	Netop fjernelsen af retten til de seks ugers selvvalgt uddannelse vakte opsigt i august, da Venstre på partiets sommergruppemøde præsenterede sit bud på en reform af beskæftigelsesindsatsen. En reform, som skal skabe en besparelse på halvanden mia.kr. i 2014 og på sigt omkring fire mia. kr. i 2020.

	»Det er et skridt i den rigtige retning, men ikke ambitiøst nok, da man samlet set ikke sparer penge« siger Venstres arbejdsmarkedsordfører, Hans Andersen, og fortsætter:

	»Venstre ønsker også en reform af beskæftigelsesindsatsen. Pengene skal bruges bedre, og de ledige skal bringes hurtigere tilbage i job – og så skal reformen sådan set frigøre penge. Penge, som skal bruges til at sænke skatter og afgifter og på den måde skabe flere job.«

	På forhånd ventes SRSF-regeringen at måtte finde sit flertal på højre side i folketingssalen, når den skal reformere det system, Carsten Koch-udvalget kritiserer for at ikke at bruge pengene godt nok.

	Ekspertudvalget vil samtidig gøre op med den kontrol med detaljerede møder, tidsfrister og standard- kurser, som møder de ledige i dag. En kontrol udvalget i visse tilfælde kalder »spild af penge og de lediges tid«.

	SF: ikke lukke døren

	Selv om regeringens parlamentariske grundlag kan skrive under på sidstnævnte del af Carsten Koch-udvalgets anbefalinger, nemlig opgøret med kontrolsystemet, så har Enhedslistens arbejdsmarkedsordfører, Christian Juhl, imidlertid afvist at fjerne de lediges ret til seks ugers selvvalgt uddannelse. Det samme har en lang række fagforbund. Regeringspartierne har hidtil været tilbageholdende med at kommentere udvalgets anbefalinger, som nu er sendt til høring hos arbejdsmarkedets parter. SF’s arbejdsmarkedsordfører, Eigil Andersen, ønsker endnu ikke at kommentere de konkrete forslag:

	»Men ufaglærte skal have bedre uddannelsesmuligheder – og mulighed for at blive faglærte. Selv om vi gerne vil opprioritere den mulighed, så skal man selvfølgelig ikke lukke døren for, at en arbejdsløs akademiker kan få et kursus, som bringer vedkommende i arbejde. Der er jo nogle, som bliver uddannet inden for et brødløst fag.«

	Carsten Koch-udvalget er begyndt med alene at se på indsatsen for dagpengemodtagere for derefter at se på personer på kontanthjælp, sygedagpenge, ledighedsydelse og revalidering. Rapporten om dagpengemodtagerne bliver nu sendt til høring hos arbejdsmarkedets parter, inden ekspertudvalget færdiggør sin endelige rapport og sender denne til regeringen. Derefter kommer regeringen med sit eget udspil.

	 

