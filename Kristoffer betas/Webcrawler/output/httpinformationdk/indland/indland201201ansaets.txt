'Ansæt samfundsbetjente'
I områder med mistillid mellem borgere og politi, kan de almindelige politistyrker suppleres med ubevæbnede, lokalkendte samfundsbetjente


 – Hvad går dit forslag til 100dage ud på?
»Danmark burde skæve til England, hvor det ordinære politikorps suppleres med såkaldte community support officers. I modsætning til de almindelige betjente, er de ubevæbnede, og de kommer fra en blandet uddannelsesmæssig baggrund.«
»De er venlige, flinke og giver et helt andet indtryk end den normale gadebetjent. Ansættelse af samfundsbetjentene i Danmark kunne skabe den nødvendige forbindelse imellem befolkningen og politiet.«
– Hvad fik dig til at formulere dit forslag på 100dage?
»Jeg bor selv på Nørrebro. Derfor ville jeg gerne komme med forslag til, hvordan forholdet til det danske politi kunne forbedres. Da jeg studerede i England, havde jeg kun gode oplevelser med deres samfundsbetjente. De behandler alle samfundsgrupper ens, derfor har borgere større tillid til politiet og føler sig trygge. Herhjemme er mange bange for politiet.«
– Hvordan ville dit forslag om samfundsbetjente fungere i praksis? 
»Vi har allerede organisationer som Natteravnene og Forældre mod Politivold, men de arbejder frivilligt og findes ikke i alle byer. Samfundsbetjente skulle være et betalt deltidsjob til alle fra pædagoger til pensionister.«
»Det er lettere at have tillid til en betjent, man kender navnet på, og ingen ville kaste brosten efter en bedstemor i uniform.«
»Derfor kunne man lave opslag i lokale butikker, hvor betjentene bliver præsenteret med navn, titel og baggrund. I dag er politiet en betonkasse, som borgerne ingen indsigt har i. Samfundsbetjente kunne skabe et helt nyt forhold til ordensmagten.«
Rasmus Malver 27 år, Nørrebro, jurist, speciale i menneskerettigheder

