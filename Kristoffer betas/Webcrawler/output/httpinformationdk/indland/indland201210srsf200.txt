SRSF i 2008: En lov, som slår fejl på alle punkter
S, R og SF var i 2008 stærkt kritiske over for de regler om tålt ophold, som SRSF-regeringen nu vil beholde. ’Et forfærdeligt makværk’ og en ‘udvanding af fundamentale retsprincipper’ lød det


 Da VK-regeringen i slutningen af 2008 fremlagde forslag om at pålægge udlændinge på tålt ophold daglig meldepligt i asylcentret Sandholm, var den daværende opposition rasende. »En lov, som slår fejl på alle punkter« sagde eksempelvis SF’s nuværende formandskandidat Astrid Krag under Folketingets behandling af skærpelsen, der blev vedtaget med stemmer fra Dansk Folkeparti, og som SRSF-regeringen nu afviser at rulle tilbage.
Lovændringen blev gennemført, efter det kom frem, at en af de to tunesere, der var mistænkt for at have planlagt at myrde karikaturtegneren Kurt Westergaard og var på tålt ophold, frit kunne besøge sin familie i Aarhus, ganske tæt på Kurt Westergaards hjem.
Forfærdeligt makværk
Oppositionen indvendte, at tuneseren stadig ville kunne rejse til Aarhus, selv om han hver dag skulle melde sig hos politiet i Sandholm.
»Til gengæld bringer loven os på kant med såvel grundloven som de internationale konventioner, hvad angår resten af gruppen af personer på tålt ophold i Danmark. Det holder på ingen måde, og jeg mener faktisk, at alle folketingsmedlemmer har en interesse i, at vi får undersøgt nærmere, hvad den her lov betyder for Danmarks evne til at overholde bl.a. proportionalitetsprincippet, bevægelsesfriheden og retten til familieliv,« sagde Astrid Krag.
En nærmest profetisk udtalelse, som blev bekræftet, da Højesteret i år afgjorde, at myndighederne havde overtrådt den konventionsbeskyttede bevægelsesfrihed over for iraneren Elias Karkavandi, der var pålagt opholds- og meldepligt i Sandholm som følge af en dom for at have været hashvagt på Christiania.
Astrid Krag beskrev loven som »et forfærdeligt makværk«, der ville »sætte en masse harmløse mennesker, som i øvrigt ikke kan vurderes at være til fare for rigets sikkerhed, under en masse øget kontrol og restriktioner«. Hendes gruppeformand Ole Sohn kaldte udspillet fra VKO »et griseri af et lovforslag«, og partifællen Karina Lorentzen forudså, at loven ville skabe et »Guantánamo på dansk jord«.
Den socialdemokratiske udlændingeordfører Henrik Dam Kristensen udtalte under Folketingets andenbehandling, at det blev »mere og mere uforståeligt, hvad man vil med det her lovforslag«. En lov, som ifølge ordføreren ikke ville kunne beskytte Kurt Westergaard, men i stedet »helt umotiveret generer personer, der ikke umiddelbart udgør nogen trussel«.
Ifølge Radikales udlændingeordfører Morten Østergaard var loven ligefrem udtryk for, at regeringen ville »fortsætte den udvanding af fundamentale retsprincipper, som er blevet dens mærkesag«. Eftersom den skærpede meldepligt ikke kunne afværge et anslag mod Kurt Westergaard, var den således alene »en sejr for dem, der er villige til at lade hånt om fundamentale vilkår i et demokratisk retssamfund,« mente ordføreren, som i dag er uddannelsesminister og sidder i Koordinationsudvalget for regeringen, som altså vil bevare reglerne om tålt ophold.

