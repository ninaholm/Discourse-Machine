Diskussion om penge kan ødelægge klimamøde i Paris
Finansiering af ulandenes klimaindsats og fordeling af ansvar er de to største udfordringer frem mod en global klimaaftale i Paris i år. Den danske klimaminister tror, at pengene nok skal findes, men det bliver fortrinsvis private investeringer, der skal redde klimaet
 Klimaminister Rasmus Helveg Petersen (R) er overbevist om, at pengene nok skal findes til at redde klimaet. Og at det bliver privat kapital, er fint for ham. Offentlige midler er ikke altid det optimale.


 Skal der indgås en global klimaaftale, der forpligter alle verdens lande til at bidrage til at nedbringe udslippet af CO2, er der særligt to spørgsmål, der skal klarhed omkring inden regeringscheferne mødes til december i Paris.
For hvor findes pengene til grøn omstilling og klimatilpasning i verdens ulande – og hvem skal egentlig bidrage til at nedbringe det globale CO2-udslip? Information har spurgt den danske klima- og energiminister, Rasmus Helveg Petersen (R), der netop har været til donormøde i Washington.
– Fra 2020 skal der findes 100 mia. dollar om året i klimafinansiering til ulandene. Hvordan går det?
»Det går sådan set godt. Men luften er jo tyk af ønsker, og der ligger blandt andet et ønske fra nogle ulande om, at det skal være 100 mia. dollar om året, som de rige lande skal opkræve i skatter, og derefter sender dem videre. Det bliver ikke tilfældet.«
Tværtimod understreger klimaministeren, at alle bestræbelser i øjeblikket går på at finde privat kapital til at nå målet i 2020. De offentlige midler, der kan mobiliseres, skal bruges som løftestang.
Derfor er ministeren glad for at fortælle, at Danmark i samarbejde med blandt andre den Interamerikanske Udviklingsbank har skabt et eksempel i Mexico, hvor man med ministerens ord »bruger en skefuld offentlige penge til at udløse en spandfuld private penge.«
Her skal et industrilandbrug investere i klimavenlige køleanlæg, men det kræver, at nogen vil garantere for et lån. Og det kan man med offentlige penge.
»Vores rolle er at stille sikkerhed – at forsikre mod tab. Dermed kan en privat virksomhed låne penge i en privat bank til en klimainvestering,« siger ministeren og forklarer hvorfor det er smart:
»Ligesom herhjemme er sagen jo, at du kan spare en masse penge på ikke at spilde energi. Eksempelvis ved at isolere dit hus. Men ofte har bankerne i udviklingsøkonomierne slet ikke tradition for at udlåne til den slags og se forretningen i det, men her kan vi fjerne risikoen, og få dem til at hoppe ud i det.«
Penge til klimatilpasning?
– Det lyder som et godt redskab for at finansiere den del, der hedder mitigation – altså at nedbringe de enkelte landes CO2-udslip. Et af de kritikpunkter, der ofte kommer fra ulandene, er, hvad så med klimatilpasning? Hvor er pengene til det?
»Det må man sige. Men der må vi jo så sige, at nogen af de offentlige midler, vi bruger, de er til klimatilpasning. Altså til at hjælpe ulandene med de forfærdelige følger af den globale opvarmning.«
– Men ulandene vil gerne have en 50/50 fordeling mellem mitigation og tilpasning, og det kan man jo aldrig nå op på, når vi taler om 100 mia. dollar?
»Det er fuldstændig korrekt, og på den måde er der mange forskellige ønsker«
– Og det er et af de ønsker, der bliver svært at opfylde?
»Ja.«
Ikke flere skattekroner
– Et andet ønske, der kan blive svært at opfylde, men som – rimeligt eller ej – blev vedtaget ved klimatopmødet i Durban, er det her med, at pengene skal være ’new and additional’ – altså nye og ekstra penge, og ikke bare de allerede lovede bistandsmidler. Hvordan går det med det?
»Når vi som her taler om at skaffe klimafinansiering, så er det simpelthen ny kapital, vi får ind.«
– Det er ny privat kapital, det er ikke nye offentlige kroner?
»Det behøver ikke være offentlige kroner – det er en ren misforståelse at sige, at det skal være offentligt for at være godt. Det kan lige så godt være privat – og det er det private, der kommer til at trække læsset. Der kommer ikke til at være 100 mia. dollar, der er opkrævet i skat i lande som eksempelvis Danmark og derefter brugt i Den Tredje Verden. Det skal selvfølgelig være sådan, at det bliver private investeringer, der kommer til at drive det her.«
– Klimafinansiering er afgørende, men et af de store spørgsmål er, hvem der er ulande i den sammenhæng. Hvad tænker du? Er eksempelvis Kina og Brasilien ulande, eller skal de være bidragsydere?
»Altså, jeg vil have udvidet kredsen af donorlande, så de som kan, skal bidrage. Og jeg synes ikke, det er en rimelig opdeling, vi har i dag, hvor det er 15 procent af verdens lande, der skal løse hele problemet. Så ikke alene synes jeg, at en række af de n uværende ulande skal være med til at løfte donorbyrden, jeg synes også, at de skal bidrage med reduktionsforpligtigelser. Det er jo ikke længere sådan, at det kun er de rige lande og Kina, der udleder CO2.«
»Og det er en anden hurdle, vi skal løfte: Den såkaldte firewall, hvor vi skal sikre os, at det her er en fælles global forpligtigelse – ikke kun for de rige, men for alle. Det er en ligeså stor hurdle som klimafinansieringen, det med ansvar.«
– Men ser du en opblødning på det her felt hos nogen af de store ulande?
»Det synes jeg faktisk, at vi så i Lima (klimatopmødet i Peru i 2014, red.), hvor der var en erkendelse af, at det her er et anliggende for alle.«
– Der er mange lande, som hovedsageligt lever af gas og olie, hvordan får man dem med på en klimaaftale, der i princippet tager livet af deres økonomi?
»Det er jo oplagt, at det skal være de gode argumenter. Vi har jo IPCC, FN’s klimapanel, der på baggrund af videnskaben siger, at det er nødvendigt for at sikre kloden imod de meget alvorlige konsekvenser af den globale opvarmning. Det er jo ikke bare en arbitrær lyst hos nogen. Så det er fuldstændig det samme argument, vi bruger herhjemme, hvor man siger, hør her, vi er altså nød til at gøre det. Og det foregår jo alle lande, at folk har en økonomisk interesse i at blive ved med at forurene. Det må man jo så bare sætte til side.«
»Der er jo ingen tvivl om, at den billigste løsning ikke er noget, vi har ’råd’ til på lang sigt. De økonomiske konsekvenser af ikke at gøre noget er langt, langt større, end ved reelt at gøre noget,« siger klimaministeren.
»Men det kan da være, at de vil kaste nogle af de her argumenter ind i eksempelvis diskussionen om finansiering. Men vi har jo ikke magtmidler, vi kan ikke invadere dem – det eneste, vi kan, er at tale videnskabens klare sprog og appellere til den moralske pligt, vi har til at efterlade en ordentlig verden til vores efterkommere.«
– Vi har på tidligere topmøder hørt kravet om kompensation. Hvordan forholder man sig til det? Og jeg spørger, fordi FN-systemet jo er baseret på konsensus, så der skal ikke særlig mange spoilere til, før der ikke ligger en klimaaftale?
»Jeg opfatter det som rigtigt, at vi skal mobilisere en masse finansiering til at foretage de investeringer, der skal til for at forhindre den globale opvarmning. Jeg har ikke umiddelbart penge med til at give kompensation til lande, der ikke skal pumpe mere olie op. Så det forholder jeg mig kritisk og negativt til.«

