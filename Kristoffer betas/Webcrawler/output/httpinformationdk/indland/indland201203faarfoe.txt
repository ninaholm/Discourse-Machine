Får førtidspensionsreform antallet på overførsler ned?
Regeringen har fremlagt et fair og kvalificeret forslag til en førtidspensionsreform der skal nedbringe antallet af unge førtidspensionister. Men    det stigende antal vil reformen ikke kunne gøre meget ved


 Det store antal på overførselsindkomster fortsætter. Det skyldes den galopperende arbejdsløshed ikke mindst blandt unge. De mest udsatte af dem, og ikke mindst dem, hvis familie også var på overførselsindkomst, er potentielle førtidspensionister. Adskillige af dem kommer aldrig med på de selvforsørgendes vogn. Nogle af dem reddes af reformforslagets nytænkning: Ressourceforløb. Andre vil forsat være på kontanthjælp, indtil de ifølge forslaget kan få førtidspension som først 40-årige.
Et ressourceforløb er en helhedsorienteret indsats tilpasset den enkelte med forhåbningen om at bringe vedkommende gradvist nærmere hel eller delvis selvforsørgelse. Hver kommune skal oprette et rehabiliteringsteam, der står for den så efterlyste tværfaglige og gennemgående koordinering i de svære og sammensatte forløb, der kan vare op til fem år ad gangen. Desuden kan kommunen indgå aftale med en mentor, der menneskeligt kan stå bi i forløbet og hverdagen i øvrigt, fordi ’rehabilitanten’ ikke har et stabiliserende socialt netværk.
Det er selvsagt afgørende om den nye rehabiliteringsydelse er til at leve af i op til fem år. Den forkætrede lave ungeydelse til dem under 25 år afskaffer reformforslaget. Rehabiliteringsydelserne kommer almindeligvis til at svare til kontanthjælp. Enlige ikke hjemboende får 10.044 kr. om måneden før skat. Forsørgere med børn får 13.345 kr. før skat. Så de får henholdsvis 60 procent og 80 procent af maks. dagpenge. Det kan blive svært for en del af klare sig for de beløb over længere tid, da de fleste i ressourceforløb vil leve alene eller være enlige forsørgere. Sådan er den sociale virkelighed. Det er fint, at regeringen ikke bøjer af for et borgerligt pres om at unge op til 30 år skal leve for unge-ydelsen. Samtidig er der paradokser i reformforslaget som kræver politisk bevågenhed, hvis antallet på langvarig overførselsindkomst skal ned. Ifølge forslaget kommer et ressourceforløb først på tale, når alle andre muligheder er udtømte, og der er udsigt til førtidspensionering. Men al social forskning viser, at så er udsigten til, at det går godt, forringet.
Sæt tidligere ind
Succesraten er bestemt af, om der sættes tidligt og forebyggende ind med noget, der ligner ressourceforløb, inden der er omfattende psykiske lidelser, misbrug, dårligt selskab, kriminalitet, lavt selvværd etc. Skal tunge sociale problemer og antallet på overførselsindkomst og førtidspension nedbringes, må forebyggelsen bestå i tidlig social indsats i skolen. Tilsvarende skal der være erhvervsuddannelser og praktikpladser til dem med skolenederlag. Det er regeringens nye flexuddannelse et forsøg på. Den sociale forebyggelse kræver nytænkning og opgradering af alle, også socialforvaltninger og jobcentre.
Et andet paradoks er den danske flexicurity -models svøbe, hvor arbejdsgivere står uden socialt ansvar. Det tager staten sig af. I 1990’erne var virksomhedernes sociale ansvar og det rummelige arbejdsmarked højt på dagsordenen, men på frivillig basis, og siden krisen er den snak forstummet. Arbejdspladserne gør noget for at bevare skattede syge medarbejdere, men integration af dem, der ikke er helt fit for fight, glem det. Sådan er det ikke i lande, hvor arbejdsgiverne står for sociale forsikringsordninger. Brasilien har krav om, at to procent af staben har nedsat arbejdsevne. Her kan en skarpsindig Mette Frederiksen (S) også sætte ind. Socialøkonomiske virksomheder, der trækker på frivillige og på det civile samfunds kræfter, er nævnt i førtidspensionsforslaget. De er ellers oplagte som udviklingssteder, der kan bistå før, under og efter et ressourceforløb – som evt. fører til et fleksjob i virksomheden. Socialøkonomiske virksomheder kan ikke fungere på markedsvilkår. Er det derfor, de ikke indgår som en udfoldet visionær mulighed i forslaget?

