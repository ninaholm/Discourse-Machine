Løkkes kommissionsafbud ser ikke kønt ud
Noget kunne tyde på, at Lars Løkke Rasmussen fik udsat kommissionsafhøring på et forkert grundlag. Sikkert er det, at Løkke kan have en fordel i, at afhøringen blev udsat


Sagen om Lars Løkke Rasmussens (V) afbud til afhøring i Statsløsekommissionen forekommer stadig mere problematisk for den forhenværende statsminister. Det er Ekstra Bladet, der har afdækket forløbet. Lørdag kunne avisen fortælle, at Lars Løkke den 21. maj i år befandt sig hjemme i Danmark, hvor han deltog i en debat i Folketinget. Oplysningen er bemærkelsesværdig, fordi Lars Løkke netop den 21. maj skulle være blevet afhørt af Statsløsekommissionen, men havde fået sit møde for kommissionen udsat med den begrundelse, at han skulle til Grønland i midten af maj.Særlig interessant er Lars Løkkes afbud, fordi hans forhenværende departementschef i Statsministeriet, Karsten Dybvad, også skulle afhøres den 21. maj. Og det viste sig, at Karsten Dybvad kom med en opsigtsvækkende oplysning om sin tidligere chef. Departementschefen fortalte, at han i efteråret 2009 blev opsøgt af sin kollega i Integrationsministeriet, Claes Nilas, der var bekymret over, at han ikke kunne få sin minister, Birthe Rønn Hornbech (V), til at orientere Folketinget om sagen om de statsløse unge, der i en årrække havde fået ulovlige afslag på statsborgerskab.Karsten Dybvad orienterede ifølge sin forklaring Lars Løkke Rasmussen om henvendelsen fra Claes Nilas, dog uden at gå i detaljer. Og den oplysning stemmer ikke overens med, at Lars Løkke Rasmussen i forbindelse med Informations afdækning af sagen i begyndelsen af 2011 hævdede, at han og hans ministerium efter hans viden ikke havde hørt om sagen, før den blev afdækket i pressen.Mødepligt for kommissionenEkstra Bladets omtale af sagen fik Statsløsekommissionen til at lave en kort redegørelse af forløbet. Her fremgår det, at Lars Løkke allerede i november 2012 fik besked fra kommissionen om, hvornår han skulle afhøres. Hans bisidder, advokat Nicolai Mallet, henvendte sig imidlertid til kommissionen i april i år og bad om at få udsat afhøringen. Han forklarede, at det ikke lå »præcist fast, hvornår Lars Løkke Rasmussen ville vende tilbage« fra Grønland, men at det »forventedes at blive i dagene 20.-22. maj 2013«.Statsløsekommissionen understregede over for advokaten, at der ifølge loven er mødepligt for undersøgelseskommissioner, men gik alligevel med til, at afhøringen blev udsat med otte dage til en af de såkaldte reservedage, der typisk er blevet brugt til at afhøre vidner, som kommissionen ikke har kunnet nå at afhøre på en enkelt dag.Dermed så alt ud til at være i orden. Men kort efter, at kommissionen offentliggjorde sin redegørelse, kunne ekstrabladet.dk rejse tvivl om forklaringen fra Lars Løkkes bisidder. Avisen havde interviewet den event-ansvarlige på det hotel i Nuuk, hvor Lars Løkke Rasmussen skulle op for at holde foredrag. Og den eventansvarlige oplyste, at det allerede i efteråret 2012 blev fastlagt, hvornår Lars Løkke skulle rejse hjem fra Grønland. Den eventansvarlige trak dog en udtalelse om, at også flybilletterne var blevet bestilt i efteråret, tilbage senere i går og sagde til ekstrabladet.dk, at han ikke vidste, hvornår billetterne var blevet bestilt, og at han i øvrigt havde fået forbud imod at udtale sig yderligere om sagen. Lars Løkke og hans advokat ønskede i går ikke at kommentere sagen. Deres version af forløbet mangler derfor fortsat. Indtil videre ser deres ageren imidlertid uheldig ud.Sikkert er det, at Lars Løkke kan have en fordel i at have tid til at forberede sit vidneudsagn, efter at Karsten Dybvad kom med nogle oplysninger, der kræver en god forklaring fra den forhenværende statsminister. Spørgsmålet er, om Lars Løkke på forhånd var så bekymret for, hvad Karsten Dybvad kunne finde på at sige, at han førte kommissionen bag lyset for at kunne indrette sit vidneudsagn efter sin tidligere departementschefs forklaring.
