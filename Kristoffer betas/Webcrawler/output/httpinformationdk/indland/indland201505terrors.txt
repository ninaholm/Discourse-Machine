Det terrorsikrede samfund er en utopi
Vi kommer aldrig til at leve i et samfund, der er fuldstændig beskyttet mod terrorisme. Hverken politiet, staten eller efterretningstjenesten kan beskytte og overvåge ethvert potentielt mål. Og det er i virkeligheden slet ikke en tilstand, vi bør stræbe efter, vurderer eksperter
Kan vi beskytte og overvåge ethvert potentielt mål og derved undgå terrorangreb i fremtiden? Nej, mener eksperter. ’Vi kan simpelthen ikke beskytte os ud af alting. Der vil altid være et eller andet blødt mål, en terrorist kan ramme. En skole, et kommunekontor, en færge. Vi må gøre det så godt vi kan og samtidig spørge os selv om, hvad det er for et samfund, vi gerne vil have,’ siger Peter Lauritsen, der forsker i overvågning.


 En af omkostningerne ved at leve i et åbent og demokratisk samfund er, at vi er sårbare over for vilkårlige voldshandlinger og terrorisme. Sådan er det, og vi kommer aldrig til at kunne gardere os fuldstændig mod terrorhandlinger. Sådan siger Anja Dalgaard-Nielsen, der er terrorforsker ved Stanford University, chef for Institut for Strategi ved Forsvarsakademiet og desuden tidligere leder af PET’s afdeling for forebyggende sikkerhed.
»Vi kan ikke forvente at blive beskyttet mod enhver tænkelig eller utænkelig hændelse. Der vil altid være nogen, der kan flyve under radaren,« siger hun.
Hendes vurdering kommer i kølvandet på Rigspolitiets evaluering af myndighedernes indsats i forbindelse med terrorangrebene i København i februar. I rapporten, som blev offentliggjort i torsdags, fremgår det blandt andet, »at der kan være behov for en mere langvarig – og muligvis permanent – bevogtning af særligt udsatte mål, herunder i særdeleshed af jødiske institutioner mv«.
Selv om bevogtning af potentielle mål ifølge Anja Dalgaard-Nielsen er et vigtigt led i et værn mod terror, savner hun en politisk debat om, hvilke mål der potentielt skal beskyttes. For det første er det enormt ressourcekrævende at bevogte forskellige bygninger, institutioner og personer med mandskab eller taktiske foranstaltninger. For det andet kan det føre til en øget risiko ved det, Anja Dalgaard-Nielsen kalder for »sekundære mål«.
»Hvis ikke en terrorist har held til at gennemføre et angreb ét sted, vil vedkommende måske finde et andet mål. Så når man begynder at bevogte visse steder, åbner det en glidebane. For hvad er så det næste, der skal på listen?« spørger terrorforskeren.
Militarisering af bybilledet
Lektor i informationsvidenskab Peter Lauritsen, der forsker i overvågning, advarer også imod at tro, at yderligere bevogtning eller overvågning er et columbusæg i bekæmpelsen af terrorisme.
»Vi kan simpelthen ikke beskytte os ud af alting. Der vil altid være et eller andet blødt mål, en terrorist kan ramme. En skole, et kommunekontor, en færge. Vi må gøre det så godt vi kan og samtidig spørge os selv om, hvad det er for et samfund, vi gerne vil have,« siger Peter Lauritsen.
Både han og Anja Dalgaard- Nielsen fremhæver Israel som et eksempel på et land, der er gennembevogtet på grund af frygten for terrorangreb. Den første palæstinensiske terror var rettet mod større mål som israelske ambassader i udlandet og lufthavne. I takt med at sikkerheden den slags steder er blevet øget er angreb mod civile mål i Israel – for eksempel busser – blevet mere udbredt. Derfor ser man tungt bevæbnede betjente mange steder i det offentlige rum.
»Er det prisen værd, at vi skal møde betjente med maskinpistoler på banegårde, i tog og andre potentielle mål?« spørger Peter Lauritsen.
Det ville være et andet samfund end det, vi kender i dag. Danmark er ifølge Peter Lauritsen i dag præget af en relativ høj grad af tillid og tryghed, men det kan forandre sig, hvis vi konstant bliver mindet om den potentielle risiko for terrorisme.
Rigspolitiet har nedsat en arbejdsgruppe, som skal revurdere politiets koncepter, midler og metoder for bevogtning. Politiet bemærker i torsdagens evaluering, at man er nødt til at overveje, hvordan man undgå den »militarisering« af by- billedet, som vil knytte sig til tilstedeværelsen af tungt bevæbnede politibetjente.
Ubeskyttede mål
Begge eksperter understreger, at hverken frygten for »sekundære mål« eller en militarisering af bybilledet må stå i vejen for beskyttelsen af højt profilerede mål.
Men hvis ikke politikerne vil tage en diskussion om, hvilke institutioner og personer der er kritiske for det danske samfund, vil de blive tvunget til at øge bevogtningen, hver gang et nyt mål er truet, forudser Anja Dalgaard-Nielsen.
Bevogtningen skal dog suppleres af andre tiltag, understreger hun. Blandt andet skal politiet blive bedre til at være »to skridt foran« potentielle terrorister. En pointe, der også er med i Rigspolitiets evaluering.
»Det skal være en organisatorisk vane, at man lige løfter blikket en gang imellem og spørger sig selv om, hvilke risici man kan forestille sig i fremtiden og altså ikke kun baserer beslutninger om beskyttelse og beredskab på typer af angreb og mål, vi har set i fortiden,« siger Anja Dalgaard-Nielsen.
Hun tilføjer, at terrorismens karakter formentlig vil blive ved med at udvikle sig, uanset hvor godt vi beskytter os som samfund. Men hvis vi begynder at sikre visse potentielle mål, er vi ifølge hende nødt til at være forberedt på, at terroristernes metoder vil eskalere.
»Så er det ikke længere en kniv men et automatvåben, man angriber med, eller også bliver det bløde civile og ubeskyttede mål, der kommer til at holde for,« siger hun.

