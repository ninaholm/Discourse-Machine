Minister hemmeligholdt central oplysning
Hvad Birthe Rønn Hornbech ikke har villet sige til folketingsmedlemmer og pressen, kan man få oplyst i Stockholm – og svenskerne har oplysningerne fra Integrationsministeriet  i Danmark ...


 Hvornår blev integrationsminister Birthe Rønn Hornbech (V) orienteret af sine embedsmænd om FN's konvention fra 1961 om statsløshed?
Dette afgørende spørgsmål har såvel folketingsmedlemmer som pressen de seneste seks uger forsøgt at få Birthe Rønn Hornbech til at besvare, men forgæves. Således har Information begæret aktindsigt i de henvendelser til de nordiske lande, som ifølge Birthe Rønn Hornbech fandt sted, efter hun havde fået orienteringen fra embedsværket. Men i de journaloversigter, som avisen efter fire ugers ventetid har modtaget, er der ingen spor af disse kontakter til Stockholm eller Oslo.
I gårsdagens Information kunne vi dog løfte for en første flig af svaret: Ifølge oplysninger fra de svenske integrationsmyndigheder i Stockholm må ministeren senest i december 2008 have fået orienteringen om, at unge statsløse født og opvokset i Danmark har krav på statsborgerskab.
Således modtog Information i forgårs dele af teksten i en korrespondance mellem Danmark og Sverige, hvor danskerne havde spurgt om svenskernes håndtering af 61-konventionen. Datoen var ifølge svenskerne, der havde 'dobbelttjekket' oplysningen, den 18. december 2008.
Nu viser det sig, at den tekst, som svenskerne udleverede til Information, havde de netop selv måtte spørge om i det danske integrationsministerium.
Det bekræfter Jens Ölander fra 'Enheden for integration og urban udvikling' i Arbejdsmarkedsdepartementet, hvorunder den svenske integrationsminister hører.
Hvad Integrationsministeriet ikke vil udlevere til Folketinget eller pressen i Danmark, var man nødt til at give til svenskerne - som igen gerne ville udlevere det til offentligheden.
Birthe Rønn Hornbech har tidligere afvist at svare på, hvornår hun blev orienteret af embedsværket. Hun har sagt, at det kunne hun ikke huske, og at det næppe kunne have den store betydning. Men at det omvendt godt kunne være et stykke tid siden, har ministeren flere gange antydet. Således sagde hun under et samråd i Folketinget den 9. februar 2011:
»Så der er da bestemt gået noget tid. Det ser jeg da overhovedet ingen anledning til at skjule, og det skammer jeg mig heller ikke over.«
Selv om ministeren ifølge de svenske oplysninger må være orienteret senest i december 2008, valgte hun alligevel at vente mere end et år, før hun orienterede Folketinget om det. Det skete først den 26. januar 2010 med et brev til Folketingets Indfødsretsudvalg.
I løbet af 2009 gav ministeriet ulovlige afslag til mindst 14 unge statsløse, selv om ministeren måtte være klar over, at det var i strid med 61-konventionen.

