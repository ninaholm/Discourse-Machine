Universiteterne skal fokusere mere på kvalitet
Akademikernes Centralorganisation vil tvinge universiteterne til at fokusere mere på kvalitet i uddannelserne. Rektor Jens Oddershede frygter, at forslaget vil føre til mere bureaukrati


 Der vil blive gået en stor bue uden om universiteterne, når Danmarks Evalueringsinstitut (EVA) næste år skal undersøge, om der er sammenhæng mellem den arbejdsbyrde, de studerende lægger i en uddannelse, og det antal ECTS-point, de får for den. Som systemet er i dag, kan EVA nemlig kun undersøge erhvervsakademier og proffessionshøjskoler. Men undersøgelsen af ECTS-point er bare ét eksempel på de tematiske evalueringer, som EVA foretager, som også ville være yderst relevant for landets universiteter, mener Akademikernes Centralorganisation (AC).
Derfor har AC sendt et forslag til uddannelsesministeren og forskningsudvalget om, hvordan man kunne lave systemet om. De akademiske fagforeninger savner i den grad, at man kan gå ind og se på udfordringerne på forskellige uddannelser, påpeger Birgit Bangskjær, chefkonsulent i AC.
»Det sker ikke i dag. Det betyder, at vi mangler dokumentation. Der bliver utroligt meget von hörensagen om universitetsuddannelserne, fordi vi mangler den viden, som de tematiske evalueringer kunne bidrage med,« siger hun.
»Netop fordelingen af ECTS-point er en af de ting, som ville være interessant at undersøge på tværs af uddannelser og universitet, mener formand for Danske Studerendes Fællesråd, Magnus Pedersen. Det er blevet meget uigennemskueligt, hvor mange undervisningstimer og hvor stor en arbejdsbelastning, man får for et ECTS-point, siger han.
»Vi frygter, at det på nogle studier er blevet sådan, at vi får så lidt indhold for ECTS-pointene, at det slet ikke svarer til et fuldtidsstudie. Det betyder i sidste ende, at vi ikke bliver kvalificerede nok til at blive ingeniører eller læger, eller hvad vi nu uddanner os til.«
Kritik fra rigsrevisionen
Anledningen til forslaget er, at alle videregående uddannelser nu er blevet lagt ind under Uddannelsesministeriet. I den forbindelse er også EVA’s evalueringer af de videregående uddannelser flyttet til det nye ministerium, og så ville det være »meget besynderligt«, hvis man ikke ville sikre den samme kvalitet på universiteterne som på de øvrige videregående uddannelser, mener altså AC.
»Det her er vigtigt, fordi det tvinger ledelse og medarbejdere til at tænke i kvalitet. Ofte får forskning forrang for uddannelse, og derfor er man nødt til at have et eksternt system, der sikrer, at uddannelsesopgaven bliver taget alvorligt,« siger Birgit Bangskjær.
Indtil 2008 var universitetsuddannelserne også omfattet af EVA’s evalueringer. Men så oprettede man en nyt akkrediteringsinstitution, ACE Denmark, der skulle kontrollere, at alle uddannelserne lever op til en række minimumskrav. Systemet har imidlertid vist sig at være en enorm administrativ byrde for mange uddannelser, og samtidig er der altså blevet lukket ned for de faglige evalueringer, der ser på uddannelsens særlige udfordringer og best practice på lignende uddannelserne.
I et opfølgende notat fra november konkluderer Rigsrevisionen, at der stadig er nogle universitetsuddannelser, der ikke er gode nok til løbende at sikre kvaliteten på uddannelsen.
»Særligt på tre universiteter (ud af otte, red.) vurderes den løbende interne kvalitetssikring som enten delvist tilfredsstillende eller ikke tilfredsstillende. Jeg finder det derfor vigtigt, at universiteterne fortsat arbejder på at udvikle og sikre kvaliteten af deres uddannelser,« konkluderer rigsrevisor Henrik Otbo i notatet og opfordrer Uddannelsesministeriet til at støtte op om arbejdet. Det er bemærkelsesværdigt i betragtning af det store arbejde, som universiteterne lægger i at leve op til kravene fra ACE Denmark, mener Birgit Bangskjær:
»Opfølgningen viser, at der er basis for forbedring, når selv det omfattende system, vi har nu, ikke er tilstrækkeligt til at sikre kvaliteten,« siger hun.
Ikke mere administration
Formanden for universiteternes Rektorkollegium, Jens Oddershede, frygter imidlertid, at det vil føre til endnu mere dyrt bureaukrati, hvis de både skal undersøges af ACE og EVA.
»For os er det bare en ekstra administrativ belastning. Vi mener ikke, der er tid eller råd til at have flere organer, der skal evaluere og akkreditere vores uddannelse. Jeg tror ikke, der kommer mere kvalitet af det. Vi evaluerer jo allerede uddannelser, når de skal akkrediteres, så de to ting hænger sammen,« siger han.
Birgit Bangskjær forstår godt universiteternes frygt for mere besvær med akkreditering og evaluering, men forslaget fra AC lægger netop op til en markant forenkling af akkrediteringssystemet, påpeger hun. I løbet af 2012 vil Uddannelsesministeriet undersøge hele akkrediteringsloven, og hvordan systemet kan forenkles. Fra begge sider af folketingssalen er der enighed om at skære ned på bureaukratiet, men før systemet er blevet undersøgt, er ordførerne forsigtige med at bakke op om det ene eller det andet forslag.
»Det er rigtig fornuftigt at se på nogle af de ting, som EVA gør. Men vi skal ikke have det system oveni. Hovedsigtet er at få et mindre bureaukratisk system, end det vi har i dag,« siger forskningsordfører Kirsten Brosbøl (S).

