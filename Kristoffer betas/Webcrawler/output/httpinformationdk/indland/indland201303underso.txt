Undersøgelse: Skoleledere ønsker arbejdstidsaftale for lærere
84 procent af skolelederne på de frie skoler ønsker en arbejdstidsaftale for deres lærere, selv om Finansministeriet forsøger at afskaffe den.
En afskaffelse af lærernes arbejdstidsaftale vil »helt givet« betyde en større bureaukratisering af hverdagen på skolerne, mener professor Peter N. Allerup. På de frie skoler er både ledere og lærer imod en afskaffelse


 Det er en dårlig idé, når Finansministeriet forsøger at afskaffe den arbejdstidsaftale, som indtil nu har reguleret, hvordan lærerne på det statslige område bruger deres arbejdsdag. Det vurderer hele 84 procent af skolelederne fra Frie Skolers Ledere i en undersøgelse foretaget af medlemsmagasinet Frie Skoler blandt 247 ledere.
»På de fleste skoler fungerer de nuværende regler omkring fastsættelsen af arbejdstiden ganske fint. Den sikrer stabilitet og ro,« siger Mogens Lorentzen, formand for Frie Skolers Ledere.
I dag tilrettelægges lærernes arbejdstid på det statslige område efter aftale mellem ledelse og medarbejdere på den enkelte skole, men hvis de ikke kan nå til enighed, træder en række centralt aftalte regler i kraft.
Det ønsker et flertal af de frie skolers ledere altså at bevare. Samme ønske har Danmarks Lærerforening for det kommunale område, og ganske som sine kommunale kolleger ønsker formanden for Frie Skolers Lærerforening, Uffe Rostrup, at bevare arbejdstidsaftalerne i en eller anden form. Han frygter – ligesom lederne – at en fjernelse af arbejdstidsaftalerne kan føre til øget bureaukrati på skolerne.
»Vi har spurgt meget ind til, om der fortsat skal være en timeregistrering, og det får vi at vide, at det skal der. Men det er op til den lokale skoleledelse at beslutte, hvordan det skal foregå. Det betyder, at de enkelte lærere er nødt til hele tiden at få tildelt timer til undervisning og forberedelse af lederen. Det øger altså ikke fleksibiliteten,« siger Uffe Rostrup.
Han frygter også, at lærerne kan blive pålagt så mange forskellige arbejdsopgaver af skolelederen, at de rent faktisk ikke kan nås, og så er det forberedelsestiden, det går ud over, forudser Uffe Rostrup.
»Hvis nu det trak ud med at rette stile, så man ikke nåede at forberede sig til sin dansktime, kan man jo som lærer dårligt aflyse timen. Så bliver det forberedelsestiden, der bliver skåret ned på,« siger han.
Fører til forskellighed
Ifølge Peter N. Allerup, professor ved Aarhus Universitets Institut for Uddannelse og Pædagogik, vil en fjernelse af arbejdstidsreglerne også føre andre udfordringer med sig for skolelederne. Han peger på, at flere og flere skoler begynder at dele ledelse og administration, fordi kommunerne skal spare. Det betyder, at skolelederne får væsentligt flere lærere, der skal udarbejdes planer for arbejdstiden for, hvis arbejdstidsaftalerne droppes. Ifølge Peter N. Allerup er det »helt givet«, at hverdagen i skolerne bliver mere bureaukratisk uden arbejdstidsaftaler. Der skal nemlig diskuteres mere, forudser han.
»Alt det, der skal diskuteres, bliver mere åbent. Langt flere ting skal diskuteres i de pædagogiske råd og skolebestyrelser. Det kommer til at tage tid,« siger Peter N. Allerup.
Han forventer, at både kommunale og frie skoler uden arbejdstidsaftaler for lærerne vil blive endnu mere forskellige, end tilfældet er i dag. Og det er nødvendigvis ikke positivt.
»Diversiteten breder sig utilsigtet. Forskelligheden mellem skolerne vil temmelig sikkert vokse. Det betyder, at man fremover ikke kun vil skulle beskæftige sig med, om en elev har fået sin 9. klasses-eksamen, men også hvorfra den er taget,« siger Peter N. Allerup.
Ingen faste bindinger
For de kommunale ledere er der ikke lavet en tilsvarende undersøgelse omkring deres mening om arbejdstidsaftalerne, men ifølge formanden for Skolelederforeningen, Anders Balle, arbejder en række folkeskoler allerede, som Kommunernes Landsforening ønsker det, hvis arbejdstidsaftalen bliver ’normaliseret’.
»Vi ser i dag en lang række skoler, som organiserer undervisningen i lærerteam, og så er lærerne nødt til at blive på skolen for at planlægge undervisningen. Den retning er ikke ny. Den retning har vi i lang tid været på vej mod. Men vi er nødt til at få blødt aftalen op. Der skal ikke være faste bindinger på undervisning og forberedelse,« siger Anders Balle.
»I dag er normen på skolerne nærmest, at hvis en lærer ikke har undervisning, så er det næsten forbudt at gå ind i en klasse og hjælpe en kollega. Det er jo helt galt, og det skal vi have lavet om på. Lærerne skal i langt højere grad arbejde sammen,« mener Anders Balle.
For finansminister Bjarne Corydon (S) er det afgørende, at lærerne kommer til at arbejde på samme måde, som resten af arbejdsmarkedet gør.
»Det afgørende for mig er, at vi giver lærerne de samme fleksible og moderne arbejdstidsregler, som vi kender fra andre arbejdspladser. Derved kan vi sikre, at lærernes tid anvendes bedst muligt til at give eleverne den bedst mulige uddannelse. Det forudsætter, at den enkelte leder får mulighed for at lede og fordele arbejdet i dialog med lærerne på samme måde, som andre ledere gør på arbejdspladser med selvstændige og engagerede vidensmedarbejdere. Det vil ikke indebære mere bureaukrati. Tværtimod skal vi væk fra det nuværende timetælleri, hvor lærernes arbejdstid er fastlåst i små bureaukratiske og rigide kasser,« siger Bjarne Corydon i en skriftlig kommentar.

