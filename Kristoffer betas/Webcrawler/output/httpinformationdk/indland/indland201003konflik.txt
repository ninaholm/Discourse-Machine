Konfliktråd sætter mennesket i centrum i det danske retssystem
I næste uge træder den nye konfliktrådsordning i kraft. Her kan offer og gerningsmand i en straffesag mødes frivilligt. Ordningen er ifølge eksperter et skridt mod et radikalt anderledes retsplejesystem, hvor det enkelte menneske for første gang kommer i centrum


 En kvinde og den mand, der har truet penge ud af hende med en kniv, mødes ansigt til ansigt. Hun kan få svar på sine spørgsmål. Han kan måske sige undskyld.
Ovenstående scenarie bliver tilbudt alle parter i straffesager fra mandag, hvor det nødvendige antal mæglere netop er uddannet, så loven om konfliktråd fra 1. januar i år kan træde i kraft.
Ordningen kan få stor betydning i det danske retsplejesystem, hvor straf og rettergang traditionelt set har været den primære løsning. Det vurderer den nyuddannede mægler for politiet Amina Carsce Nissen, der også er ved at færdiggøre sit speciale om konfliktråd ved Copenhagen Business School:
»Den vil få gennemgribende konsekvenser på vores syn på afstraffelse. Man er ved at indse, at mennesket også skal have en plads i retssystemet,« siger hun og uddyber: »Offeret bliver normalt reduceret til blot at være et vidne. Og gerningsmanden skal 'tilgives' af staten og ikke af den krænkede. Man glemmer simpelthen menneskene bag. I et konfliktråd får følelserne plads, så mennesket kan komme videre.«
Juraprofessor ved Københavns Universitet Eva Smith vurderer også, at offeret får en helt ny position:
»Det er en klar styrkelse af offerets rolle og retsstilling. Man er blevet opmærksom på, at offeret ikke kun skal sidde i venteværelset.«
Konfliktrådsordningen er et supplement til den straf, som gerningsmændene ellers får. Mødet med offeret kan altså ikke erstatte straffen. Og det gør ifølge Eva Smith ordningen til et halvt skridt mod et anderledes retssystem frem for et helt:
»Det er endnu ikke en kæmpe ændring, men det kan rykke sig i fremtiden, når denne ordning har kørt noget tid.«
Konfliktråd har kørt på forsøgsbasis i forskellige politikredse siden 1994. Gennem årene har man gennemført over 200 møder mellem ofre og gerningsmænd. Otte ud af ti af deltagerne har efterfølgende vurderet forsøget til at være vellykket.


