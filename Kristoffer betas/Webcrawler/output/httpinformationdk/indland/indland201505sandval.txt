En sand valggyser



 For få måneder siden lignede Venstres Lars Løkke Rasmussen det mest sandsynlige bud på Danmarks nye statsminister. Hvis han altså kunne undgå at snuble i flere bilagsbunker. Men sådan ser det ikke ud længere. To helt friske meningsmålinger viser, at valget mellem rød og blå blok bliver et overmåde tæt løb.
I begge meningsmålinger står Helle Thorning-Schmidt (S) og rød blok til at høste 48 procent af stemmerne, mens blå blok står til at få 52 – mens et af de mest usikre spørgsmål er, om Uffe Elbæks parti, Alternativet, kommer i Folketinget eller ej. Det er meningsmålingerne i øjeblikket uenige om.
Ifølge flere politiske analytikere viser meningsmålingerne fra henholdsvis YouGov og Megafon, at Helle Thorning-Schmidt og rød blok har en chance for at indhente blå blok, men at Lars Løkke Rasmussen stadig er favorit til at vinde det kommende valg.
Generelt har Socialdemokraternevundet en stor del af deres tabte terræn tilbage de seneste måneder og står nu igen til at blive Danmarks største parti med mere end 25 procent af stemmerne. Begge gårsdagens meningsmålinger er lavet, før regeringen fremlagde sit valgudspil med løfter om offentlige investeringer på 39 milliarder kroner på sundhed og ældreområdet over de næste fem år.

