Industrilobby skærper kamp mod CO2-forslag
Dansk Industri støtter den europæiske industrilobbys arbejde for at bremse effektiviseringen af EU’s lammede CO2-kvotesystem. DI’s grønne medlemsvirksomheder forholder sig tavse
Danske virksomheder deltager ofte i klimakonferencer og brander sig på deres grønne ambitioner. Men nu modsætter virksomhedernes egen interesseorganisation, Dansk Industri, sig en effektivisering af EUs CO2-kvotesystem. Her fra konferencen Grøn Vækst på Københavns Rådhus d. 13 oktober 2011.


 Klimakommissær Connie Hedegaards forslag om at puste nyt liv i EU’s paralyserede CO2-kvotesystem udsættes nu for en modkampagne fra tunge europæiske industriinteresser. Dansk Industri bakker op om kampagnen, selv om flere medlemsvirksomheder med grønne visioner er uenige.
I øjeblikket er CO2-kvoteprisen historisk lav, fordi der er alt for mange kvoter i omløb. Det betyder, at systemet ikke leverer det incitament til CO2-reduktioner og grøn omstilling i industri- og energisektoren, som er selve ordningens formål.
Ifølge EU-Kommissionen vil overskuddet af kvoter vokse fra nu næsten en milliard kvoter til op mod to mia. kvoter næste år, svarende til en udledningstilladelse på ekstra to mia. ton CO2.
Til sammenligning svarede Danmarks udledning af drivhusgasser i 2011 til ca. 60 mio. ton CO2.
Kommissionen beder med sit forslag om grønt lys til at forsinke auktionering af 400-1.200 mio. nye kvoter fra perioden 2013-15 til f.eks. 2018-20. Det skulle genskabe et efterspørgselspres og en højere pris på CO2-kvoter og dermed et incitament til at reducere udledningerne og investere i klimavenlig energi og teknologi.
’Forkast forslaget’
Business Europe, der er lobby- og paraplyorganisation for 41 europæiske industri- og arbejdsgiverorganisationer, er imidlertid stærkt imod opstramningen af kvotesystemet. Man har tidligere i direkte henvendelser lagt pres på Connie Hedegaard og Kommissionen, og nu har organisationen i et brev henvendt sig til medlemmerne af Europa-Parlamentet.
»Vi vil anmode Dem om at forkaste Kommissionens forslag,« hedder det i brevet med henvisning til, at en udskydelse af næste kvoteauktionering »kan få betydelige negative konsekvenser for europæiske virksomheder, der allerede er under pres af den økonomiske krise«.
Dansk Industri (DI) er ligesom Dansk Arbejdsgiverforening medlem af Business Europe. Hos DI siger chef for energi- og klimapolitik Troels Ranis: »DI er på linje med den bekymring, der er udtrykt fra Business Europes side. Nu afventer vi den nærmere analyse af det konkrete forslag, og på den baggrund vil vi tage nærmere stilling.«
– Hvad er bekymringen?
»At det kan medføre risiko for, at vi påfører dansk og europæisk erhvervsliv unødigt høje ekstraomkostninger i en krisetid, hvor virksomhederne har det svært.«
– Men kvotesystemet med dagens alt for mange kvoter og lave kvotepris virker jo ikke?
»Analysen af kvotesystemet har to sider. Den ene er, om man når målet om 20 pct. CO2-reduktion i EU i 2020. Det indfrier kvotesystemet uanset kvoteprisens størrelse,« siger Troels Ranis. Selve den økonomiske krise bidrager således stærkt til, at CO2-udledningerne dæmpes.
»Det andet spørgsmål er, om kvotesystemet giver incitament til styrket grøn omstilling. Det er klart, at den lave kvotepris ikke i sig selv giver det incitament til investeringer i europæisk energiforsyning, som skal til. Men der foregår nationale tiltag, der også bidrager til at sikre, at den grønne omstilling er på sporet. Den danske energipolitiske aftale er et godt eksempel på det.«
– Business Europe siger, man skal ’afvise’ Kommissionens forslag. Er det også der, I står?
»Jeg står på mål for det, jeg kommenterede før,« siger DI’s energi- og klimachef.
En af branchesektionerne i DI er DI Energibranchen, der tæller en række store virksomheder med klart markerede grønne visioner: Grundfos, Danfoss, DONG Energy m.fl. Information har spurgt, om de pågældende virksomheder er på linje med Business Europes og Dansk Industris modstand mod opstramning af kvotesystemet.
»Vi støtter Kommissionens forslag om at trække kvoter ud af markedet. Kvotemarkedet fungerer ikke efter hensigten som drivkraft for grønne investeringer i energisystemet, og der er behov for politisk handling, hvis energisektoren skal bevare tilliden til systemet. Et velfungerende kvotehandelssystem er helt afgørende for Europa’s omstilling til grøn energi og lav CO2-udledning,« siger Karsten Anker Petersen, DONG Energy’s kommunikationschef.
– DONG sidder i bestyrelsen for DI’s Energibranchen. DI erklærer sig på linje med Business Europe og siger, at kommissionens forslag er betænkeligt. I er medafsender på det budskab via pladsen i DI-branchebestyrelsen?
»Vi har på intet tidspunkt lagt skjul på, at vi mener, at et velfungerende kvotesystem er vigtigt for den grønne omstilling. Det har vi også sagt klart i DI-regi,« siger Karsten Anker Petersen, der ikke ønsker at kommentere sagen yderligere.
Hovedrysten over DI
Både Grundfos og Danfoss har meldt tilbage til Information, at de ikke ønsker at kommentere den tilsyneladende modsætning mellem deres grønne profil og DI’s og Business Europes kampagne mod Connie Hedegaards forslag. Hos Greenpeace kalder politisk rådgiver Jan Søndergård DI’s position »dybt problematisk«.
»I praksis prioriterer man åbenbart energi- og klimapolitikken så lavt, at man tillader Business Europe at være sit talerør der, hvor den europæiske politik og lovgivning virkelig formes. Samtidig begriber jeg ikke, at de grønnere hjemlige virksomheder, som gerne vil en anden vej, finder sig i, at DI bliver ved med det her. Nu må DONG, Vestas, Rockwool, Grundfos og andre sige til DI: »Det her går jo ikke.«
Danske energiselskabers erhvervs- og interesseorganisation, Dansk Energi, er lodret uenig med Dansk Industri og Business Europe.
»Vi støtter Kommissionens forslag og er ikke enige i kritikken. På grund af den meget lave CO2-pris ser vi, at kulforbruget nu vokser i Europa og dermed CO2-udledningerne. Til gengæld bliver mindre forurenende gaskraftværker lukket eller kører på lavt blus med dårlig økonomi. Det er ikke godt for klimaet,« påpeger Ulrich Bang, EU-chef i Dansk Energi.
Han siger, at Dansk Energi er på linje med regeringen, der ønsker at skærpe EU’s CO2-mål fra 20 til 30 pct. reduktion i 2020.

