DF vil have nyt nationalt ID-kort
Et nyt digitalt identitetskort kan blive fremtiden. Flere partier frygter dog for sikkerheden, hvis det offentliges oplysninger samles på ét sted, men it-ekspert afviser deres frygt
 Det rejser det principielle spørgsmål, om vi alle sammen for eksempel skal have taget vores fingeraftryk til et identitetskort, selv om vi ikke er mistænkt for noget kriminelt. Den overdrevne registrering støtter jeg ikke. 
Pernille Skipper.



 Et lille kort med ikke bare billede, navn og adresse samt CPR-nummer – men med alle det offentliges oplysninger – bør blive standardudstyr i alle danskeres tegnebog.
Dansk Folkeparti mener nemlig, at tiden er løbet fra de mange forskellige identitetskort, vi bærer rundt på. Derfor vil partiet bede justitsminister Søren Pind (V) undersøge de teknologiske muligheder – og andre landes erfaringer – med et nationalt identitets- eller borgerkort og herunder muligheden for, at et sådant kort også kan komme til at indeholde såkaldte biometriske oplysninger som fingeraftryk og oplysninger fra en iris-scanning af øjet og dermed øge sikkerheden. Danmark er et af de få lande i EU, der ikke har et særligt identitetskort med et fotografi af indehaveren.
»Der er brug for et tidsssvarende digitalt identitetskort til borgerne,« siger Dansk Folkepartis retsordfører, Peter Skaarup og fortsætter:
»Et kort som samler alle de kort man efterhånden har fra det offentlige – sygesikringskort, kørekort og pas – ligesom man i dag prøver at samle ting på sin smartphone. Det vil give en større sikkerhed og gøre det lettere at håndtere for borgerne. Det er selvfølgelig vigtigt at få et kort med billede på, men derudover er der måske også andre teknologiske muligheder vi kan bruge,« siger Peter Skaarup.
Idéen om et nationalt identitetskort er tidligere blevet nævnt som en løsning på problemerne med svindel med særligt sygesikringskortene, der er uden billede af indehaveren. Sygesikringskortene er blandt andet blevet brugt til eksamenssnyd på universiteterne, fængselsafsoning samt udskænkning af alkohol til mindreårige. Identitetskortet vil dog ikke kun kunne fungere som erstatning for sygesikringskortet. Med tiden vil det kunne fungere som både NemID, dankort, skattekort, valgkort, rejsekort, pas og kørekort.
 Det rejser det principielle spørgsmål, om vi alle sammen for eksempel skal have taget vores fingeraftryk til et identitetskort, selv om vi ikke er mistænkt for noget kriminelt. Den overdrevne registrering støtter jeg ikke. 
Pernille Skipper.


Men en række partier frygter for sikkerheden, hvis det offentliges oplysninger samles på et sted.
»Vi er bekymret for retssikkerheden, hvis alting lægges på ét kort, så sygeplejersken og betjenten lige pludselig får adgang til de samme oplysninger,« siger Venstres fungerende politiske ordfører, Louise Schack Elholm, og fortsætter: »Hvis et sådan kort skal indføres, skal der i hvert fald opstilles nogle barrierer mellem oplysningerne, og det har jeg svært ved at se, hvordan skulle kunne lade sig gøre. For eksempel er der jo nogle krav til, hvordan et pas skal se ud, for at man kan komme ind i andre lande, så sådan vil det nye kort givetvis stadig skulle se ud. Nu skal alting dog bare stå i passet, og jeg bryder mig ikke om, at man på den måde skal kunne rejse rundt til andre lande, som måske kan få adgang til de oplysninger enten direkte eller via omveje,« siger Louise Schack Elholm.
Enhedslisten, som kritiserede den manglende sikkerhed med CPR-nummeret (sidste år offentliggjorde Økonomi- og Indenringsministeret ved en fejl 900.000 danskeres numre), har netop foreslået et nationalt identitetskort med billedidentifikation. Alligevel advarer Enhedslistens retsordfører, Pernille Skipper, mod Dansk Folkepartis forslag.
»Hvis man sammenkører de offentlige oplysninger på ét kort, forværrer man en i forvejen katastrofal datasikkerhed. Når Dansk Folkeparti samtidig snakker om at registrere endnu flere oplysninger end i dag – og lægge dem ind på det nye ID-kort – så udsætter du ikke bare de nuværende personfølsomme oplysninger for en endnu større fare. Det rejser det principielle spørgsmål, om vi alle sammen for eksempel skal have taget vores fingeraftryk til et identitetskort, selv om vi ikke er mistænkt for noget kriminelt. Den overdrevne registrering støtter jeg ikke,« siger Pernille Skipper.
Socialdemokraternes retsordfører, Trine Bramsen, vil være sikker på, at teknologien er på plads.
»Der er ikke nogen tvivl om, at et sådant borgerkort er fremtiden. Spørgsmålet er, om Danmark allerede nu skal udvikle det eller vente et par år, til vi er sikre på teknologien og har erfaringerne fra andre lande. Vi har jo utrolig mange data i Danmark om de enkelte borgere. Men findes der en løsning, der kan håndtere alle disse oplysninger og garantere kortets sikkerhed – og som fungerer i praksis – så er jeg positiv indstillet,« siger Trine Bramsen.
Ifølge ekspert i IT-sikkerhed og ekstern lektor ved IT-Universitetet, Søren Duus Østergard, er det dog muligt at konstruere et identitetskort, hvor den enkelte stadig selv bestemmer over sine oplysninger. Og han mener, at der behov for et identitetskort.
»På det tyske smartcard kan du udskille de forskellige dele af din identitet, så hvis du er en ung mand som går ind på en bar og viser dit kort, så kan du bevise, at du er er over 18 år, men bartenderen kan ikke se noget som helst andet. Hvorimod hvis du bruger kortet til en privat transaktion så vil firmaet kunne se dit navn og din adresse. Så du bestemmer selv, hvor mange af dine oplysninger på kortet, du vil afsløre. Nogle af de lande, som allerede har indført identitetskortet – efter nogle særlige regler – kan samtidig bruge smartcard som rejsedokument, så man ikke længere behøver et pas. Og modtageren kan ikke læse andet, end hvad man har lov til at kunne læse. Det er et problem, at Danmark ikke har et sådant kort«.

