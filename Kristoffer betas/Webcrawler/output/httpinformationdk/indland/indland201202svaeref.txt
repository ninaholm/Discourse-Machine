Svære forhandlinger om førtidspension venter forude
Landets ansøgere til førtidspension og fleksjob får i dag svar på, hvordan deres fremtid ser ud med beskæftigelsesministerens øjne. Venstre kræver overblik over den økonomiske udfordring forud for forhandlingerne, mens Enhedslisten er bekymret


 Beskæftigelsesminister Mette Frederiksen (S) tager i dag fat på forårets store reformdagsorden med et længe ventet udspil til en reform af førtidspension og fleksjob.
Udspillet præsenteres på et pressemøde kl. 13.30 i Beskæftigelsesministeriet, og meget tyder på, at det bliver hård kost for en række af landets svageste og fattigste. Hensigten med reformen er at nedbringe antallet af førtidspensionister og især antallet af danskere i fleksjob – med henblik på at få flere i ordinær beskæftigelse.
Ministeren har på forhånd meldt ud – i lighed med den tidligere regering – at unge under 40 år ikke længere som udgangspunkt bør kunne få førtidspension, men i stedet skal over på en såkaldt udviklingsydelse i en afgrænset periode. Her skal de tilbydes behandling, job, udannelse og andet – i håb om at dét kan bane vejen tilbage til arbejdsmarkedet.
Et stort politisk slagsmål bliver, hvor mange penge de unge skal have – og her har Venstre meldt stenhårdt ud med et forslag om, at ydelsen skal være lavere end kontanthjælpen.
Mette Frederiksen har tidligere sagt til Information, at ydelsen »hverken må være for høj eller for lav«, og i sidste uge kunne Jyllands-Posten erfare, at regeringen lægger op til, at dem, der kommer i udviklingsforløb, skal forblive på den ydelse, de allerede er på; det vil for manges vedkommende betyde kontanthjælp, som er væsentlig lavere end den førtidspension, de måske var blevet tilkendt under den gamle ordning.
Derudover ventes det med interesse i kommuner, fagforeninger og blandt andre partier, hvordan de såkaldte udviklingsforløb tilrettelægges; vil de adskille sig fra det, som den tidligere regering foreslog? Og hvor hårdt går regeringen til fleksjobberne? Det er nogle af de spørgsmål, som bliver besvaret i morgen.
Venstres formand, Lars Løkke Rasmussen, gav i går et interview til Berlingske Tidende. Her gjorde han klart, at han forventer et fuldt overblik over den økonomiske udfordring, før Venstre deltager.
»Det starter ikke med, at vi begynder at lave små delaftaler, der skal bidrage til at få et eller andet stort regnestykke til at gå op, som vi ikke kender. For vi kan ikke efterfølgende gå tilbage til eksempelvis kontanthjælpsmodtagerne og sige, der mangler noget, så vi tager lige en tur mere.«
Det står klart, at ministeren ikke har mange steder at kigge hen. Som det fremgår af dagens kronik, ser det svært – for ikke at sige næsten umuligt – ud med en aftale med Enhedslisten.

