Listens sidste revolutionære
Når medlemmer af Enhedslisten kritiserer partiets forhandlingsvillighed, kommer de ofte fra partiets yderste venstrefløj: Internationale Socialister (IS). En organisation med en særlig historie


 De var modstandere af Enhedslistens oprindelige støtte til Libyen-krigen. De undlod at stemme, da Liste Ø’s hovedbestyrelse sidste år blåstemplede finanslovaftalen med regeringen. Og nu truer de med at trække støtten til den kommende finanslov.
I Enhedslistens kampe er der altid en gruppe medlemmer, som står på venstre side af barrikaden: den trotskistiske organisation Internationale Socialister (IS).
»Vores opgave er at trække Enhedslisten så langt til venstre som muligt og forhindre partiet i at udvikle sig i en SF-retning,« siger Hans Jørgen Vad, medlem af IS og ét af de to medlemmer af den i alt 25 mand store hovedbestyrelse, som stemte blankt.
»Derfor har jeg også svært ved at tro, at vi kan stemme for finanslovforslaget igen i år. Jeg tror nemlig ikke, at vi kan tage finansloven som gidsel eller presse regeringen til indrømmelser,« siger Hans Jørgen Vad.
Få, men højtråbende
Selv om IS’erne er få – ifølge egne tal lidt over 100 af Enhedslistens i alt 8000 medlemmer – så er de et højtråbende mindretal.
Da IS i 2006 besluttede, at organisationens medlemmer individuelt skulle melde sig ind i Enhedslistens lokalafdelinger, studenternetværk og diverse udvalg, blev de da heller ikke mødt med åbne arme. IS fortsatte nemlig samtidig som en selvstændig organisation og udgiver blandt andet Socialistisk Arbejderavis. Det fik Enhedslisten til at frygte hensigten med indmeldelsen, beretter partiets daværende pressesekretær, Mikkel Skov Petersen:
»Modsat mange andre trotskistiske partier holder IS entrisme-begrebet i hævd. Altså at en organisation går ind i et større parti for at hverve medlemmer og dreje dets politik. Men frygten har vist sig at være ubegrundet, da IS’erne simpelthen aldrig har været mange nok til for alvor sætte deres fingeraftryk på Enhedslistens politik. Men på trods af at de talmæssigt har været få, så har de dog været med til at sætte nogle diskussioner i gang – og på den måde har de trods alt fået en stemme.«
Det uopklarede mord
IS blev landskendt i 1992, da en bombesprængning raserede partiets lokaler i Søllerødgade i København, hvorved den 29-årige Henrik Christensen blev dræbt.
Mordet på Henrik Christensen er aldrig blevet opklaret, men politiet har siden arbejdet ud fra en teori om, at der enten kan have været tale om et højreekstremistisk attentat, eller at han måske selv rodede med sprængstoffer.
Da IS’erne meldte sig ind i Liste Ø lød forklaringen dengang, at det skyldtes behovet for »styrkelsen af en antikapitalistisk venstrefløj«.
»IS’erne vil bidrage til Enhedslisten med marxistisk teori og antikapitalistiske holdninger,« hed det i en pressemeddelelse.
Et behov som ikke er blevet mindre i dag, fortæller Jørn Andersen fra IS’s landsledelse og delegeret for Brønshøj-Vanløse.
»Det er blevet tydeligt efter folketingsvalget, at den nye regering ikke gør den store forskel. Enhedslisten er parlamentarisk kørt ud på et sidespor. Derfor skal Enhedslisten genopfinde sig selv,« siger han.

