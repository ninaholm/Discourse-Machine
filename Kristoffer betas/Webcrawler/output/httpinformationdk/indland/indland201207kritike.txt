Kritikere: Etisk Råd stempler nye familieformer
Når Etisk Råd i debatten om reproduktion tager afstand fra nye familieformer med følelsesladede ord som ’morbidt’ og ’forkert’, er rådet med til at stigmatisere borgere, der har valgt alternative familieformer, mener eksperter, fagfolk og organisationer


 »Anstødeligt«, »morbidt« og »eksistentielt forkert,« lød det fra formanden for Etisk Råd, Jacob Birkler, da en kvinde tidligere på året ville insemineres med sin afdøde mands nedfrosne sæd. Men når Etisk Råd mere eller mindre konsekvent indtager det mest konservative standpunkt og bruger en følelsesladet retorik, er rådet med til at stemple visse alternative familieformer og personer som forkerte, lyder kritikken fra eksperter, fagfolk og organisationer.
»Etisk Råd opfører sig indimellem uetisk. Når de eksempelvis tager afstand fra ideen om af bruge en afdød mands sæd med udtryk som ’morbidt’ og ’eksistentielt forkert’, er de med til at skabe en helt særlig fortælling, som er temmelig stigmatiserende. Men er det virkelig rådets job at dømme nogle bestemte familieformer som ’forkerte’?« spørger adjunkt på Aalborg Universitet Stine Willum Adrian, som har skrevet ph.d. om brugen af assisteret befrugtning på sædbanker og fertilitetsklinikker. Hendes kritik bakkes op af blandt andre formand for Dansk Fertilitetsselskab og leder af fertilitetsafdelingen på Odense Universitetshospital Karin Erb: »Når Etisk Råd går ud i den offentlige debat og bruger nedladende udtryk som ’fertilitetsindustrien’, der ’designer’ babyer, har det en klar konsekvens, fordi det bliver den dominerende offentlige holdning. Derfor mener jeg faktisk, at Etisk Råd har en meget stor negativ indflydelse og er med til at stigmatisere visse grupper og familiemæssige valg, der falder udenfor normen.«
Ikke en gratis omgang
Også filosof og lektor i sundhed og etik på RUC Thomas Søbirk Petersen kritiserer Etisk Råd for at stigmatisere det, der falder uden for den traditionelle kernefamilie:
»Rådet har generelt et konservativt billede af hvilke familieformer, er ’rigtige’. Men det er et problematisk signal at sende, for mange opfatter jo Etisk Råd som en stor autoritet, og deres udtalelser betyder meget for folks stillingtagen. Derfor er det bestemt ikke en gratis omgang, hver gang rådet himler op over enhver lille teknologisk udvikling,« siger Thomas Søbirk Petersen.
Det har ikke været muligt at få en kommentar fra formand Jacob Birkler, men teolog og medlem af Etisk Råd Mickey Gjerris mener ikke, det er rådets opgave at gå på listefødder: »Er man uenig i vores holdninger, må man jo argumentere imod i stedet for at stille sig op og gøre sig til offer, blot fordi man har den modsatte holdning. Det er noget nemmere at gøre sig til offer, end det er at komme med modargumenter, men det medfører bare ikke nogen særligt spændende diskussion.«

