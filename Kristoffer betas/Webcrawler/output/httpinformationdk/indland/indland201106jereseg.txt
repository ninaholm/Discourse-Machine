'Det er jeres egen skyld'
Regeringen erkendte i går, at Danmarks omdømme lider under grænsedebatten, og udenlandske iagttagere undrer sig over, at Danmark ikke har lært af lektien fra Muhammedkrisen. Det, der minder om en ny diplomatisk krise, handler nemlig ikke om 98 toldere, men om et land der ikke forstår, at symboler ikke blot er et dansk anliggende
Regeringen kan puste ud i weekenden med et flertal for sine planer om permanent toldkontrol efter en kaotisk fredag. Dagen endte med, at kristendemokraten Per Ørum Jørgensen ved fyraftenstid meldte sig som det afgørende mandat bag et flertal for den omstridte, strammere toldkontrol ved de
 danske grænser.


 De seneste dages emotionelle angreb på Danmark fra en stribe tyske personligheder er kommet fuldstændigt bag på den danske regering.
I et land, hvor tilhængere forsvarer det grænseløse Europa med frihandel og kortere køer til Mallorca-flyet, kan det være svært at fatte, at det at udstyre nogle slidte bygninger ved Sæd og Kruså med lidt frisk maling, 98 toldere og en kaffekande kan sætte den slags følelser i gang.
Jovist, Dansk Folkeparti har givet aftalen om toldkontrol alt, hvad den kan trække af symbolsk værdi med storladne ord om Danmarks genvundne selvstændighed, flag og festligheder, men det er intet imod den reaktion, det har affødt i EU og ikke mindst hos vores nabo mod syd.
»Hvis du slår op i hvilken som helst af vores historiebøger, vil du typisk under afsnittet, der handler om EU og Schengen-samarbejdet, finde et billede af tyske og franske unge, der i fællesskab er i færd med at rive grænsebomme ned. I Tyskland handler EU ikke så meget om økonomi, men noget helt andet og mere idealistisk. Man rører ved noget meget emotionelt, når man begynder at snakke om at lukke grænser. Af historiske årsager, som du nok kan regne ud,« siger Norden-korrespondent Gunnar Herrmann fra en af Tysklands største aviser, Süddeutsche Zeitung, der forleden i en leder beskyldte Danmark for selv at være skyld i den gryende, diplomatiske krise.
»Da jeg i maj diskuterede den her grænseaftale med min chefredaktør, synes jeg ikke, der var noget i den, men i Tyskland havde de meget svært ved at forstå min vurdering, for via de store nyhedsbureauer kunne de læse, at ministre og Dansk Folkeparti blæste det op til at være noget helt andet end toldkontrol. De ville have, det skulle være en stor sag. Men det var som om, de slet ikke havde forstået, hvad det var, de sagde. De her toldere og fire huse ved grænsen er vel ligegyldige. Det handler meget om ånden i det,« siger Gunnar Herrmann.
Den danske finansminister Claus Hjort Frederiksen kaldte i går forløbet omkring grænseaftalen  der nu er forlænget og skal til debat i folketingssalen efter noget af en kovending fra S og SF's side  noget af det værste, han har været udsat for, og erkendte:
»Meget af den snak, der er, vil da selvfølgelig have et vist skadeligt element for vores omdømme.«
Regeringen har de seneste dage haft direkte ministerkontakt med de tyske kolleger for at bløde situationen op, og i går holdt man  ligesom under Muhammed-krisen  et særligt pressemøde for de udenlandske journalister, men det er ikke kun i den tyske presse, at man mener, at danskerne er præget af den selvsamme naivitet, der gjorde sig gældende under netop tegningssagen.
»Man får et indtryk af, at danskerne slet ikke har overvejet, at man ikke længere lever isoleret, men overvåges 24 timer i døgnet af medier, der efter karikatursagen, terrorsagerne og de mange udlændingestramninger har sine forestillinger om Danmark. Når så regeringen tilsyneladende bevidst markedsfører sådan en sag som grænsekontrollen, så spørger man sig selv, om danskerne ikke ved, det vil være følsomt, eller om de bare er ligeglade med, hvad andre tænker,« siger korrespondent for det internationale nyhedsbureau AP, Richard Steed, der ikke mener, at det er udtryk for, at Danmark er blevet en særlig 'prügelknabe' i Europa: »Jeg tror også, det ville være en stor historie i Storbritannien. Debatten om nationalisme er følsom i alle lande i Europa for tiden.«
Følsom debat
Ved den europæiske tænketank European Policy Center mener senioranalytiker med speciale i europæisk integration, Yves Pascouau, ligeledes, at det ikke i sig selv er aftalen, der er det største problem.
»Vi har en debat i hele Europa, hvor vi ser tegn på, at grundtanken om fri bevægelighed er under pres, og der er den danske debat meget følsom. Europa er lidt splittet mellem lande med stærke højrefløjspartier som Danmark og Holland, men også med bevægelser i f.eks. Storbritannien og Frankrig, og både for EU og f.eks. Tyskland er det en stor bekymring, og der betyder det meget, at danskerne åbenlyst skilter med, at det handler om en form for beskyttelse af nationalstaten,« siger Yves Pascouau:
»Man kender jo i Europa den danske position som et af de lande, der er mindst åbne når det gælder f.eks. familiesammenføringsregler og følgerne af Metock og andre domme fra EU-domstolen, og det har hele tiden været lidt kompliceret at forstå Danmarks forhold til Schengen, men det ville definitivt havde været et langt mindre problem, hvis ikke den her grænseaftale var omgærdet af den her snak om nationalisme, for der er mange lande, der har skærpet toldkontrollen, uden at det har skabt det samme drama,« mener han.
At debatten vækker følelser ikke mindst mellem danskere og tyskere, kom også til udtryk på Christiansborg i går, hvor en anden tysk korrespondent, Marc-Christoph Wagner, røg ud i lidt af tvekamp med finansminister Claus Hjort Frederiksen:
Hvorfor sender du ikke de 98 betjente til Christiania i stedet eller ringer til den tyske regering og forsøger at løse problemerne sammen?
»Jeg ville da være glad, hvis den tyske regering kunne løse problemerne på Christiania,« sagde Claus Hjort Frederiksen.
Du ved godt, det ikke var det, jeg henviste til. Hvorfor tager i ikke en dialog om et samarbejde?
»Det håber jeg da også, vi kan.«
Hvorfor tror du, den tyske regering regerer, som de gør?
»Fordi der er lidt uklarhed om, hvad aftalen går ud på.«
Vil det sige, at de tyske embedsmænd ikke kan læse?
»Jeg tror, de vil erkende, at vi laver en øget grænsekontrol, og hvis de ville lave det samme, behøvede de heller ikke snakke med Danmark.«
Du svarede ikke, på det jeg spurgte om?
»Jamen vi tager en dialog med alle, der vil,« sagde Claus Hjort Frederiksen, inden de begge mildt dirrende af harme gik hver til sit.

