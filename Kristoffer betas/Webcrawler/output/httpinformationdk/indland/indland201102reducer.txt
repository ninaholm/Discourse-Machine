Reducerede miljømål giver større skattelettelser til landbruget
Miljøminister Karen Ellemann (V) vil udskyde de planlagte miljøafgifter, der ellers skulle finansiere de allerede indførte skattelettelser på landbrugsjord. Det efterlader et milliardhul  i statskassen, påpeger oppositionen. Også overvismand kritiserer skattelettelserne til landbruget
Landbruget fik i går udskudt dele af de planlagte miljøafgifter i 12 år. Nu mangler pengene til at give skattelettelser på landbrugsjord


 Landbruget ser ud til at få en gratis skattelettelse på flere hundrede millioner årligt de kommende år, efter miljøminister Karen Ellemann (V) i går meldte ud, at hun vil udsætte målet for reduktionen af kvælstof i 12 år. Selv samme kvælstofkvoter skulle ellers ifølge regeringens Grøn Vækst-plan finansiere hovedparten af skattelettelserne på landbrugsjord. Resten af skattelettelsen skulle finansieres af forhøjede afgifter på pesticider.
Også den del af finansieringen er ifølge Socialdemokraternes landbrugsordfører Bjarne Laustsen udskudt.
»Det her er uærligt og fedtspilleri af værste skuffe, at regeringen ikke følger op på den aftale, de selv har lavet og pralet med tog hensyn til miljøet. Men nu klager bønderne, og så udskyder de miljøafgifterne med 12 år,« siger Bjarne Laustsen.
Miljøministeren vil dog stadig reducere kvælstofudledningen med 9.000 ton inden 2015 for at sikre vandmiljøet.
Professor i økonomi på Københavns Universitet og overvismand Hans Jørgen Whitta-Jacobsen kritiserede allerede sidste år skattelettelserne på landbrugsjord for ikke at være ordentligt finansieret, fordi det var usikkert, hvor meget en reduktion af kvælstofudledning ville indbringe statskassen.
»At miljømålene nu er blevet udskudt, bidrager bare til det statslige underskud, som vi har problemer nok med i forvejen,« siger Hans Jørgen Whitta-Jacobsen, der dog ikke er fortaler for de foreslåede kvoter på kvælstofudledning, men gerne så andre former for regulering af landbrugets forurening taget i brug.
Løser ikke problemet
Det største problem ved regeringens skattelettelser på landbrugsjord er ifølge overvismanden, at den ikke løser landbrugets problemer. Lavere skat på jord betyder større gevinst ved salg af jord, og vil derfor kun gøre det dyrere for nye landmænd at starte en produktion op.
»Skattelettelsen kan ikke forstås på anden måde end som en økonomisk hjælp til de eksisterende ejere af landbrugsjord, men det gør ikke omkostningerne til landbrugsproduktion mindre, som det var formålet, derfor mener vi, at de var en dårlig idé, uanset hvad,« siger Hans Jørgen Whitta-Jacobsen.
Han så hellere, at regeringen havde indført en målrettet gældssanering for de landmænd, som havde svært ved at klare sig i stedet for at spilde pengene på skattelettelser til både dem, der godt kan klare sig økonomisk, og dem, der uanset skattelettelser, må lukke deres landbrug .
Bjarne Laustsen er enig i overvismandens udlægning og mener, at regeringen udskyder at tage fat om landbrugets egentlige problemer. Der er kun en god forklaring på, hvorfor regeringen laver ufinansierede skattelettelser til landbruget, der vil give et milliardunderskud i statskassen de kommende år, mener Bjarne Laustsen:
»Venstre vil ikke have ballade med bønderne før et valg, og bønderne er i oprør og melder sig ud af Venstre og ind i Liberal Alliance, derfor er de frygteligt bange for konsekvenserne af deres egen politik.«
Ingen foræring
Venstres landbrugsordfører Erling Bonnesen afviser, at skattelettelserne til landbruget ikke er finansierede.
»Vi har ikke foræret en eneste dansk krone til landbruget, men prøvet at sikre arbejdspladser og dansk eksport. Grundskattelettelserne skal også ses i det lys og er en del af en samlet pakke, hvoraf nogle af miljøafgifterne er udmøntet, mens der arbejdes videre med andre,« siger han med henvisning til, at miljøministeren kun har skudt godt halvdelen af kvælstofreduktionen - 10.000 tons - 12 år ud i fremtiden.
Miljøminister Karen Ellemann skriver i en mail til Information, at hun i øjeblikket ikke kan svare på, hvordan jordskattelettelserne skal finansieres: »Den endelige beslutning om valg af virkemidler, økonomiske konsekvenser og tidshorisont for yderligere 10.000 tons reduktion af kvælstof afventer som nævnt analysen fra en tværministeriel arbejdsgruppe under ledelse af Finansministeriet. Og derfor må et svar vedrørende finansieringen af jordskattelettelserne også afvente deres arbejde.«

