Menneskeretsdomstolen kritiserer britiske regler
Kritikken fra Menneskeretsdomstolen vil også få konsekvenser for anbefalingerne fra Integrationsministeriets arbejdsgruppe om udvisninger, vurderer Cepos' chefjurist


 Et såkaldt 'storkammer' med 17 dommere fra Den Europæiske Menneskeretsdomstol afsagde i går en kendelse, der kraftigt kritiserer den britiske brug af særligt udpegede advokater i sager om udvisning af terrormistænkte udlændinge. Storkammeret fandt, at i sager, hvor efterretningstjenesterne hemmeligholder afgørende dele af deres bevismateriale, og hvor de særligt udpegede advokater - såkaldte special advocates - derfor ikke kan diskutere materialet med deres klient, da strider anvendelsen af særlige advokater mod menneskerettighederne. Forklaringen er, at advokaterne på grund af hemmeligholdelsen ikke reelt har mulighed for at imødegå myndighedernes fremstilling.
"Domstolens afgørelse i sagen 'A and others vs. GB' vil også betyde en kraftig begrænsning af den danske regerings muligheder for at lade sig inspirere af de britiske regler om særlige advokater," vurderer Jacob Mchangama, chefjurist hos den liberale tænketank Cepos.
Får konsekvenser
Han har gennemgået dommen og noterer sig, at sagen er afgjort i et storkammer. Derfor får den principiel betydning også for Danmark.
"Det vigtige set fra en dansk synsvinkel er, at domstolen altså ikke finder, at de britiske regler om særlige advokater i tys tys-sager er i overensstemmelse med menneskerettighederne, når afgørende bevismateriale ikke kan drøftes med den mistænkte," vurderer Jacob Mchangama og tilføjer, at det ikke kan undgå at få konsekvenser for spørgsmålet om frihedsberøvelse af terrormistænkte udlændinge, og muligvis også for afgørelsen om udvisning og tålt ophold.
Om kort tid ventes anbefalingerne fra den tværministerielle arbejdsgruppe, Integrationsministeren nedsatte sidste forår. Ifølge det udkast, Information tidligere har haft lejlighed til at se, vil en af anbefalingerne netop være at overveje de britiske erfaringer - med den ikke uvæsentlige tilføjelse, at man lige bør afvente resultatet af Den Europæiske Menneskeretsdomstol.


