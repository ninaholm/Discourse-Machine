På standby på syvende år
Ikke meget har ændret sig for Elias Karkavandi, selv om Højesteret sidste år dømte, at hans opholds- og meldepligt i Sandholmlejren var i strid med menneskerettighederne. Den 42-årige iraner må hverken arbejde, uddanne eller gifte sig. Nu ønsker han at få ophævet den udvisningsdom, der siden 2007 har holdt ham på tålt ophold i Danmark
 
	Den iranske statsborger Elias Karkavandi håber på, at han kan få ophævet den udvisningsdom, der siden 2007 har betydet, at han lever på tålt ophold i Danmark


 
	Onsdag indledes en ny og principiel retssag om tålt ophold i Danmark. Den iranske statsborger Elias Karkavandi ønsker at få ophævet den udvisningsdom, der siden 2007 har betydet, at han lever på tålt ophold i Danmark.

	Ifølge Karkavandis advokat, Christian Dahlager, er sagen principiel.

	»Det danske samfund må gøre op, hvor lang tid man kan have folk siddende på tålt ophold,« siger Christian Dahlager.

	»Jeg håber, jeg kan få mit normale liv igen,« lyder forventningen fra Elias Karkavandi selv, der ikke må arbejde, gifte sig eller uddanne sig, men til gengæld skal melde sig hos politiet hver anden uge.

	Når Københavns Byret onsdag åbner dørene til det første og eneste retsmøde i sagen, er det langt fra første gang, Elias Karkavandi befinder sig i retten. I 2005 blev han idømt halvandet års fængsel og udvisning af Danmark for i to måneder at fungere som hashvagt på Christiania.

	Karkavandi endte dog på tålt ophold, fordi Flygtningenævnet vurderede, at det vil være i strid med menneskerettighederne at udsende ham til Iran.

	Senest har Karkavandi været i først landsretten og til sidst i Højesteret i forsøget på at få lempet de restriktioner, det tålte ophold medfører.

	Det blev sidste sommer til en sejr i Højesteret, som afgjorde, at det var i strid med menneskerettighederne, at Karkavandi skulle opholde sig i Sandholmlejren og melde sig hos politiet tre gange ugentligt.

	Christian Dahlager peger imidlertid på, at Højesteretsdommen fra sidste år kun siger, at det på et tidspunkt ikke længere er rimeligt, at folk på tålt ophold skal opholde og melde sig i Sandholmlejren.

	»Det er sådan set en god ting. Men folk på tålt ophold må stadig ikke arbejde, uddanne sig eller gifte sig. De er stadig udelukket fra samfundet. Spørgsmålet er, hvor lang tid skal vi acceptere, at en person er i den situation,« siger Christian Dahlager.

	Kan ikke betale sig

	Højesteretsdommen betyder således blot, at Elias Karkavandi har kunnet flytte ud af sit værelse i Sandholmlejren. Og selv om det er »godt at slippe for«, som han siger, ændrer det ikke rigtig ved den situation, han står i.

	»Højesteretsdommen har betydet, at jeg kan komme ud. Men ellers har den ikke ændret noget. Jeg har levet på standby i over seks år nu.«

	Elias Karkavandi må ikke arbejde og modtager derfor ligesom asylansøgere lommepenge. Men pengene skal hentes i Sandholm, »og så kan det være lige meget«, siger Karkavandi, der ikke mener, det kan betale sig at tage bussen til Sandholm og hente pengene.

	Selv om Højesteret altså har afgjort, at han ikke behøver bo og melde sig i Sandholm, er det i praksis hans eneste mulighed, hvis han vil have penge på lommen, mener han.

	»Højesteret siger, at jeg ikke behøver være i Sandholm. Men det er jeg stadig nødt til, hvis jeg vil hente mine lommepenge.«

	Det samme gælder, hvis han får brug for læge. Det tålte ophold betyder, at han ikke har noget cpr-nummer, men til gengæld er omfattet af Røde Kors’ lægeordning som alle andre asylansøgere. For at komme til læge er han derfor nødt til at tage til Sandholmlejren – hvor Højesteret har afgjort, at han ikke behøver bo og melde sig.

	»Jeg har ingen indkomst, jeg er gået helt i stå. Jeg må ikke arbejde eller tage en uddannelse. Alt skal foregå gennem Sandholm og Røde Kors,« siger Elias Karkavandi.

	Når man ikke må arbejde eller uddanne sig, er hverdagen »ret kedelig«, og den består mest af en hund, Boris Jeltsin, der skal luftes.

	»Det er det vigtigste, der skal ske i løbet af en dag,« siger Elias Karkavandi. »Ellers mødes jeg med mine venner eller gamle kolleger. Indimellem dukker jeg op på min gamle arbejdsplads, rydder lidt op og snakker med folk. Men jeg må ikke deltage i arbejdet, selv om jeg gerne vil. Så jeg kommer bare for at have en værdig hverdag.«

	Efter Højesteretsdommen er Elias Karkavandi flyttet ind hos en ven, der lader ham bo gratis.

	»På den måde har jeg haft det godt siden Højesteretsdommen. Jeg har heldigvis mange venner efter mange år i Danmark. Dem lever jeg nærmest af. Af donationer fra folk, der synes, det er en uretfærdig situation, jeg står i, og som kan undvære 50-100 kr.«

	Men et liv på almisser fra venner er ikke holdbart i længden, og det er grunden til, at Karkavandi søger at få ophævet sin udvisningsdom.

	»Jeg er utrolig frustreret. Jeg vil meget gerne stifte en familie, få børn. Men hvad har jeg at tilbyde en familie? Det kræver fysisk, psykisk og økonomisk overskud. Jeg har ingen af delene.«

	En Catch 22

	Ifølge udlændingeloven kan man få ophævet en udvisning, hvis der sker »væsentlige ændringer i udlændingens forhold«. Det drejer sig hovedsageligt om den pågældendes tilknytning til Danmark, og ifølge Christian Dahlager spiller traditionelt familieliv her en væsentlig rolle. Men netop fordi Elias Karkavandi ikke må gifte sig, og på grund af hans økonomiske situation, er han fanget i det, Christian Dahlager betegner som en »Catch 22«.

	»Han ikke kan skabe den traditionelle tilknytning til Danmark i form af giftemål og børn og fælles lejlighed. Det er en umulig situation, han befinder sig i. Derfor er det andet principielle, hvor meget vægt, der skal lægges på et traditionelt borgerligt familieliv. Skal man ikke også se på hans tilknytning til Danmark,« lyder det retoriske spørgsmål fra Christian Dahlager, der argumenterer med, at Elias Karkavandi har »et stort og stærkt netværk, har bestridt helt almindelige job på lige fod med alle andre danskere og er en del af vores samfund«.

	Dagens retsmøde er det eneste i sagen. Der forventes at falde dom inden for et par uger.

