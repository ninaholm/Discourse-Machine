RUC dropper to års basisuddannelse
Uddannelsesstrukturen skal ændres på RUC, så universitetet fremover passer bedre til de internationale krav, og det kommer til at afskaffe den nuværende basisuddannelse. Fremtidens struktur ligger ikke fast endnu, for alle på universitetet skal høres – det er en god idé, viser historien
Uddannelsesstrukturen skal ændres på RUC, så universitetet fremover bedre kan imødekomme til de internationale krav, lyder det fra universitetet.


 RUC er i fuld gang med at lave en helt ny uddannelsesstruktur. Det fortæller konstitueret rektor Henning Salling Olesen:
"Vi putter det hele i gryden," som han formulerer det. 
Det betyder også, at intet er helligt - heller ikke de to-årige basisstudier, som altid har været en del af RUC's brand, og som Henning Salling Olesen selv var med til at kæmpe for at få lov til at lave, da universitetet blev oprettet i 1972.
"Vi arbejder med flere muligheder, men det ser ud til, at vi laver et mere sammenhængende bachelorforløb på tre år. Det bliver måske lidt ligesom, man kender det fra England, hvor man kan blive bachelor of science, bachelor of arts osv.," siger Henning Salling Olesen. Han sidder i mødelokalet ved siden af rektorkontoret. 
RUC ligger på Marbjerg Mark, men det er efterhånden svært at få øje på marken, for området omkring RUC har i de seneste år oplevet en voldsom vækst, og der er blevet bygget såvel universitet som boliger, butikker og kontorer. 
"Noget af det er vist også gået lidt for hurtigt. Jeg mener, at Roskilde Bank har finansieret nogle af projekterne," siger Henning Salling Olesen.
Bologna
Med den nye struktur får RUC en klar opdeling i en treårig bachelor- og en toårig kandidatdel. Det er en af forpligtelserne i den såkaldte Bologna-aftale, som Danmark har underskrevet, at studerende frit skal kunne skifte universitet og land, når de er færdige med en bacheloruddannelse:
"Tanken er, at man på de nye bacheloruddannelser gradvist skal specialisere sig mere og mere. Lidt ligesom vi kender det fra vores basisuddannelserne i dag, men også at man forholdsvis hurtigt skal have lov til at dykke ned i specielle faglige projekter," siger Henning Salling Olesen og tilføjer:
"Så der er nogle, der siger, at vi afskaffer basisuddannelserne. Men der er andre, der siger, at vi laver tre års basisuddannelse. Det afhænger lidt af, hvordan man ser på det." 
Det er endnu uvist, hvor mange grene af den nye bachelor der bliver - men Henning Salling Olesen kan både forestille sig de nuværende 3-4 indgange til studierne på RUC og en struktur med lidt flere - seks til otte indgange - til RUC.
Debat
Det er ikke kun byggerierne på Marbjerg Mark, der er skudt hurtigt op. Også flere af de strukturelle ændringer, som de seneste år har fundet sted på universitetet, har ifølge flere ansatte og studerende været forhastede. 
Blandt andet indførte den tidligere rektor, Poul Holm, kort efter sin tiltræden i 2006 en institutreform uden at høre de ansatte og studerende først:
"Vi har da lært enormt meget af erfaringerne fra dengang. Institutstrukturen ligger fast - den fungerer som ramme for det, vi nu er i gang med. Men studiereformprocessen er meget mere åben. Hvis medarbejderne og de studerende skal engageres i projektet, så er det nødvendigt, at der er tid og mulighed for at diskutere det ordentligt. Og måske har jeg allerede sagt for meget om, hvor vi skal lande." 
Derfor forventer Henning Salling Olesen heller ikke, at den nye uddannelsesstruktur bliver implementeret før i 2010.
Thomas Land Christiansen var initiativtager til arrangementet Marbjerg Højskole, hvor studerende og ansatte over flere dage diskuterede den nye uddannelsesstruktur. Nu venter han spændt på, om ledelsen så også vil lytte til nogle af de argumenter, som de ansatte og de studerende kommer med.
"Debatten er her, men vi ved jo stadig ikke, om de vil lytte til os, eller om de vil køre deres eget løb. De siger, at de vil lytte, men det sagde Poul Holm jo også. Så vi håber virkelig, at de har taget ved lære." 
I Akademisk Forum, som var den gruppe af ansatte, der rettede den skarpeste kritik mod den tidligere rektor, er man imidlertid ikke imponeret over kommunikationsniveauet i forbindelse med uddannelsesreformen:
"Jeg mener ikke, at der er kommet tilstrækkelig med åbenhed fra ledelsen og bestyrelsens side. Alle ved, at det er hele RUCs fremtid, det handler om, og derfor er der mange steder frustration over, at man ikke ved, hvad køreplanen er. Hvornår hvad skal ske, og hvornår de ansatte og studerende skal høres," siger lektor Charlotte Appel, som gennem Akademisk Forum er med til at planlægge et andet debatarrangement om uddannelsesreformen:
"Der er stadig mange holdninger til, hvordan strukturen fremover skal være," siger Charlotte Appel. Eksempelvis vil man på nogle fag hellere have, at man skærer basisuddannelsen ned til et år og så vælger et 'klassisk' fag, som man følger i to år, før man bliver bachelor. 
"Håbet er, at vi med debatterne kan nærme os hinanden og blive enige om en struktur," siger Charlotte Appel.
Kandidat
Det ligger dog helt fast, at bacheloruddannelsen fremover skal være treårig, og at RUC derfor også får en toårig kandidatuddannelse, som man kender den fra andre universiteter. Hvilke nye uddannelser, der skal udbydes på kandidatniveau - ja, det diskuteres stadig:
"Men vi vil som altid tænke tværfagligt. Det gælder i øvrigt hele vejen. Vi vil holde fast i de værdier, som er blevet en del af RUCs brand, nemlig projektarbejdet, tværfagligheden og det tætte forhold mellem forsker og studerende," siger Henning Salling Olsen og tilføjer:
"Og så skal vi holde fast i tankegangen om, at en RUC-studerende først og fremmest udvikler kompetencer. En uddannelse ikke er et fag - det er en udvikling," siger han. 


