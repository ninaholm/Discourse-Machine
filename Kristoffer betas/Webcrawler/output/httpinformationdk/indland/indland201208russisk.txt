Russisk bedstemor må ikke besøge datter og børnebørn i Danmark før 2017
72-årige Liudmila Vizhulinas eneste familie bor i Danmark, men nu har Udlændingestyrelsen forbudt hende indrejse i fem år. Et hul i loven kan have ført til menneskerettighedsbrud, vurderer ekspert
72-årige Liudmila Vizhulina sammen med sit barnebarn, da hun besøgte sin datter og sine børnebørn i Værløse i 2011. Siden fik hun afslag på opholdstilladelse og rejste tilbage til Rusland, og da Liudmila Vizhulina i foråret i år igen søgte om visum til Danmark, oplyste de danske myndigheder, at hun ikke kan få lov at rejse til Danmark de næste fem år.


 I december 2011 søgte 72-årige Liudmila Vizhulina fra Sankt Petersborg om at blive familiesammenført med sin datter og sine to børnebørn i Danmark.
Liudmila Vizhulina har ingen anden familie i hele verden, men hun fik afslag.
Det skyldes, at de danske udlændingemyndigheder følger en restriktiv fortolkning af Den Europæiske Menneskerettighedskonventions bestemmelse om retten til familieliv.
Liudmila Vizhulina søgte om opholdstilladelsen, mens hun med gyldigt visum var på besøg hos datteren og børnebørnene i Værløse, som hun forsøger at se så ofte, som hun har råd til. Afslaget på ophold var nedslående for hende, men hun rettede sig efter afgørelsen og rejste tilbage til Rusland, inden hendes visum udløb.
Sagen var dog langtfra slut endnu. Da Liudmila Vizhulina i foråret i år igen søgte om visum til Danmark, oplyste de danske myndigheder, at hun ikke kan få lov at rejse til Danmark de næste fem år. Karantænen skyldes en særlig bestemmelse i udlændingeloven, der skal modvirke misbrug af visumophold.
Fordi ansøgere om opholdstilladelse har ret til et såkaldt processuelt ophold, mens deres ansøgning blive behandlet, kan de blive længere i landet, end deres visum egentlig berettiger til. Med andre ord kan man som udlænding i teorien komme til Danmark og søge om opholdstilladelse alene for at forlænge sit ophold. Og derfor indførte VK- regeringen i 2004 en bestemmelse om, at udlændinge, som under et visumophold i Danmark har søgt om opholdstilladelse, ikke kan få visum til landet de næste fem år.
Liudmila Vizhulina forsøgte ikke at udnytte det processuelle ophold, som hendes ansøgning om opholdstilladelse udløste. Tværtimod rejste hun tilbage til Rusland, inden hendes visum udløb. Men alligevel blev hun altså ramt af en bestemmelse, der skal straffe udlændinge, som forsøger at forlænge deres ophold i Danmark udover, hvad deres visum giver ret til.
Har ingen andre i verden
Liudmila Vizhulinas datter, Marina Dobrokhodova, synes, situationen er håbløs. Det er langt dyrere, hvis hun skal rejse til Rusland med begge sine børn, end det var for hendes mor at besøge dem i Danmark. Desuden kunne moren komme til Danmark 90 dage pr. halvår, mens arbejde og skolegang forhindrer Marina Dobrokhodova og hendes døtre i at besøge moren i Rusland i længere tid ad gangen. Familien må derfor indstille sig på, at de for fremtiden kun sjældent kan få hinanden at se.
»Min mor har ingen andre i hele verden end mig og mine døtre. Jeg er selvfølgelig bange for, at hun ikke lever fem år mere,« siger Marina Dobrokhodova, der kom til Danmark i 2000, fordi hun blev gift med en dansk mand. I dag er de skilt, men hun er siden blevet dansk statsborger og arbejder som hjemmehjælper.
Marina Dobrokhodova har nu kontaktet advokaten Tage Siboni, der på vegne af Liudmila Vizhulina har klaget til Justitsministeriet over afslaget på visum fra Udlændingestyrelsen. Han understreger i sin klage, at mens bestemmelsen om visumkarantæne blev indført for at ramme udlændinge, der forsøger at udnytte reglerne om processuelt ophold til at forlænge deres besøg i Danmark, så har Liudmila Vizhulina netop ikke opholdt sig længere i Danmark, end hendes visum tillod og tværtimod demonstreret, at hun retter sig efter de danske myndigheder.
Behov for principiel afgørelse
Tage Siboni henviser til Den Europæiske Menneskerettighedskonventions artikel 8, der skal sikre retten til familieliv. Ifølge konventionen må staterne kun gøre indgreb i denne rettighed, hvis det er nødvendigt, og hvis konsekvenserne af indgrebet står i et rimelig forhold til formålet.
Og det er ifølge advokaten ikke tilfældet. Tværtimod er det »en helt urimelig og uproportional ’straf’, at Liudmila Vizhulina ikke må besøge sin datter og de to børnebørn i Danmark, før om fem år, når hun er 77 år gammel, hvis hun lever så længe,« skriver Tage Siboni til Justitsministeriet.
Seniorforsker på Institut for Menneskerettigheder Eva Ersbøll er tilbøjelig til at give advokaten ret. Hun mener, at sagen falder ned i et lovgivningsmæssigt hul. På den ene side siger loven, at udlændinge, der søger om familiesammenføring under et visumophold i Danmark, som hovedregel ikke kan få visum til landet inden for de næste fem år.
»Men på den anden side skal bestemmelsen jo ramme personer, som bliver længere i landet, end de har visum til, fordi de har skaffet sig et processuelt ophold. Og det er der jo ikke tale om i denne sag. Der er ikke noget misbrug overhovedet, og derfor virker konsekvenserne af hendes helt lovlige ansøgning om ophold – altså at hun ikke kan besøge sin familie i fem år – meget voldsomme. Det forekommer ude af proportioner, og jeg mener, der er et artikel 8-problem.« Ifølge Eva Ersbøll forudsætter lovgivningen en dispensation, hvis afslag på visumansøgningen vil indebære en krænkelse af Danmarks internationale forpligtelser. Men lovgivningen giver ingen indikationer, der kan hjælpe sagsbehandlere og domstole, når de skal afgøre spørgsmålet. Derfor er det positivt, at Justitsministeriet nu kan komme med en principiel afgørelse, der tager højde for familiens konventionsbeskyttede ret til samvær og udstikker rammerne for fremtidige afgørelser i lignende sager, mener menneskerettighedseksperten.
Uklar vejledning
I afslaget til Liudmila Vizhulina skriver Udlændingestyrelsen, at hun på ansøgningsskemaet til familiesammenføring blev »vejledt om konsekvenserne af at indgive ansøgning om opholdstilladelse under visum ophold«. Med andre ord skulle Liudmila Vizhulina altså have søgt om familiesammenføring, da hun var i Danmark på trods af, at hun blev advaret om, at hun så ville blive afskåret fra at få visum de næste fem år. Men det er en sandhed med modifikationer.
På første side i skemaet står der således: »Hvis ansøger allerede opholder sig lovligt i Danmark, kan ansøgningen normalt indgives i Danmark. Det er f.eks. tilfældet, hvis ansøger har gyldigt visum«. Først nederst på side 7 står der omvendt, at en ansøgning under et visumophold i Danmark »kan have« som konsekvens, at ansøgeren ikke kan »få visum til Danmark i en periode på 5 år«.
Det var Marina Dobrokhodova, der udfyldte ansøgningen om familiesammenføring for sin mor. Hun taler og læser nogenlunde dansk, men opdagede ikke advarslen på side 7 i skemaet og forsikrer, at hun i så fald ikke ville have indsendt ansøgningen.
Eva Ersbøll fra Institut for Menneskerettigheder undrer sig over den uklare vejledning:
»Når der er så voldsomme konsekvenser, skal der vejledes meget klart om det, men det er ikke tilfældet. Det ville for mig være naturligt, at advarslen havde stået på side 1 i stedet for på side 7. Men i stedet må man forstå formuleringerne på side 1 sådan, at man roligt kan søge om familiesammenføring, når man er her på et gyldigt visum.« Advokat Tage Siboni skriver i sin klage til Justitsministeriet, at sagen efter hans vurdering har »en sådan karakter og et sådant menneskeligt aspekt, at den bør forelægges for justitsministeren personligt, hvis visumkarantænen fastholdes«.
Udlændingestyrelsen oplyser, at den ikke har tal på, hvor mange der årligt rammes af bestemmelsen om visumkarantæne.

