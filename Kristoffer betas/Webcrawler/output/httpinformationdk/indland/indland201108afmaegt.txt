En afmægtig finanslov
Underskuddet vil stige, gælden vil vokse og der er ingen garanti for, at noget vil virke, som vi håber. Sådan kan det afmægtige budskab koges ned til i regeringens finanslovsforslag. Et paradoksalt problem er, at det går så lidt skidt i Danmark, at vi ikke har nogen forbilleder at se efter
Underskuddet på de offentlige finanser bliver næste år på 84,5 milliarder kroner — det svarer til 4,6 procent af bruttonational-produktet. Det oplyser finansminister Claus Hjort Frederiksen (V) ved præsentationen af næste års finanslovforslag. 'Verden er jo en anden i dag end før sommeren. Situationen kalder på ansvarlighed og ikke overbudspolitik,' sagde Claus Hjort Frederiksen.


 Det er som at høre en socialdemokrat.
I Eigtveds Pakhus er finansminister Claus Hjort Frederiksen (V) ved at forsvare, hvorfor regeringens erklærede og aftalte økonomiske politik måske nok forventes at skabe balance mellem indtægter og udgifter i 2020 men samtidig vil forøge Danmarks gæld med 25 mia. kroner.
»Når du har et velfærdssamfund, hvor borgerne får overførselsindkomster, når de ikke kan klare sig, og der skal være sundhedsydelser, så siger jeg: Er det virkelig så forargeligt, at vi ikke skal ud og nedlægge sundhedsvæsenet og holde op med at udbetale førtidspension,« siger han.
Måske er det bevidst karakterskuespil. Men i forhold til den barske Claus Hjort Frederiksen, der på samme tidspunkt sidste år strunkt erklærede, at »vi vurderer det ikke som en risiko, at der kommer et tilbageslag«, og som slagkraftigt skosede Socialdemokraterne og SF for ikke at leve op til alle detaljer af EU-Kommissionens krav om at nedbringe Danmarks underskud, er det en noget mere ydmyg finansminister, der dette år står på podiet. Til tider næsten afmægtig.
Men han har selvfølgelig også en del at være afmægtig over. Efter tilbageslaget i USA, Tyskland og andre vigtige verdensøkonomier, forudser Finansministeriet nu et tårnhøjt underskud på hele 84,5 mia. næste år. Dermed er bundlinjen på Danmarks statsregnskab dykket med 166,8 mia. siden 2006, hvor overskuddet var på 82,3 mia.
Ser stort på EU-krav
Med sit forslag om at bruge 11 mia. på en vækstpakke, der skal sætte gang i boligmarked og privatforbrug, så ser regeringen nu stort på EU-Kommissionens krav om, at det danske budgetunderskuddet skal nedbringes med mindst en halv procent af BNP om året frem til 2013.
Det var præcis, hvad Claus Hjort angreb Socialdemokraterne og SF for at gøre sidste år.
»Det har jeg sagt mange gange, ja. Det er det, vi går på kompromis med. Men det bliver en lille lempelse i 2012,« siger Hjort, der samtidig må erkende, at budgetunderskuddet godt kan blive endnu større. Ikke kun på grund af den internationale usikkerhed, men også bare, hvis efterlønsreformen bliver vedtaget og flere danskere end forudset vælger at få udbetalt deres efterlønsindbetalinger.
»Det er bedste bud fra bedste mand. Jeg kan ikke stå her og garantere, at tingene ikke bliver meget værre.«
Vækstpakke er varm
Netop regeringens vækstpakke er det helt store samtaleemne på Christiansborg i disse dage.
Efter, at statsminister Lars Løkke Rasmussen (V) og Konservatives formand Lars Barfoed tirsdag overraskende indkaldte udvalgte partier til forhandlinger om vækstpakken, løber regeringen også risikoen for at blive beskyldt for at gøre situationen værre på boligmarkedet. På trods af, at regeringen påtænker at indføre lettelser til boligkøbere med tilbagevirkende kraft, har meldingen fået et allerede nedfrosset boligmarked til nu at gå helt i stå. Folk er simpelthen for usikre på, hvad fremtiden vil bringe, siger formanden for Dansk Ejendomsmæglerforening, Steen Winther-Petersen. Ifølge ham haster det »voldsomt« med en afklaring.
»Lige nu er markedet så følsomt, at man bare skal puste lidt til det, så falder det sammen.«
På pressemødet i Eigtveds Pakhus bombarderes Claus Hjort Frederiksen med spørgsmål om, hvordan han vil sikre sådan en snarlige afklaring. Dansk Folkeparti og Radikale Venstre har erklæret sig som lodrette modstandere af tanken om gaver til boligkøbere. S og SF har godt nok erklæret sig klar til præcis det samme som regeringen måske først og fremmest ud fra taktiske overvejelser mere end dybfølt omsorg for de stakkels boligkøbere men dem vil Hjort ikke have med, understreger han, og er pludselig tilbage i sin gamle rolle som hård piskesmælder.
»Det er et stort politisk fupnummer, vi oplever fra Helle og Villy i de her år. De snakker som om, at de står på samme fundament økonomisk, som vi står på. Men Helle har ingen penge,« siger han med henvisning til S-SF afvisning af efterløns- og dagpengereform og de efter regeringens opfattelse ekstremt usikre effekter af deres økonomiske planer.
Finansministeriet har beregnet, hvad den samlede jobeffekt er af henholdsvis regeringens og de røde planer. Efter alle elementer er lagt til eller trukket fra, ender regeringen i et plus på 105.000 nye arbejdspladser i 2020. Oppositionen ender - pudsigt nok og praktisk at formidle på nul.
Ingen garanti
Tilbage i et mere ydmygt toneleje må Claus Hjort erkende, at regeringen ikke har nogen absolut garanti for, at vækstpakkens gaver til boligkøbere vil have den optøningseffekt af boligmarkedet og privatforbruget, som man håber. Det er i hvert fald ikke noget, han har kopieret fra andre lande, siger han.
»Det er noget, vi selv har identificeret som noget, vi gerne ville gøre noget ved.«
Som en embedsmand senere tørt konstaterer, er det også begrænset, hvor mange lande, Danmark kan lade sig inspirere af. De fleste har det meget værre end os og har absolut ingen muligheder for at stimulere noget boligmarked, er hans pointe.
Dansk spillerum
Zsolt Darvas, der er økonom ved den belgiske tænketank Bruegel, er enig. Danmark står i den paradoksale situation, at man som en af de få kriseøkonomier i Europa har et vist finanspolitisk spillerum men samtidig uden nogen forbilleder for, hvordan man skal håndtere situationen.
»Der er simpelthen ikke et land, der kan fremhæves som 'særlig dygtige' til at bruge de finanspolitiske værktøjer til at stimulere økonomien,« fastslår Zsolt Darvas.
To europæiske lande, Polen og Sverige, klarer sig rigtig godt. Men Darvas mener ikke, at de står umiddelbart til at kopiere.
»Deres succes er ikke i sig selv et resultat af, at regeringerne eller centralbankerne har sat sig ned og udtænkt en særlig smart vækststrategi,« siger Zsolt Darvas.
Ifølge Lars Calmfors, professor i nationaløkonomi ved Stockholms Universitet og tidligere formand for det svenske Finansråd, skyldes den svenske optur bl.a. paradoksalt nok, at man har kopieret: Danmark.
»Paradoksalt nok er meget af det, man har gjort i Sverige op til og under krisen, netop sket med Danmark som forbillede. De forandringer, man begyndte i 90'erne i Danmark og har videreført under den borgerlige regering med lavere skat på arbejde og strammere dagpengeregler, der langsigtet styrker beskæftigelsen, har jo været forbilledet,« siger han med den tilføjelse, at Sveriges timing af skattelettelserne har været noget bedre end Danmarks, der faldt under højkonjunkturen og var med til at overophede økonomien.
Brug for valg
På Christiansborg spekuleres der nu på, hvor lang tid, forhandlingerne om vækstpakken vil tage. Om regeringen, DF og en løsgænger på søndag i bedste sendetid kan præsentere et resultat, der kan give Lars Løkke mulighed for at udskrive valget i næste uge. Eller om man af hensyn til boligmarkedet kan blive nødsaget til at udskyde alle valgspekulationer og få vedtaget sine boliglempelser ved lov i et hasteindkaldt Folketing.
Spørger man i Realkredit-rådet, der netop har opgjort antallet af ledige boliger til rekordhøje 71.500, er dommen klar:
»Vi skal have overstået et valg før, at der kommer gang i handlen. Foruden vækstpakken er danskerne jo også usikre på deres families økonomi. Føler man, at der er usikkerhed om ens jobmuligheder om et år, så går man ikke ud og køber hus,« siger direktør Ane Arnth Jensen.

