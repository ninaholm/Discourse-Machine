Principsag om tålt ophold for Højesteret
Syv højesteretsdommere skal vurdere, hvor længe den tidligere Christiania-hashvagt Elias Karkavandi skal pålægges ophold og meldepligt på asylcenter Sandholm, når han ikke kan udvises til Iran
Elias Karkavandi har boet på Asylcenter Sandholm, siden han i 2007 havde udstået en fængselsdom på halvandet år for at have deltaget i et vagtkorps på Christiania i fem måneder.


 Er et pålæg om natligt ophold og meldepligt tre gange om ugen at sammenligne med en frihedsberøvelse og derfor i strid med menneskerettighederne, når det har stået på i fem år? Eller er det i stedet en hensigtsmæssig måde for myndighederne at have styr på en straffet udlænding, der måske en gang i fremtiden kan udsendes?
De spørgsmål skal syv højesteretsdommerne i dag tage stilling til i en principsag om tålt ophold, hvor iraneren Elias Karkavandi har stævnet Justitsministeriet.
I januar sidste år fandt Østre Landsret ikke, at det var i strid med Karkavandis menneskerettighederne, at han tre formiddage om ugen skulle møde op til kontrol i asylcenter Sandholm, hvor han desuden også skulle opholde sig om natten i et firemandsværelse på 25 m2.
Karkavandi har boet i asylcentret, siden han i 2007 havde udstået en fængselsdom på halvandet år for at have deltaget i et vagtkorps på Christiania i fem måneder.
Oven i fængselsstraffen blev Karkavandi også dømt til udvisning, men da han ifølge Flygtningenævnet ikke kan udsendes til Iran, hvor han risikerer forfølgelse, er han endt på tålt ophold.
Han får kost og logi og et månedligt lommepengebeløb, som for nylig er steget til 841 kroner.
Ifølge advokat Christian Dahl-ager, der fører sagen for Karkavandi, er det dybest set en enkel vurdering, højesteretsdommerne skal foretage:
»Kunne hensynet til, at politiet skal kunne finde ham, hvis det en dag bliver muligt at udsende ham til Iran, opfyldes på en anden måde, f.eks. ved at Elias kunne bo hos sin kæreste og meldte sig til en lokal politistation,« spørger Christian Dahlager og henviser til, at eftersom den tidligere hashvagt ikke er til fare for statens sikkerhed, er eneste lovlige begrundelse for opholds- og meldepligten netop hensynet til, at politiet kan finde ham.
Ifølge Dahlager har myndighederne undladt at foretage en konkret vurdering i Karkavandis sag.
»Han har kun fået en standardskrivelse på bare tre linjer uden en konkret vurdering af, hvorfor pålæggene er nødvendigt specifikt for ham,« som han siger.
Det er kammeradvokat Karsten Hagel-Sørensen selv, der procederer i principsagen.
Han forventes at medgive, at vel er der tale om begrænsninger i Karkavandis bevægelsesfrihed, men hvorfor skulle myndighederne acceptere, at manden frit kan gå rundt i det land, der har dømt ham til udvisning?
Kammeradvokaten mener derfor på linje med landsretten, at opholds- og meldepligten for Karkavandi er proportional og derfor ikke i strid med menneskerettighederne.
Hvis Højesterets afgørelse tilgodeser Karkavandi, kan afgørelsen hurtig få betydning for de øvrige 30-35 udlændinge på tålt ophold, forudser Dahlager.
»Jeg ville tro, at myndighederne som minimum ville være nødt til at lave konkrete vurderinger for alle og begrunde nødvendigheden for hver enkelt,« siger han.
Muligheden for opholds- og meldepligt blev indført med den såkaldte tuneserlov i 2008.
Som Information siden kunne dokumentere, blev lovforslaget undervejs udviddet fra kun at gælde tre personer, der alle var til fare for statens sikkerhed, til at omfatte alle udlændinge på tålt ophold, også selv om de ikke er til fare for rigets sikkerhed.

