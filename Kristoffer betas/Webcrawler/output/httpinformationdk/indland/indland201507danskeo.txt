Danske officerer afviser at have brudt regler om irakiske fanger
’Jeg mindes ikke, at det var en problemstilling, vi diskuterede. Men der var dødsstraf i Irak – og mange mærkelige love,’ lyder det fra tidligere militærjurist, efter anklage om at de danske styrker i landet udleverede tilbageholdte trods risiko for, at de blev idømt dødsstraf
’Der var dødsstraf i Irak – og mange mærkelige love. Blandt andet var der en lov om, at hvis du blev taget for biltyveri – og blev dømt for det – så skulle du have venstre fod hugget af,’ siger den tidligere militærjurist ved Irak-bataljonen, Kurt Borgkvist. Her irakere i den britiske del af Sheiba-Log-basen, hvor den danske styrke også holdt til i Irak i januar 2006.


 Den daværende danske militære og juridiske ledelse i Irak afviser i 2004 at have trodset klare ordrer fra København om ikke at fortsætte med at udlevere fanger, da Irak indførte dødsstraf for selv mindre forseelser som tyveri og røveri.
»Der var ikke noget, som ikke var kørt efter bogen, og der kørte jo også efterfølgende retssager, som endte med at konkludere, at der ikke havde været noget, som var fejlhåndteret,« siger den tidligere chef for Irak-bataljonen, oberst Henrik Flach, og fortsætter:
»Så i den forstand har det hele kørt, som det skulle. Vores hold i Irak vendte i hvert fald hver en sten, men jeg har svært ved at udtale mig om, hvad der kom før og efter. Det er da interessant, at det kører op igen, men for mig er det det samme, man kører rundt i.« Henrik Flachs afvisning kommer, efter at Politiken har fået aktindsigt i et hidtil hemmeligt dokument, som blev sendt til den danske styrke i Irak den 8. maj 2004.
Ordren fra Forsvarsministeriet var ikke til at tage fejl af:
»Forsvarsministeriet har meddelt, at danske styrker indtil videre ikke kan gennemføre tilbageholdelse af personer i Irak, indtil forhold omkring dødsstraf er afklaret«, stod der i ordren. Alligevel valgte de danske officerer i Irak i 12 tilfælde at tilbageholde og udlevere irakere til landets myndigheder.
Hvad der derefter skete med fangerne, ved det danske forsvar ikke.
Irakiske tyve fik fod hugget af
De nye oplysninger fremgår af et dokument, som den nedlagte Irak- og Afghanistan-kommission skulle have behandlet. Dokumentet er en gennemgang af de ting, som Forsvarets egen såkaldte Taskforce Irak fandt frem, efter at den daværende VK-regering i 2010 havde sat gang i en undersøgelse, der ifølge daværende statsminister Lars Løkke Rasmussen (V) skulle sikre, at »vi får alt frem i den her sag«.
Læs også: Bortkomne papirer genopliver debat om Irak-undersøgelse
Den tidligere militærjurist ved Irak-bataljonen, Kurt Borgkvist, husker heller ikke ordren i forbindelse med dødsstraf.
»Jeg mindes ikke, at det var en problemstilling, vi diskuterede. Men der var dødsstraf i Irak – og mange mærkelige love. Blandt andet var der en lov om, at hvis du blev taget for biltyveri – og blev dømt for det – så skulle du have venstre fod hugget af. Men det måtte kun ske på en bestemt klinik, hvor der var en autoriseret læge! Det samme gjaldt, hvis du stak af fra hæren. Så var det det ene øre, som skulle skæres af. Jeg husker også én, der blev idømt 100 års fængsel. Sådan nogle love havde de, som stammede tilbage fra Saddam Husseins styre. Det var et anderledes samfund. Men der er jo også dødsstraf i USA,« siger Kurt Borgkvist.
Militærjuristen, som ankom til Irak med Hold 3 i februar 2004, understreger dog, at irakernes love – og behandling af fanger – selvfølgelig havde betydning for den danske styrkes håndtering af tilbageholdte.
»Ja, for man kan ikke udlevere personer til en civil myndighed, hvis vi ved, at de kan blive underlagt tortur. Det står i reglerne. Så var spørgsmålet, hvem der havde taget dem til fange, for vedkommende var så i det lands varetægt. Og så var der en skelnen mellem, at de var blevet taget for militære aktiviteter eller ej – altså havde skudt på os – for så kunne vi tage dem til fange og putte dem i vores egne fængsler,« siger Kurt Borgkvist og fortsætter:
»Problemet var, at hvis det kun var en civil forbrydelse, så havde vi ikke som militær hjemmel til at fastholde de tilbageholdte. På den anden side, hvad fungerede i det irakiske samfund? Hæren var nedkæmpet, og der var ingen regering. Det var jo anderledes i starten i 2003, hvorefter tilbageholdte skulle udleveres til civile myndigheder. Det var de gamle regler fra Bosnien, men så kom balladen i sommeren 2004 med Abu Graib-fængslet, hvilket var årsagen til, at man tog fat på at se på reglerne herhjemme.«
Ingen undersøgelse
Hidtil har det kun været kendt, at danskerne tog over 500 fanger, men ikke, hvor mange der blev videregivet til det lokale irakiske politi og en uvis skæbne. Af det fem sider lange koncentrat af Forsvarets egne undersøgelser fremgår det imidlertid, at af de godt 500 fanger blev mindst 260 udleveret til det irakiske politi i løbet af krigen.
Danskerne overdrog også cirka 55 fanger til britiske soldater, mens de sidste formentlig er blevet sat på fri fod.
Ifølge Politiken beskriver dokumenterne også, at danskerne ikke registrerede de udleverede fanger eller fik kvittering for udleveringen. Det er enhver nations væbnede styrker ellers forpligtet til ifølge både Genève-konventionerne og menneskerettighedskonventionerne, når landet – som Danmark og resten af koalitionen – optræder som besættelsesmagt.
Regeringen har ikke bare besluttet at nedlægge Irak-kommissionen, men heller ikke at »genoptage« undersøgelser, der blev indstillet, da kommissionen blev nedsat af den daværende SRSF-regering.
Af samme årsag meddeler Forsvarets Auditørkorps nu, at der heller ikke kommer nogen undersøgelse af, om den danske styrke i Irak udleverede fanger til en mulig dødsstraf.

