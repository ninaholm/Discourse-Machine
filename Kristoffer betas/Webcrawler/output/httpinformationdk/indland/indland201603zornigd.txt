Zornig efter dom for menneskesmugling: Jeg er vred
Da en større flygtningestrøm kom til Danmark i september sidste år og vandrede op ad motorvejen fra Rødbyhavn, hjalp de to en syrisk børnefamilie med et lift til Sverige. Men det er ulovligt at transportere personer, som ikke har tilladelse til at være i landet, og det blev de dømt for


 » Nå, nu er vi så også kriminelle,« sagde Lisbeth Zornig Andersens mand, Mikael Rauno Lindholm, i går på vej ud af retslokalet i Retten i Nykøbing Falster. Han havde netop fået sin dom. Sammen med sin kone er han kendt skyldig i menneskesmugling efter udlændingeloven. De skal hver især betale en bøde på 22.500 kroner.
»Jeg er virkelig vred. Det er dybt urimeligt,« sagde Lisbeth Zornig uden for retslokalet.
Da en større flygtningestrøm kom til Danmark i september sidste år og vandrede op ad motorvejen fra Rødbyhavn, hjalp de to en syrisk børnefamilie med et lift til Sverige. Men det er ulovligt at transportere personer, som ikke har tilladelse til at være i landet, og det blev de dømt for.
»Michael og jeg kan godt klare det her, men denne dom kommer til at danne præcedens for de mange børn af flygtninge, studerende, folkepensionister og andre, der gav en hånd i de dage, som vil blive meget mere økonomisk ramt, end vi gør,« siger Lisbeth Zornig.
»Jeg vil gerne opfordre alle, der har kørt flygtninge, til at lade være med at sige noget. Der er ingen grund til, at de går ud og får samme straf, som vi gør,« siger Lisbeth Zornig.
Begge de dømte har udbedt sig betænkningstid i forhold til, om de vil anke dommen.
Ritzau
 

