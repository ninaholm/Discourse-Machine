Jagten på det svageste led
Truslerne føg gennem luften på Christiansborg i går. Foreløbig holder det alternative flertal stand. Naser Khader har sendt asylbolden tilbage til regeringen, som omvendt kan kaste Ny Alliance ud i et nyt politisk dilemma
Løsgænger Pia Christmas-Møller meldte sig i går ud af Det Konservative Folkeparti. Udmeldelsen kommer som konsekvens af, at partiformanden Bendt Bendtsen truede med at ekskludere hende, fordi hun ikke vil støtte VKO-s asyludspil.


 Frem og tilbage. Magtbalancen tippede flere gange på Christiansborg i går, hvor Ny Alliances leder, Naser Khader, sidst på eftermiddagen sendte asylbolden tilbage til regeringen:
"Jeg har ikke set bedre forslag end Pia Christmas-Møllers. Så længe vi ikke har set bedre forslag, støtter vi hendes," konstaterede NA-formanden med en slet skjult opfordring til regeringen, som har mulighed for at fremsætte et afværgeforslag ved onsdagens debat. 
Mere herom senere. 
Først tilbage til Christiansborg, hvor det tirsdagen igennem føg med trusler mod det alternative flertal, der truer med at underkende asylaftalen. Venstres politiske ordfører, Inger Støjberg, opfordrede i klare vendinger de to grønlandske MF'ere til at undlade at stemme, DF truede sågar med at skære i det grønlandske bloktilskud, og imens statsministeren fastholder de nordatlantiske mandaters ret til såvel at debattere som at stemme, så rettede han skytset mod Ny Alliance: "Det er selvfølgelig klart, at regeringen ikke i længden kan affinde sig med, at der etableres alternative flertal uden om regeringen. Det ønsker jeg at gøre fuldstændig klart," lød det fra Anders Fogh Rasmussen på det ugentlige pressemøde.
Så længe det ikke gør nas
Og imens statsministeren ikke ville udtale sig om udsigten til et nyvalg, forsøgte Naser Khader at holde fanen højt:
"Jeg er da ikke bange for et asylvalg - lad os få det," svarede han. 
De færreste tror dog på, at statsministeren vil udskrive nyvalg på baggrund af en sag, Fogh selv har kaldt 'et lille hjørne af asylpolitikken', men der er næppe tvivl om, at Ny Alliance vil gøre alt for at undgå det valg, der ifølge flere meningsmålinger vil resultere i et farvel til de fem NA-pladser i parlamentet.
Kort efter Foghs opsang til sine parlamentariske støtter, raslede Bendt Bendtsen (K) med den konservative sabel, og truede Pia Christmas-Møller med eksklusion fra partiet. Men der gik kun få timer, før løsgængeren selv tog teten og meldte sig ud efter i 20 år at have repræsenteret partiet i Folketinget. 
"Man tager meget fejl, hvis man efter flere års bekendtskab tror, at det er et effektivt redskab," sagde hun efterfølgende om Bendtsens trussel. 
Nervekrigen fortsætter, og foreløbig tegner der sig altså fortsat et flertal for Pia Christmas-Møllers forslag om at sænke grænsen for asylfamiliernes ret til at komme ud af centrene fra tre til to år. 
Men omvendt har Naser Khader gjort det klart, at Ny Alliance, der i weekenden definerede sig selv som et borgerligt midterparti, ikke vil vælte en borgerlig regering. 
Det betyder reelt, at Khader og co. vil stemme for asylforslaget, så længe det ikke for alvor gør ondt på Fogh-regeringen.
Skulle statsministeren vælge at gøre sagen til et spørgsmål om regeringens overlevelse, kan Ny Alliance ende med at måtte trække i land på asylspørgsmålet, der som bekendt er et kernepunkt for det klemte parti.
På vild flugt
Men der er flere veje ud af den suppedas: Den grønlandske MF'er, Siumuts Lars-Emil Johansen, har tidligere sagt, at han vil stemme sammen med oppositionen, men i går lød der nye toner - Johansen vil afvente onsdagens debat. Skulle han undlade at stemme, falder det alternative flertal.
Regeringen kan som nævnt også selv træde til og vælge at fremsætte sit eget forslag ved debatten i dag, hvis den venter, at der vil være et flertal for et sådant. Det vil i så fald betyde, at Pia Christmas-Møllers udspil slet ikke kommer til afstemning, hvorfor det kunne være interessant for regeringen at få Ny Alliance om bord på en sådan aftale. 
Det kræver dog en udstrakt grad af fantasi, eftersom DF står fast på, at der ikke må rettes et komma i den indgåede aftale. 
Sandsynligt er det, at højtplacerede embedsmænd i centraladministrationen er sendt på overarbejde for at finde en politisk løsning på den sag, der for første gang for alvor truer VKO's beslutningsdygtighed. 
Og imens rygterne løb ad Christiansborgs gange i går, skortede det med bud på en konkret løsning. 
Hos Dansk Folkeparti forventer man fortsat, at et eller flere af de afgørende mandater vil falde fra, når der skal stemmes på torsdag:
"Jeg tror, det ender med, at nogen vil falde fra - at man ser, at det er alvor, og at der ikke er et flertal imod regeringen," sagde DF-formand, Pia Kjærsgaard, som traditionen tro benyttede lejligheden til at klapse til Naser Khader:
"Ny Alliances ageren har været fuldstændig utålelig. Det er på høje tid, at de finder ud af, hvad de vil. For de er på vild flugt væk fra at støtte en borgerlig regering," lød det.
Novembervalget gav som bekendt ikke Ny Alliance tilstrækkeligt med stemmer til at kunne rokke ved VKO, men Pia Christmas-Møllers standhaftighed har nu efterladt Khader med afgørende indflydelse - og et sandt politisk dilemma. 

