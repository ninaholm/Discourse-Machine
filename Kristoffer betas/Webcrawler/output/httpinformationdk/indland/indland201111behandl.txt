’Vi skal behandle misbruget — ikke legitimere narkoen’
Fixerum stiller politiet i en yderst vanskelig situation og legitimerer desuden narkoen. Den rette vej er snarere at fokusere på behandling og forebyggelse, lyder buddet fra Venstre


 Uambitiøst og en juridisk gråzone.
Sådan lyder reaktionen fra oppositionens største parti, Venstre, efter at regeringen har besluttet at indføre såkaldte fixerum, hvor stofmisbrugere kan indtage deres stoffer under hygiejniske forhold og med mulighed for lægetilsyn.
»Der er flere grunde til, at fixerum ikke er en optimal løsning,« siger Jane Heitmann, Venstres psykiatri- og forebyggelsesordfører.
»Først og fremmest mener jeg, at det er en juridisk gråzone. For hvornår er narkotikaen lovlig, og hvornår er den ulovlig? Man stiller politiet i en meget vanskelig situation, når narkotikaen er ulovlig uden for fixerummet, men lovlig, når man kommer indenfor. Desuden er vores målsætning helt grundlæggende at få narkomanerne ud af deres stofmisbrug — ikke at hjælpe dem til at tage det.«
— Man kan argumentere for, at indførelsen af fixerum er et mere markant og vidtgående tiltag end noget af det, den forrige regering har gjort de seneste ti år. Hvordan kan I kalde det for uambitiøst?
»Vi vil fra Venstres side meget gerne være med til at prøve noget alternativt og anderledes. Vi vil meget gerne være med til at hjælpe narkomanerne med de massive problemer, der gør deres liv til et helvede. Problemet med fixerum er bare, at man dermed legitimerer den narko, som vi ellers lovgivningsmæssigt har forbudt. Det går simpelthen ikke. I stedet skal vi søge at udbygge de behandlingstilbud, der allerede findes, og så skal vi styrke forebyggelsen. Og her er fixerum ikke en del af løsningen, for vores målsætning er at få folk ud af misbruget, ikke fastholde dem i det«
Langt, langt fra målet
— Den målsætning er I — i så fald — ret langt for at have levet op til efter ti år i regering. Både antallet af stofmisbrugere og narkorelaterede dødsfald er steget de seneste år. Er det ikke på tide at prøve noget andet?
»Vi vil fra Venstres side meget gerne være med til at prøve noget nyt. Men vi skal bare hele tiden have som målsætning at behandle og forebygge os ud af de problemer, som narkomanerne helt åbenlyst har. Ikke kun i forhold til deres misbrug, men også psykiske eller økonomiske. Vi skal styrke den indsats, som allerede pågår i kommunerne. Og holde fast i, at fixerum vil legitimere den narkotika, vi en gang har forbudt ved lov.«
’Tænke i nye baner’
— Men det fokus på forebyggelse og behandling har været Venstres tilgang de sidste ti år, uden at det tilsyneladende har haft den ønskede effekt. Hvad vil I helt konkret gøre for at forhindre både narkorelaterede dødsfald og for at nedbringe antallet af narkomaner?
»Jeg kan kun gentage, at behandling og forebyggelse er den rigtige vej. Og vi er helt enige i, at der ligger en kæmpemæssig opgave, som kan være utrolig svær at løse. Her vil vi meget gerne være med til at tænke i nye baner, i forhold til hvordan vi bliver skarpere på både behandling og forebyggelse.«
Behandlingsgaranti
— Men den tilgang har I haft de seneste ti år. Har den ikke vist sig at spille fallit, når den står alene?
»Nej, det mener jeg bestemt ikke. Vi har iværksat en behandlingsgaranti, der betyder, at henvender man sig med et stofmisbrug, har kommunen pligt til at stille behandling til rådighed inden for 14 dage. Og det, synes jeg i allerhøjeste grad, er at tage et problem meget alvorligt. Det er i de baner, vi skal tænke fremover også,« siger Jane Heitmann.

