Ombudsmanden: Rønn brød loven
Det var ikke forsætligt, da udlændingemyndighederne vildledte borgerne om mulighederne for at få en mand eller kone til Danmark, konkluderer Ombudsmanden sin endelige redegørelse


Loven er blevet brudt af myndighederne i en stribe tilfælde, fastslår Ombudsmanden i sin endelige redegørelse om vejledning fra Udlændingeservice og Integrationsministeriet, der blev offentliggjort i går.Myndighederne svigtede - men ikke med vilje - i deres oplysning på internettet, og når dansk-udenlandske par spurgte direkte om mulighederne for at bo sammen i Danmark. Oppositionspartierne Socialdemokratiet, SF, De Radikale og Enhedslisten kræver en større undersøgelse. De tidligere integrationsministre Bertel Haarder (V) og Rikke Hvilshøj (V) og den nuværende, Birthe Rønn Hornbech (V), skal også undersøges, kræver blandt andre socialdemokraten Henrik Dam Kristensen."Danmark har ikke givet borgerne de rettigheder, de har. Det er ikke rimeligt i et demokrati," siger han.Intet svarBirthe Rønn Hornbech har imidlertid opbakning fra regeringspartierne, Venstre, De Konservative, og støttepartiet Dansk Folkeparti. Ministeren er ikke uenig med Ombudsmanden."Men jeg ville da helst have undgået det, så det bare havde været fremragende fra starten," siger hun.Ombudsmanden roser myndighederne for at have rettet op på den dårlige vejledning. Tilfredsheden med vejledningen rækker dog ikke til Maribo, hvor danskeren Philip Balmer fortsat ikke har fået svar fra myndighederne på sine spørgsmål. Han vil gerne have sin 22-årige thailandske kone, Wanna Keawravang, til Danmark uden om 24-års reglen, men efter EU-retten. For halvanden måned siden kritiserede Ombudsmanden, at Balmer havde fået for dårlig vejledning. Ombudsmandens medhold har ikke hjulpet ham til svar. Han kan ikke få svar på, om det hjælper ham, at han arbejder i Tyskland, eller om det vil hjælpe, om han flytter til Tyskland i en periode.Ombudsmand Hans Gammeltoft-Hansen vil godt bruge ordet ulovligt om myndighedernes dårlige vejledning, men det ord kan dække over så meget, understreger han."Da den foreløbige redegørelse kom, gav jeg udtryk for, at det var relativ tung kritik. Men samtidig er jeg glad for, at ministeren har taget kritikken til sig og er i fuld gang med at rette op på manglerne, siger han.I Tamilsagen, som fældede regeringen i 1993, brugte samme ombudsmand betydeligt stærkere, kritiske udtryk fra begyndelsen.
