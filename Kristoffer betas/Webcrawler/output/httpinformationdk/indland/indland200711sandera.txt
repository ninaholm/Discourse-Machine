Sander afviser vismandsforslag om brugerbetaling på universiteter
De danske studerende kommer ikke til at selv at betale for deres kandidatuddannelse, fastslår videnskabsminister Helge Sander, som dermed afviser et centralt forslag 
i  vismændenes rapport


 Videnskabsminister Helge Sander afviser de økonomiske vismænds forslag om at indføre brugerbetaling på kandidatuddannelserne i Danmark: »Jeg vil ikke indføre brugerbetaling på de danske universiteter. Derfor kan jeg klart afvise vismændenes forslag om at indføre gebyr på de videregående uddannelser,« siger videnskabsminister Helge Sander i en pressemeddelelse i går. 
De økonomiske vismænd havde ellers foreslået en model, hvor de studerende tager et statsgaranteret lån, som de så betaler deres kandidat-uddannelse med. Hvis de færdiguddannede kandidater efterfølgende bliver i Danmark, får de reduceret deres skat, således at deres uddannelse i sidste ende bliver gratis. 
Slår man sig efterfølgende ned i udlandet, skal man derimod selv betale for sin uddannelse. Men også denne afart af brugerbetalt uddannelse afviser Helge Sander:
»Det er vigtigt, at danske studerende ved, hvor regeringen står, så de kan disponere derefter. Og vi har ingen planer om at indføre brugerbetaling – heller ikke i den form, som vismændene foreslår,« siger ministeren. 
De vender hjem igen
Han mener, at det er forkert at straffe de nyuddannede, der af den ene eller den anden grund gerne vil til udlandet:  »En straf til nyuddannede kandidater, der rejser ud i verden og tilegner sig værdifuld viden, virker noget bagvendt. 
Erfaringen viser, at langt de fleste vender hjem igen – og Danmark kan ikke undvære de vigtige erfaringer og kontakter, som de bringer med sig, siger han og tilføjer:
»De danske kandidater, der forbliver i udlandet, opvejes til fulde af relevant udenlandsk arbejdskraft, der kommer hertil. Dem skal vi blive endnu bedre til at tiltrække,« siger Helge Sander, som i den forbindelse roser andre af vismændenes forslag, blandt andet at udvide ordningen med lavere skat for udenlandske forskere, så man derigennem kan tiltrække flere udenlandske højtuddannede.
aville@information.dk

