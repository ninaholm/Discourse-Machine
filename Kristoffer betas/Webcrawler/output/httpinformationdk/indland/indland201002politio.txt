Politi overvejer at løslade trusselmagere
Københavns Politi gik ind i sagen om truslerne mod Pia Kjærsgaard, efter at man fik en anmeldelse fra Dansk Folkeparti


 Umiddelbart afviser Københavns Politi, at der lå konkrete angrebsplaner bag truslerne mod Pia Kjærsgaard.
Samtidig oplyser chefpolitiinspektør Jørgen Aabye, at man endnu ikke har taget stilling til, om de fem anholdte skal fremstilles i grundlovsforhør. 
- Det går nok, og det er efter min egen fornemmelse, i retning af, at der vil ske løsladelse, siger han.
Han afviser at oplyse nærmere om indholdet af truslerne mod partilederen. 
- Jeg kan kun henholde mig til, at vi efterforsker en sag om trusler på livet, siger chefinspektør Jørgen Aabye.
Han fortæller, at de fem anholdte nu skal afhøres, før man tager stilling til, hvad der videre skal ske.
Anholdelserne af de fem skete torsdag morgen. Politiet har samarbejdet med Politiets Efterretningstjeneste om sagen siden man for et par dag siden fik anmeldelse om sagen.
 - Den fik vi ikke direkte fra Pia Kjærsgaard, men vi fik den fra Dansk Folkeparti, siger chefinspektøren.
Han ønsker indtil videre ikke at oplyse, hvilken form truslerne har haft eller om de er kommet på mail eller brev. Han ønsker heller ikke at oplyse, hvad politiet har gjort af fund i forbindelse med torsdagens ransagninger eller at bekræft, at anholdelserne skulle være sket i et somalisk miljø, som eb.dk skriver.
- Men anholdelserne foregik helt almindeligt, siger Jørgen Aabye.

