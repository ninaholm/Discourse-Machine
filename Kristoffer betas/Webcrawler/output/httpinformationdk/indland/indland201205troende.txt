En troende blandt tvivlere
Hvad er det egentlig, politikeren Henrik Sass Larsen kan? Hvorfor bliver han modtaget af medier og socialdemokrater i en aura, der – som nogen har bemærket – er en Messias værdig? Interview med manden, der kom ind fra bænken
Han kom tilbage som en slags frelsende engel for Socialdemokraterne. Men hvad er det egentlig, Henrik Sass Larsen kan? Og hvor hård en leder er han? Information har taget en snak med partiets nye gruppeformand.


 Sjældent er en hård hund blevet klappet så meget som Henrik Sass Larsen, siden han i sidste uge blev skiftet ind hos Socialdemokraterne efter syv måneder på bænken. Man kunne få det indtryk, at Sass nu står med intet mindre end genrejsningen af det socialdemokratiske rige på sine skuldre. Men et spørgsmål presser sig på: Hvad er det egentlig, manden kan?
Det, han bl.a. kan, er uden tøven at formulere et bud på en socialdemokratisk fortælling anno 2012 i én sætning, hvilket er en bedrift af en topsocialdemokrat i dagens Danmark. Den ene sætning vender vi tilbage til. Først møder vi Socialdemokraternes gruppeformand på hans nye kontor . Herfra kan han se direkte over på Beskæftigelsesministeriet, hvor Claus Hjort Frederiksens (V) sad i nullerne, inden han rykkede til det finansministerium, Sass Larsen skulle have siddet på, havde det ikke været for dagbladet BT, en rocker med kaldenavnet Suzuki-Torben og et skæbnesvangert venskab med Tommy Kamp i Køge. Efter en tur i den politiske rutsjebane er Sass tilbage med udsigt til alle herlighederne og måske endda med en lille glæde ved, at Claus Hjort Frederiksen i dag residerer i et kosteskab i sammenligning.
Ombudsmanden
Helt ukompliceret er det dog ikke. Efter at der sidste år blev rejst tvivl om Henrik Sass Larsens sikkerhedsgodkendelse og han på den baggrund ikke blev finansminister som ventet, klagede Sass til Ombudsmanden for at få lov til at lægge sin PET-sag frem for offentligheden. Årsagen til den manglende godkendelse var ifølge Sass – hvis version er den eneste, vi kender til – en uheldig sms, som han sendte til en rocker, der gerne ville have hjælp i en socialsag.
Et fotografi af denne Suzuki-Torben, Sass og barndomskammeraten Tommy Kamp på en café i Køge er efterhånden mere kendt i offentligheden end P.S. Krøyers Sankthansbål på Skagen Strand. Nu venter Sass fortsat på Ombudsmandens stillingtagen til, om dokumenterne i sagen kan lægges frem.
– Kan den sag ikke skabe mudder for din nye rolle?
»Det kan den måske nok. Eller det vil der i al fald være nogle, der vil forsøge på. Men det er helt enkelt. Jeg vil ikke have hængende på mig til evig tid, at folk siger: ’Der var nok noget om det.’ Derfor vil jeg have fremlagt de dokumenter, der er i sagen, så folk ved selvsyn kan se, at det var det, som jeg hele tiden har fortalt, som var grundlaget for, at jeg ikke kunne få en sikkerhedsgodkendelse.«
– Hvis det nu viser sig, at grundlaget ikke var mere og andet end den sms. Vil det så ikke være uheldigt for statsministeren, som fravalgte dig som minister på en i så fald noget tynd baggrund?
»Nej. For da jeg blev forelagt de her oplysninger, stod det klart for mig, at uanset om Helle måtte gå ind og sige, at det ville hun sidde overhørigt, så var det uholdbart. For som jeg blev lovet på de møder, så var der så mange, der kendte til sagen, at det ville blive offentliggjort. Og så taler vi ikke ministerstorm, men ministerorkan. Derfor bad jeg hende end ikke overveje at tage stilling. Hun har alene fået en meddelelse fra mig om, at det var et no go, og at jeg trak mig.«
– Så det var ikke statsministerens valg?
»Nej. Og det var ikke sådan, at jeg ringede til hende og sagde, nu skal du høre her, Helle, kan vi ikke drøfte den her sag. Kan vi ikke lige vende det og det og alt muligt andet. Det var ikke tilfældet. Jeg ringede til hende og sagde, at på baggrund af det her, ville det være helt uholdbart, hvis jeg skulle udpeges til noget som helst. Det går ikke. Så meget har jeg været med i politik, og helt fæhoved er jeg ikke. Jeg kunne godt regne ud, at sådan en ting kan man selvfølgelig ikke have liggende.«
Kamphunden
Baggrunden for Sass Larsens comeback er både tekniske regler om næstformænd, der skulle rykkes rundt på nu og her, den evige nødvendighed af en magtdeling mellem klassiske strømninger hos Socialdemokraterne og sidst, men tungtvejende, det faktum, at S-gruppen har manglet ham.
Det er ikke nemt at være folketingsgruppe i regeringsperioder, hvor partiernes stærkeste kort er parkeret i ministerkontorer med stakkevis af sager, der skal læses og møder, der skal passes. Imens bliver ordførernes adgang til medierne på valgnatten indskrænket fra en largesse på størrelse med Rådhuspladsen til noget, der minder om Lille Triangel. Den trange plads og trafikken betyder, at alt skal tjekkes opad i systemet for at undgå meldinger »uden for skiven«, mens ministrene kører med de bedste historier. Alt i alt en velkendt problematik for alle partier, der havner i regering, men ikke desto mindre en situation, der kræver håndtering. Og det er den håndtering, Sass Larsen nu skal stå for.
– Hvordan ser du din rolle nu?
»Jeg er gruppens tillidsmand og valgt til det. Jeg skal varetage gruppens interesser over for regeringen, sådan er det. Gruppen skal skælde mig ud, når de ikke synes, at regeringen gør det godt nok, og regeringen skal skælde mig ud, når de ikke synes, at gruppen gør det godt nok.«
– Og så skal du skælde gruppen ud?
»Jeg har ikke fundet nogen at skælde ud endnu, men det skal jeg nok lede efter …«
– Hvad er din vigtigste opgave?
»Jeg skal sørge for, at vi har et frisk team af folk, som er klar til at melde sig i den daglige offentlige debat og både tage en god polemik med oppositionen og sætte et godt defensorat op for regeringen.«
I en tid, hvor verden synes oversvømmet af vælgere i vildrede, leverer Henrik Sass Larsen bedre end de fleste en næsten forjættende tro på, at noget stadig er sort og hvidt. Som Pia Kjærsgaard gør det hos Dansk Folkeparti og Søren Pind hos Venstre. At skære ind til benet er en væsentlig del af hans politiske talent. At være troende blandt politiske tvivlere.
»Sass har en utrolig god fornemmelse for politik. Han har en sikker hånd, og han er utroligt god for ordførere at spille bold op ad. Han har overblik over, hvilken retning vi skal gå og er god til at få folk med sig. Man ved, hvor han står, og det er sgu nogle gange det vigtigste i politik,« som folketingsmedlem Pernille Rosenkrantz-Theil (S) konstaterede til Berlingske på dagen for hans comeback.
– Det er jo tydeligt, at folketingsgruppen er glad for at have dig tilbage. Men det er også, som om de er lidt bange for dig?
»Jamen, det skal de ikke være. Det er det, der er lidt trættende ved politiske portrætter. Man bliver i sandhed en eller anden skabelon, som det er svært at slippe ud af. Hvis det nu var rigtigt – som de skriver nogle gange – at jeg render rundt og ter mig som en hysterisk lomme-Mussolini, så ville der jo ikke gå særlig lang tid, før folk afsatte mig.«
At tiden på græs i Sibirien (den fløj af Christiansborg, hvor Sass Larsen indtil i sidste uge fristede tilværelsen) er overstået, ses af flytterodet. Uden for døren står kasser, lamper og et par cd-reoler, som ved et hurtigt kig afslører, at der næppe er tale om indgående post. For Henrik Sass Larsen lytter ikke til Keld og Hilda Heick eller Arne Würgler. Og heller ikke cd’en Klimakrise, nej tak (som internettet kalder »et kritisk, oplysende og udfordrende indspark midt i al hurlumhejet for at redde kloden!«) rimer på sossernes nye gruppeformand. Henrik Sass Larsen holder med Johnny Cash og H.C. Hansen. Sjældent misser han en lejlighed til at fremhæve HC som en af de helt store i den socialdemokratiske kongerække af statsministre, mens en samtale om The Man in Black kan få Sass til at minde om en kulturradikal musikanmelder, der diskuterer Bob Dylan. I det, han selv kalder »skabeloner i portrætter«, som dog næppe var blevet skabt uden modellen, er Sass Larsen også kendt som en hård hund – nogle vil sige kamphund – for sin rolle på den såkaldte Nyrupfløj i magtkampene mod Aukenfløjen, der martrede partiet op til Thorning-Schmidts formandsperiode, og som stadig spiller en rolle, når poster fordeles.
»At anvende brutalitet i ledelse er det sidste, man tyer til, og enhver, der har prøvet, ved, at man efterlader utrolig mange sårede mennesker bag sig. Så det er et forkert billede. Jeg tager sådan set bare folk seriøst, og det regner jeg så også med sker den anden vej.«
Projektet
Sass Larsen var en af hovedarkitekterne bag Socialdemokraternes og SF’s tættere samarbejde efter folketingsvalget i 2007, herunder kreationerne med fornavnet »Fair« inklusive de først berømte, så berygtede og nu bedagede 12 minutter, der i september 2011 med hiv og sving fik Socialdemokraterne tilbage ved roret i dansk politik efter 10 år i kulden.
– Nu hvor Fair Forandring og Fair Løsning er forduftet, hvad er så projektet?
»Jeg synes nu nok, at en del af projektet stadig står. Men vi er nødt til at se på, hvad vi overtog. Nullerne var det forsømte årti. Det crashede alt sammen i 2008. Det var en kæmpe boble, og det er den ene erfaring, vi står med. Den anden erfaring er, at man glemte at investere i det langsigtede og det holdbare, dvs. det, Danmark skulle leve af. Man glemte at investere i uddannelse og erhvervspolitikken, altså hvilke arbejdspladser der skulle skabes. I 2012 er sagen enkel: Pengene er væk. Vi skal kæmpe os til hver en marginalforbedring, der er. Og det, vi kan skrabe sammen, skal bruges på det langsigtede.«
– Hvad betyder det?
»Det betyder, at man skal satse massivt på uddannelse. Alle de, der ikke har et fag i dag, skal have et. Og man er nødt til at samle alle kræfterne om at øge Danmarks konkurrenceevne og investere strategisk i erhvervsarbejde, sådan at vi kan få nogle nye vindmølleeventyr. Det er den bundne opgave, men det er også et meget, meget fint socialdemokratisk projekt.«
– Så hvad er det socialdemokratiske projekt anno 2012 – i en sætning?
»Det socialdemokratiske projekt er at skabe den dygtigste generation i danmarkshistorien nogensinde. Det er det korteste måde at formulere det på,« siger Sass uden at gemme sig bag en studiekreds, der frem mod kongressen skal komme med bud på, hvad det vil sige at være socialdemokrat.
Økonomien
I det hele taget er der ikke mange mellemtoner hos Sass Larsen, når han kommunikerer. Han strøer om sig med vendinger som »sådan er det«, »svaret er entydigt«, og »længere er den ikke.« Også når det gælder opbakningen til den økonomiske politik, som regeringen fører – både i Danmark og i EU.
– Når du nu siger, at vi ikke skal havne i de finansielle markeders vold igen, hvorfor skal vi så ikke have en skat på finansielle transaktioner?
»Opgaven er at sørge for, at 2008 ikke sker igen, fordi det går så voldsomt ud over mennesker. Hovedopgaven er ikke at opkræve en skat. Regeringen er i gang med at gøre alle mulige ting på EU-niveau. At gribe ind over for derivater (finansielle produkter hvis fremtidige værdi afhænger af en fremtidig ydelse, red.), at gribe ind i forhold til, hvordan du adskiller de forskellige pengetanke osv. Det er ufatteligt vigtigt.«
– Er sandheden ikke, at I mod jeres vilje er bundet til Radikale Venstre, der ikke vil høre tale om det her?
»Næh. Jeg tror egentlig bare, at finansskatten er blevet et symbol på, om man vil gøre noget mod den finansielle sektor eller ej. Jeg siger bare, at hvis den stod alene, er det en fuldstændig fejlanalyse. Der er ganske mange mennesker, som beskæftiger sig med det her, der stiller spørgsmål ved, hvor effektiv en finansskat er.«
Afskeden
Det er velkendt, at det ikke var stok-roserne, der fyldte i Sass Larsens barndom. Et sted i mellem tæsk og børnehjem mødte han vennen Tommy Kamp.
Og som ekstra krydderi i den spegede medieaffære om Sass Larsens sms til en rocker blev Tommy Kamp anklaget for at modtage bestikkelse af to caféejere i Køge.
De mente, at Kamp havde foregøglet dem en tilladelse til udendørs servering mod bl.a. gratis bespisning. Kort efter dette interview blev det imidlertid meddelt, at politiet i Køge dropper sagen på grund af manglende beviser. Sass var hurtigt ude og konstatere, at BT har kørt en »svinsk kampagne«, og Tommy Kamp har lovet et retsligt efterspil. Men mediebevågenheden dengang betød, at Sass Larsen og Tommy Kamp offentligt afsvor deres venskab. Og da Tommy Kamp dagen efter Sass Larsens comeback blev ringet op af TV 2 for en kommentar, lød den:
»Hvem er Henrik Sass? Jeg har lagt det bag mig. Hvem er den mand?«
– Den måde, du ret offentligt har sagt farvel til din barndomsven på … hvordan har det været?
»Jo, men det gjorde han jo først. Men altså der var jo kun … der er jo kun én konklusion. Det, at han kender mig, har ødelagt hans liv i det offentlige rum i Danmark.«
– Men savner du ham ikke?
Der går et stykke tid, før Henrik Sass Larsen svarer på spørgsmålet. Så siger han:
»Det er noget privat.«

