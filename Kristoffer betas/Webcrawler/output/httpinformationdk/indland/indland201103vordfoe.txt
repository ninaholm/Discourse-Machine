V-ordfører undsiger Birthe Rønn
Venstres indfødsretsordfører afviser nu forklaring fra integrationsministeren om, at Indfødsretsudvalget skulle være medansvarlig for konventionsbrud. Samtidig betegner hun centralt notat fra Rønn som uforståeligt


Venstres indfødsretsordfører Marion Pedersen lægger nu klart afstand til centrale påstande fra sin partifælle, integrationsminister Birthe Rønn Hornbech, i sagen om konventionsbrud i Integrationsministeriet. Ministeren fastslog i går i Jyllands-Posten, at Folketingets Indfødsretsudvalg bærer en stor del af ansvaret for den ulovlige sagsbehandling af de statsløse palæstinensere. Men Marion Pedersen afviser blankt, at udvalget havde mulighed for at opdage og gribe ind over for den årelange ulovlige afvisning af de statsløses konventionssikrede ret til statsborgerskab.»Det er rigtigt, at vi i udvalget er sagsbehandlere på det her. Men vi har ikke noget med forarbejdet at gøre. Dem, der kommer på vores dagsorden, det er dem, vi får lagt op af ministeriet. Og så længe, at vi ikke får nogen sager med statsløse på bordet, så må vi gå ud fra, at der ikke er nogen,« siger Marion Pedersen. Hun understreger desuden, at det kun er sager om dispensation fra de krav til indfødsret, som de statsløse netop er undtaget fra, som Indfødsretsudvalget skal tage stilling til.»De andre kommer bare med på listen med den besked, at de overholder kravene. Dem skal vi ikke tage stilling til,« siger hun.Kryptisk notatSiden sagen begyndte at rulle, har Birthe Rønn gentagne gange skoset oppositionspartierne for at have »sovet i timen«, da de ikke reagerede på et notat om konventionsbruddet, som Rønn oversendte i januar sidste år.Marion Pedersen var ikke selv Venstres indfødsretsordfører dengang. Men hun betegner det juratunge notat som så kryptisk formuleret, at hun i hvert fald ikke ville have forstået den egentlige mening med det.»Jeg ville aldrig have forstået det som, at der er sket en masse fejl i ministeriet, som vi nu retter op på i fremtiden. Jeg ville ikke have opfattet det som andet, end at man for fremtiden ville få de sager over på en anden måde, end man plejede at få dem over på,« siger Marion Pedersen.Enhedslistens Johanne Schmidt-Nielsen betegner Rønns angreb på udvalget som »forvirret og desperat«.»Det er som bekendt ministeren, der har givet ordre om at fortsætte den ulovlige sagsbehandling, og det er hende, der har tilbageholdt informationer fra Folketinget. Og nu prøver hun at tørre ansvaret af på udvalget. Det understreger i den grad, at hun ikke er i stand til at foretage en undersøgelse af sagen selv,« siger hun og gentager sit krav om en uvildig undersøgelse af sagen. Jesper Langballe (DF) bakker derimod helhjertet op om Rønns udlægning.»Det er kun uvidende journalister, der tildeler ministeren et ansvar i denne her sag. Vi i Indfødsretsudvalget har det fulde ansvar for, hvem der får statsborgerskab,« siger han.Med sit angreb på Indfødsretsudvalget er det ikke kun sine forgængere Bertel Haarder (V) og Rikke Hvilshøj (V), som integrationsministeren peger fingre ad i sagen. Det er også forsvarsminister Gitte Lillelund Bech. Hun var nemlig Venstres indfødsretsordfører frem til sin udnævnelse sidste år.
