Flere traumatiserede soldater end forventet søger hjælp
Antallet af henvisninger til behandlingscentre for soldater, der er særligt hårdt ramt af traumer, overstiger forventningerne markant. Det overrasker ikke veterantalsmand, der forudser »massivt« behov i mange år fremover


 
	Behovet for behandling til soldater, der har fået posttraumatisk stresssyndrom (PTSD) efter deres udsendelse, har langt oversteget forventningerne, viser et svar fra sundhedsminister Astrid Krag (SF) til Folketingets Sundhedsudvalg. Således havde Psykiatrisk Afdeling på Odense Universitetshospital forventet at skulle behandle 20 personer årligt, men har opjusteret tallet efter at have behandlet 56 personer i 2012. I Region Midtjylland har det været nødvendigt at øge antallet af behandlingsforløb fra 33 til 43, og samme udvikling gør sig gældende for Nordjylland, hvor Århus Universitetshospital oplyser, at Klinik for PTSD og Transkulturel Psykiatri har haft 36 personer fra regionen i behandling i stedet for de forventede 15.

	Den store efterspørgsel kommer også bag på fagforeningen CS, der organiserer forsvarets befalingsmænd:

	»Det overrasker mig, at der er så mange,« lyder reaktionen fra CS-formand Jesper K. Hansen. Tallene stammer fra tre højt specialiserede enheder til hjælp for de hårdest ramte veteraner i Århus, Odense og København, som regionerne har oprettet efter anbefaling fra Sundhedsstyrelsen i 2010. De tre højt specialiserede enheder har til opgave at tage sig af særligt komplekse tilfælde, hvor der ofte kan være tale om flere diagnoser på en gang eller komplicerede sociale omstændigheder.

	Samlet set har det været nødvendigt at øge kapaciteten med 86 procent på de to enheder i Odense og Århus, og i Århus er der i øjeblikket fire måneders ventetid på at komme i behandling. Den tredje enhed er placeret på Rigshospitalet, hvor overlæge ved Krise- og Katastrofepsykiatrisk Center Henrik Steen Andersen fortæller, at antallet af soldater med PTSD ligger på 80-85 tilfælde om året:

	»Det er samme antal som for 2-3 år siden – på trods af at der er kommet centre til,« siger han.

	Veteraner: Behov er massivt

	Det store behov kommer ikke bag på Benjamin O. Yeh, der er talsmand for soldaterveteranerne, og som selv er blevet diagnosticeret med PTSD efter at have været i Bosnien:

	»Vi har veteraner, som sidder og afventer behandlingsforløb. Og vi er begyndt at lave opsøgende arbejde, hvor vi tager ud og henter folk: Når en kone eller kæreste ringer og fortæller, at nu er han gået amok eller ligger sammenkrøllet i fosterstilling, så er vi begyndt at tage ud en to-tre mand for at få ham hentet ind,« siger han. Benjamin O. Yeh forventer samtidig, at behovet for behandling vil stige de kommende år:

	»Det vil udvikle sig massivt. Det er først inden for det sidste halve år, at vi har set, at Irak-fyrene begynder at dukke op.«

	Samme oplevelse har overlæge Henrik Steen Andersen fra Krise- og Katastrofepsykiatrisk Center i København:

	»Man skulle tro, at behovet ville fade ud over tid. Men vi får fortsat mange henvisninger fra Balkan-missionerne.«

	Han henviser til en undersøgelse, som forsvaret satte i værk i forbindelse med udsendelses af ISAF-hold 7, der var i Afghanistan i 2009. Ved hjælp af spørgeskemaer, hvor svarene bliver regnet om til point, er soldaterne løbende blevet testet for, om de havde PTSD-lignende symptomer. Mellem syv og otte måneder efter hjemkomsten scorede 5,1 procent så højt, at de ifølge undersøgelsen »med overvejende sandsynlighed ville få stillet en PTSD-diagnose.« Tre år efter udsendelsen var tallet næsten fordoblet til 9,7 procent.

	Af samme årsag forventer Benjamin O. Yeh at se nye behandlingskrævende PTSD-tilfælde:

	»Afghanistan er begyndt at dukke op nu. Og de kommer til at dukke op i mindst ti år frem.«

	 

