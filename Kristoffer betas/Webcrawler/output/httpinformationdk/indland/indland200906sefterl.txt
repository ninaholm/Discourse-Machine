S efterlyser bevis for, at bistand hjælper fattige
Det skal være slut med politisk manipulation og ideologiske korstog, når det gælder Danmarks udviklingsbistand, mener Socialdemokraterne. Partiet kræver nu en uafhængig evaluering af erhvervsbistanden til ulande


 Den seneste tids hårde kritik af Danida og den danske bistand til den private sektor, får nu Socialdemokraterne til at lange ud efter regeringen. Partiets udviklingsordfører Jeppe Kofod klandrer udviklingsminister Ulla Tørnæs (V) for ikke at tage kritikken seriøst:
»Vi får ikke bedre bistand, hvis ministeren opfatter eksperters alvorlige kritik som en personlig fornærmelse. Det bør handle om, hvordan vi bedst muligt anvender vores skattekroner på området,« siger Jeppe Kofod.
Han henviser til den kritik, flere eksperter har fremlagt i Information de sidste par måneder. Kritikken er især haglet ned over Danmarks udviklingsbistand til den private sektor, hvor der har været flere eksempler på, at bistandskronerne er gået til danske virksomheder, bl.a. Mærsk, Danfoss og Danisco, i stedet for at hjælpe de fattige i ulandene.
Jeppe Kofod mener, at den danske erhvervsbistand er alt for liberalistisk. Man bør i højere grad se på, hvad der virker i stedet for at lade ideologien styre bistandsretningen, siger S-ordføreren. Som erhvervsbistanden ser ud i dag, bliver fattigdomsorienteringen ofret, mener Kofod: »Der er ingen synlige beviser på, at vores bistand kommer de fattige til gode.«
Gammeldags bistand
Derfor vil Socialdemokraterne nu kigge bistanden til erhvervssektoren efter i sømmene. De mener, det er en god idé at få Rigsrevisionen til at se nærmere på de kritiserede bistandsprojekter. Samtidig bør faglige eksperter vægtes højere end i dag.
Partiet ønsker desuden at søsætte en uafhængig evaluering af hele erhvervsbistanden, som netop skal se på, om bistanden overhovedet kommer de fattige til gode.
Et program der især har mødt hård kritik, er det såkaldte Business to Business-program, der støtter partnerskaber mellem danske virksomheder og lokale virksomheder i ulandene. Det er en gammeldags måde at give bistand på, pointerer Kofod:
»Den slags bistand er ikke effektiv nok. Man bør overveje at fjerne den, for det lugter mere af erhvervsstøtte end fattigdomsreducerende bistand. Det er ikke dokumenteret, at programmet virker.« S ønsker ikke at fjerne erhvervsbistanden, men i stedet for at yde bistand til enkelte virksomheder ønsker de i højere grad at forbedre de ydre betingelser i den private sektor.
Udviklingsordføreren fremhæver ligeledes infrastruktur og uddannelses- og sundhedssystemer som områder, hvor Danmark bør opprioritere vores bistand. På samme måde bør der ydes mikrolån til kvinder for at styrke de småerhverv, de lever af. Og så skal de multinationale virksomheder have et skattesmæk over nakken:
»De skal beskattes ordentlig. Mange betaler ikke nok skat, fx de der udvinder råstoffer. Det er ikke i orden, at fire-fem kroner forsvinder ud af tvivlsomme kapitaludførsler, hver gang man giver en krone i bistand,« siger Kofod.
Fra 1. plads til 4. plads
Ifølge Danidas årsberetning for 2008 indtager Danmark en fjerdeplads, når det gælder andelen af vores bruttonationalindkomst (BNI), som vi årligt giver til ulandene, kun overgået af Norge, Sverige og Luxembourg. Sidste år steg Danmarks bistand med 524 millioner kroner   det svarer til 0,82 procent af BNI.
I stedet for at kritisere regeringen, bør vi så ikke bare være stolte af det?
»Det ser jo umiddelbart fint ud, men sandheden er, at vi havde førstepladsen, da vi betalte 1 procent af BNI. Regeringens troværdighed halter voldsomt, når de vil presse andre lande til at hæve deres beløb til de anbefalede 0,7 procent, samtidig med at vi selv har skåret,« siger Kofod og fremhæver, at Socialdemokraterne vil hæve bistanden til en procent.
Et af eksperternes kritikpunkter har været, at der ikke bliver fulgt ordentligt op på evalueringer af bistanden. Evalueringer som også sendes til Folketingets Udenrigsudvalg.
Du sidder selv i Udenrigsudvalget. Hvornår har du sidst læst en evaluering?
»Jeg læser resumé og konklusion i evalueringer jævnligt. Men som politikere behøver vi jo ikke at gå ind og blande os i, hvordan Danida bliver bedre. Problemet er, at man ikke har lyttet til problemerne. Derfor er vi nødt til at blande os nu.«
Er det ikke problematisk blot at skubbe ansvaret fra sig, når man nu sidder i et udvalg, der rent faktisk har indflydelse på processen?
»Vi har ikke et ansvar. Det er regeringens ansvar at forvalte bistanden. Vi må gå ud fra, at Danida og regeringen selv følger op på evalueringer, ellers bliver vi jo en slags forvaltere. Hvis de ikke følger op, så er det dem, der har problemet, ikke os.«
Så I kan ikke blive bedre?
»Vi kan altid kontrollere. Men det er naivt at tro, vi kan lave kvalitetskontrol på alt.«


