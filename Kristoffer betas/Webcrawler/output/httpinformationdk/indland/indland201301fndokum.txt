FN dokumenterer omfattende mishandling af fanger i Afghanistan
I over halvdelen af godt 600 undersøgte sager er der ifølge ny FN-rapport sket fangemishandling i afghanske fængsler. Hækkerup må stoppe al udlevering af fanger, kræver Enhedslisten og menneskerettighedsorganisationer
326 af 635 interviewede fanger er ifølge FN blevet mishandlet i de afghanske fængsler. Her er det tidligere fanger i det berygtede Bagramfængsel, der løslades efter at være blevet benådet af Afghanistans præsident, Hamid Karzai. Foto: Scanpix


 I den hidtil mest omfattende rapport på området tegner FN nu et særdeles dystert billede af forholdene i afghanske fængsler. FN har interviewet 635 fanger og vurderer, at 326 af dem er blevet mishandlet. Fangerne er blandt andet blevet tæsket med kabler og jernrør, har fået elektrisk chok og er blevet truet med henrettelse.
FN konstaterer desuden, at der er sket mishandling i over 75 af 105 undersøgte sager om børn i afghanske fængsler. Og 25 af 70 fanger, som FN har interviewet, efter de er blevet overført fra de internationale styrker til de afghanske myndigheder, er blevet udsat for tortur.
Oplysningerne får Enhedslisten til at kræve et omgående og permanent ophør for udleveringer af fanger fra de danske styrker i Afghanistan til lokal varetægt.
»Rapporten er dybt alarmerende og sætter grundlæggende spørgsmålstegn ved Hækkerups strategi. Den viser tydeligt, at tilsynene i fængslerne ikke virker, og at der er behov for en permanent suspension – og ikke flere smuthuller, man kan krybe igennem,« siger forsvarsordfører Nikolaj Villumsen (EL), der vil kalde forsvarsminister Nick Hækkerup (S) i samråd om sagen.
Forsvarsministeriet oplyser til Information, at danske fangeoverdragelser til det såkaldte NDS-fængsel i byen Lashkar Gah for tiden er suspenderet, fordi de britiske myndigheder har advaret om, at der er risiko for fangemishandling i fængslet. Men overdragelsen af fanger til de afghanske myndigheder er ikke generelt suspenderet, og for tiden befinder der sig tre fanger i Provinsfængslet i Lashkar Gah, som de danske styrker har overdraget i løbet af sidste år.
»Der fører vi selv kontrol med vores egen militærlæge og militærjurist,« siger forsvarsminister Nick Hækkerup til Information og tilføjer, at provinsfængslet i Lashkar Gah er et afsoningsfængsel.
Risikoen for tortur er derfor ifølge ministeren generelt mindre end i varetægtsfængsler, hvor fangemishandling typisk bruges til at presse tilståelser ud af de indsatte.
Sort samvittighed
FN har ikke specifikt undersøgt Provinsfængslet i Laskar Gah, men ifølge den nye rapport synes fangemishandling at være udbredt i hele det afghanske fængselssystem. Og spørger man videnscentret DIGNITY – Dansk Institut Mod Tortur, kan danskernes tilsyn i de afghanske fængsler ikke sikre de indsatte mod mishandling.
»Danmark kan ikke med god samvittighed overdrage fanger til afghanerne. Det er bare et spørgsmål om tid, før en af disse bliver udsat for tortur. Det danske tilsyn har absolut ikke levet op til internationale standarder. Det er påfaldende, at danske myndigheder aldrig har fundet kritisable forhold i afghanske fængsler, når man som regel gør det i fængsler herhjemme, og det er dybt problematisk, at man kun undersøger den enkelte fange og ikke de generelle forhold,« siger talsmand Anders Bernhoft fra Dignity.
Han hæfter sig ved, at nogle af de danske tilsynsbesøg har været varslede på forhånd, ikke har inkluderet forudgående research, og at det danske tilsyn hverken har haft adgang til registeroplysninger eller lægejournaler, men at samtaler med fanger til gengæld ofte har været overvåget af afghanske fangevogtere.
Også juridisk konsulent i Amnesty, Claus Juul, kritiserer den danske praksis.
»Fordi mishandlingen i de afghanske fængsler er så omfattende, som den er, er der ikke bare en vis risiko for, at de indsatte bliver udsat for tortur. Det er snarere reglen end undtagelsen. Derfor må det ifølge Torturkonventionen være sådan, at de danske myndigheder positivt skal sikre sig, at der ikke foregår tortur i et fængsel, før de udleverer til det, og det ser ikke ud til at være tilfældet. Det er ikke godt nok at operere ud fra devisen: Intet nyt er godt nyt.«
’Moralsk svigt’
Ifølge Nikolaj Villumsen fra Enhedslisten er det »et moralsk svigt, når vi indtil nu har afvist at føre tilsyn med de generelle forhold for fanger og ikke bare specifikt dem, vi selv har udleveret til de afghanske myndigheder.«
Forsvarsminister Nick Hækkerup (S) afviser kritikken fra regeringens støtteparti.
»Enhedslisten og vi har grundlæggende en forskellig opfattelse, af hvordan man skal være til stede ude i verden. Regeringens opfattelse er, at vi skal være varsomme. Derfor er vi varsomme, men vi kan ikke overtage de afghanske samfundsfunktioner,« siger Nick Hækkerup. »Jeg er ikke i tvivl om, at vi ville være bedre til at drive fængsler end afghanerne. Jeg er sådan set heller ikke i tvivl om, at vi ville være bedre til at drive sygehuse eller vejvæsen, men det er ikke vores opgave at overtage det afghanske samfund, sådan som Enhedslisten synes, vi skal. Det er vores rolle at sikre, at afghanerne er i stand til at tage vare på deres eget samfund og herunder, at der ikke er tortur og umenneskelig behandling.«
Ifølge Anders Bernhoft fra Dignity er der imidlertid ingen, der har hævdet, at de danske styrker skal drive afghanske fængsler.
»Kernen i sagen er, at Danmark skal overholde sine internationale forpligtelser og føre nogle ordenlige tilsyn, der sikrer, at fanger udleveret af danskerne ikke bliver udsat for tortur. Hvis man drager i krig, må man også påtage sig det ansvar, der følger med,« siger han.
Hemmelige fængsler
Rapporten fra FN er baseret på interview med 635 indsatte i afghanske fængsler, men også på blandt andet interview med medicinske og juridiske eksperter samt gennemgang af fysiske beviser i form af objektive tegn på tortur som eksempelvis ar og mærker på kroppen af fangerne. I de tilfælde, hvor FN ikke har fundet forklaringerne fra indsatte, der hævder at være blevet mishandlet, pålidelige i lyset af andre relevante oplysninger, er fangerne ikke blevet talt med blandt de 326, som ifølge FN’s vurdering må antages at være blevet udsat for mishandling.
Af rapporten fremgår også, at FN har modtaget »troværdige meldinger« om, at 81 personer, der er blevet tilbageholdt af afghansk politi i perioden september 2011 til oktober 2012, er forsvundet. Desuden har FN fået flere meldinger om, at der i Afghanistan findes flere hemmelige lokaliteter, hvor fanger tortureres, før de overføres til landets officielle fængsler. Lokaliteter, hvor interna-tionale organisationer vel at mærke ikke har mulighed for at tilse fangerne.
/

