RUC's bestyrelsesformand går af før tid
Arbejdsbyrden på RUC får formanden for bestyrelsen til at trække sig før tid. Især RUC's økonomiske problemer og konflikter mellem ansatte og ledelse har været krævende
Dorte Olesen, administrerende direktør og formand for Roskilde Universitetscenters bestyrelse fik nok af arbejdsbyrden og de interne konflikter.


 Dorte Olesen, administrerende direktør og forman for Roskilde Universitetscenters bestyrelse, træder tilbage et halvt år før tid. Begrundelsen er den store arbejdsbyrde. 
Beslutningen kommer efter et forløb i december, hvor ledelsen på RUC varslede fyringer af 20-30 medarbejdere på grund af underskud på budgettet for femte år i streg. Den udmelding fik sindene i kog blandt studerende og ansatte. 
Siden har det vist sig ikke at være nødvendigt at fyre folk, og for et par uger siden kunne RUC fremvise et overskud på sidste års regnskab. Med det resultat og et budget med overskud for 2008 mener Dorte Olesen, at det er tid til at trække sig. 
Det som umiddelbart så ud til at være et mindre underskud på RUC's finanser, da Dorte Olesen tiltrådte i december 2004, viste sig at være et gennemgående problem med at få RUC til at løbe rundt. Oveni kom så kinesersagen, hvor RUC måtte tilbagebetale ulovligt opkrævet brugerbetaling til en gruppe kinesiske studerende, men RUC's økonomisk pressede situation og den utidssvarende styring af økonomien har ifølge Dorte Olesen været det største problem. Nye krav fra staten om økonomistyring og regnskabsføring har gjort, at universitetets administration er vokset, samtidig med at der er blevet skåret i forskning og undervisning.
"Det har helt klart ført til diskussioner, fordi man fra forskernes og undervisernes side har følt, at det var dårlig ledelse at bruge flere penge på administration. Normalt ville jeg også langt hellere bruge penge på kerneydelserne, men RUC's administration var simpelthen for lille til at tage sig af de nye opgaver," siger Dorte Olesen.
Problemfyldt hverv
Konflikterne mellem ansatte og ledelse på RUC har været talrige i de godt tre år, Dorte Olesen har siddet på formandsposten, og hun erkender, at det har gjort arbejdet mere besværligt: "Medarbejderne på RUC har på grund af medarbejderdemokratiet under den gamle universitetslov været vant til at tage meget mere del i beslutningerne om f.eks. økonomien. Og det har da indimellem gjort nogle processer mere arbejdskrævende, blandt andet har man protesteret over, at der blev lavet budgetter på en ny måde." 
Dorte Olesen mener ikke, at det er bestyrelsens opgave at gå ind i de uenigheder, der har været mellem rektor Poul Holm og RUC-befolkningen, fordi det handler om den daglige ledelse: "Det har folk nok lidt svært ved at forstå, for vi får mange henvendelser fra de ansatte og studerende, men bestyrelsen skal i modsætning til det gamle konsistorium ikke tage sig af den daglige ledelse. Det har nok været svært for medarbejderne at ændre tankesæt fra den gamle til den nye tid," mener Dorte Olesen, der fortsætter som almindeligt medlem af bestyrelsen indtil udgangen af november 2008. 
Den store udfordring for RUC bliver nu at få forøget bevillingerne til forskning.
"RUC har ligesom et par andre mindre universiteter øget antallet af studerende voldsomt, uden at forskningsbevillingerne er fulgt med. Den nuværende fordeling af forskningsmidler har ingen reel begrundelse, men er historisk betinget. Det er nødvendigt at rette op på den ubalance, hvis vi fortsat skal kunne levere forskningsbaseret undervisning," siger Dorte Olesen.
Hvem der skal være formand det sidste halve år, inden der skal findes nye medlemmer til bestyrelsen på RUC, bliver besluttet inden sommerferien.


