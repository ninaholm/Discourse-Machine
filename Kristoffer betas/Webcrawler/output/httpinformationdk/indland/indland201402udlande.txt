Udlandet forklarer halvdelen af dansk økonomis udsving
Når dansk økonomi svinger op eller ned, kan påvirkningen fra udlandet forklare mere end 50 pct. af udsvingene. Det viser et studie fra to økonomer i Nationalbanken


 
	Krisen kom udefra. Det har både politikere og økonomer gentaget et utal af gange under finanskrisen. Nu har to økonomer i Nationalbanken sat tal på, hvor meget dansk økonomi rent faktisk bliver påvirket af bølgeskvulp fra udlandet.

	»Baseret på perioden fra midten af 90’erne til for nylig har udlandet tegnet sig for godt og vel halvdelen af udsvingene i dansk økonomi,« siger Søren Hove Ravn, økonom i Nationalbanken.

	Sammen med sin kollega i Nationalbanken Jesper Pedersen har han estimeret en såkaldt DSGE-model. Og ved at kigge på data fra perioden 1995 til 2012, er de nået frem til, at udlandske påvirkninger i den periode i gennemsnit kan forklare 50 pct. af udsvingene i dansk økonomi.

	Kigger man isoleret på finanskrisen, kan udlandet ifølge studierne også forklare væsentligt mere end 50 procent af faldet i dansk økonomi.

	»En stor del af finanskrisen blev drevet fra udlandet,« siger Jesper Pedersen.

	Rente- og handelskanalen

	Påvirkningen fra udlandet kommer gennem to forskellige ‘kanaler’. Den ene er handelskanalen, den anden rentekanalen.

	Handelskanalen er den oplagte, umiddelbare effekt på dansk økonomi af, hvor meget eller lidt vi handler med udlandet.

	»Hvis det går dårligt i Tyskland, køber de også færre danske varer,« forklarer Jesper Pedersen.

	Når Tyskland køber færre danske varer, går det ud over den økonomiske aktivitet i Danmark.

	Den anden effekt, renteeffekten, er speciel for dansk økonomi, fordi den danske krone er knyttet til euroen.

	»Vi overtager stort set renten fra euroområdet,« forklarer Søren Hove Ravn.

	»Det er ikke kun Den Europæiske Centralbanks beslutning om renten, men også de ting, der påvirker beslutninger om renten, der har betydning for dansk økonomi,« siger han videre. Det kan for eksempel være forhold som inflation.

	»Det er det, der gør, at der er så stor påvirkning fra euroområdet af dansk økonomi.«

	Mens rentepåvirkningen på dansk økonomi er meget større fra euroområdet end resten af verden, så er påvirkningen gennem handelskanalen stort set lige stor, når det handler om euroområdet og resten af verden, forklarer de to økonomer.

	Deres studie er udgivet som et såkaldt arbejdspapir i Nationalbanken, men de to forfattere understreger, at konklusionerne står for deres egen og ikke Nationalbankens regning.

	Påvirker også ledigheden

	Også når det gælder udsving i arbejdsløsheden kan udlandet i grove træk forklare halvdelen af udsvingene – altså lige så meget som udsvingene i BNP.

	»Arbejdsløsheden følger ret nært BNP, og derfor er det måske ikke så overraskende, at der er en ret klar sammenhæng,« siger Jesper Pedersen.

– Er der nogen forskel mellem, hvordan udlandet normalt vil påvirke Danmark, og så hvad der skete under finanskrisen?

	»Nej, ikke ifølge vores model. Udsvingene i udlandet har bare været meget kraftigere,« siger Jesper Pedersen.

