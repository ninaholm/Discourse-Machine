Koordinationsudvalget skal i dag drøfte kommunestyrets fremtid
Regeringens Koordinationsudvalg holder i dag møde, hvor medlemmerne ifølge Informations oplysninger vil drøfte, hvordan et kommende flertalsstyre i de større danske kommuner skal se ud. En sådan ændring af styreformen vil betyde en fordel for rød blok i fire af de fem største kommuner


 Da statsminister Lars Løkke Rasmussen (V) i februar præsenterede sit nye regeringsgrundlag var et punkt særligt overraskende. Ønsket om at indføre flertalsstyre i de større danske kommuner og derved afskaffe de nuværende styreformer vil nemlig komme til at betyde en fordel for rød blok:
»Fremover ser det ud til, at flertallet kan sætte sig på magten. Og i de større byer vil det så betyde, at venstrefløjen vil få mere magt,« fortæller Jens Blom-Hansen, professor i statskundskab på Århus Universitet.
De nuværende styreformer i de større danske byer er såkaldte mellemformsstyrer.
Siden 1998 har Københavns Kommune, ligesom Odense og Aalborg, benyttet mellemformsstyre med delt administrativ ledelse, hvor det enkelte fagudvalg har fuldt ansvar for den førte politik.
Århus Kommune benytter sig som landets eneste fortsat af såkaldt magistratsstyre, hvor kommunen styres af et kollektivt organ med borgmesteren i spidsen. Frederiksberg bruger en mellemting mellem de to styreformer.
Det giver indflydelse til mindretallet i kommunerne, fordi de mindre partier kan få hele forvaltninger, som de råder over. Det fortæller Niels Optrup, videnskabelig assistent på Syddansk Universitet, der netop har færdiggjort et forskningsprojekt om styringsmodeller:
»Fælles for styreformerne er, at forvaltningerne bliver særdeles præget af, hvem der sidder i spidsen for den enkelte forvaltning,« fortæller han.
»Det kan betyde, at en mindre del af de valgte, kan spænde ben for flertallet.«
Jens Blom-Hansen giver Niels Optrup ret:
»Der sidder politiske fjender, der skal forsøge at styre i fællesskab, og det kan være problematisk. At det overhovedet har kunnet virke, er en cadeau til kommunalpolitikere.«
Giver rød fordel
Eftersom der traditionelt er rødt flertal i fire af de fem byer, hvor flertalsstyret skal indføres, betyder regeringens ændringer, at rød blok bliver styrket i de større danske byer.
Men det er bare ærgerligt, for flertalsstyret er den bedste løsning, mener Rasmus Jarlov, kommunalordfører for Konservative:
»Formålet er jo at skabe bedre samarbejde mellem forvaltningerne og sikre, at dem, der har flertallet, også har magten til at gennemføre ting,« fortæller han.
- Kommer det ikke til at betyde, at I giver rød blok mere magt?
»Jo. Uden tvivl. Men sådan må det jo bare være,« siger han.
En af de borgmestre, der kan blive påvirket af, at regeringen indfører flertalsstyre, er København Kommunes kultur- og fritidsborgmester Pia Allerslev (V). På trods af, at Venstre kun har seks mandater ud af 55 i Københavns Borgerrepræsentation, besidder hun en af de syv borgmesterposter:
»Det er klart, at Venstre får mindre magt, når man laver systemet om. Men strukturen i dag er lidt mærkelig. Mindretalsborgmestre kan gennemføre ting, som det er vanskeligt for københavnerne at gennemskue,« siger hun.


