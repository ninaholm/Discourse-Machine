DF er stadig et borgerligt parti
Dansk Folkeparti promoverer sig som et midterparti, men partiet stemmer som et højrefløjsparti i folketingssalen, viser ny analyse. Det er svært at gøre politik op i sort og hvidt, siger DF’s Pia Adelsteen, der kalder partiet for et pragmatisk midterparti
 ’Hvis man skulle sige, at Dansk Folkeparti reelt er et midterparti, så skulle de lige så ofte stemme sammen med venstrefløjen, som de stemmer sammen med de højreorienterede partier. Men de orienterer sig klart mod højrefløjspartierne, når man ser på afstemningerne,’ siger Niels Erik Kaaber Rasmussen fra dataanalysefirmaet Buhl & Rasmussen. Billedet er fra Dansk Folkepartis landsmøde 2013, hvor Thulesen Dahl blev valgt som ny formand, da Pia Kjærsgaard trådte tilbage. 


 Både Pia Kjærsgaard og formand Kristian Thulesen Dahl har gennem lang tid forsøgt at promovere Dansk Folkeparti som et bredt midterparti, der kan lave aftaler med begge fløje i Folketinget og appellere til brede vælgergrupper.
Men kigger man på afstemningerne i folketingssalen, tegner der sig et andet billede. Så placerer DF sig på den yderste højrefløj sammen med Liberal Alliance.
En gennemgang af de 306 afstemninger, der har været i det seneste folketingsår, og som ikke er vedtaget i enstemmighed, viser, at DF ligger længst til højre, tæt efterfulgt af Liberal Alliance. Det fremgår af en analyse, som dataanalysefirmaet Buhl & Rasmussen, der står bag hvemstemmerhvad.dk, har lavet for Information.
»Hvis man skulle sige, at Dansk Folkeparti reelt er et midterparti, så skulle de lige så ofte stemme sammen med venstrefløjen, som de stemmer sammen med de højreorienterede partier. Men de orienterer sig klart mod højrefløjspartierne, når man ser på afstemningerne. Så på den måde er de ikke et midterparti. Når man måler partierne alene efter, hvordan de kvantitativt stemmer i Folketingssalen, så er Dansk Folkeparti det mest højreorienterede parti. Og Enhedslisten det mest venstreorienterede,« siger Niels Erik Kaaber Rasmussen fra dataanalysefirmaet Buhl & Rasmussen.
Det overrasker ikke Socialdemokraternes finansordfører, Jesper Petersen.
»Jeg anerkender Dansk Folkepartis succes med at profilere sig som midterparti, men jeg mener ikke, at det har bund i virkeligheden. Kristian Thulesen Dahl er lidt for smart, når han ikke fortæller danskerne det, som det er: At DF er placeret til højre, hvor man ikke på samme måde beskytter danske lønninger og arbejdspladser, som jo er nogle af de ting, de giver indtryk af, at de er optaget af,« siger han.
Dansk Folkepartis EU-ordfører, Pia Adelsteen, der er ferieafløser for gruppeformand Peter Skaarup, mener ikke, at vælgerne kan være i tvivl om, hvad Dansk Folkeparti står for.
»Vi holder fast i det, vi har sagt, og derfor stemmer vi på den måde, vi gør. Venstre har f.eks. indgået nogle kompromiser i forbindelse med de reformer, de har lavet med regeringen, hvor vi er stået fast. Hvis vi skal være med i store reformer eller aftaler om finanslove f.eks., så er det klart, at vi skal have noget for at gå med,« siger Pia Adelsteen og holder fast i, at DF er et pragmatisk midterparti.
»Jeg synes, at vi er et midterparti pga. vores socialpolitik. Og desuden er det svært at gøre politik op i sort og hvidt på den måde, som man forsøger her. I virkeligheden mener jeg, at vi er et meget pragmatisk parti,« siger Pia Adelsteen.
Mindst indflydelse
I den borgerlige blok stemmer partierne Venstre og Konservative eksempelvis sammen med regeringen i mellem 60 til 70 pct. af afstemningerne, mens DF er med i den vindende koalition i 44 pct. af alle afstemninger, der ikke ender med enighed.
Men Dansk Folkeparti er på den anden side ikke så entydigt et protestparti længere, og partiet har flyttet sig mere i retning af at lave aftaler med regeringen end f.eks. Liberal Alliance, som ofte karakteriseres som et liberalt protestparti.
»DF ligger stadigvæk ude på fløjen, og det er det parti med mindst indflydelse, hvis man måler det på, hvor meget de stemmer sammen med flertallet. Men de er heller ikke så entydigt et protestparti længere. Under den borgerlige regering var Enhedslisten i meget mindre grad enig med VK-regeringen, end DF nu er med SR-regeringen. DF har en interesse i at vise, at de godt kan blive enig med en socialdemokratisk ledet regering,« siger Niels Erik Kaaber Rasmussen.
Spørgsmålet om, hvilke politiske aftaler der laves, handler også om, hvem der ønsker at lave aftaler med hvem. Og fra valget i 2011 til nu har DF rykket sig ind mod midten. Umiddelbart efter at SRSF-regeringen tiltrådte, stemte Enhedslisten meget sammen med regeringen, men siden er samarbejdet blevet svækket. Venstre stemmer nu mere sammen med regeringen, end Enhedslisten gør, men Enhedslisten er stadig tættere på regeringen end DF.
»DF har siden 2011-valget rykket sig ind mod midten,« siger Niels Erik Kaaber Rasmussen.
Det anerkender Socialdemokraternes finansordfører Jesper Petersen.
»Vi har lavet aftaler med DF, nogle gange også uden Venstre f.eks. om transportpolitik. Det, synes vi, er positivt, men på bundlinjen er alt ved det gamle. DF er i en tæt alliance med Venstre og Lars Løkke Rasmussen. De har før støttet nulvækst, dagpenge- og efterlønsreform, og de vil med al sandsynlighed forfølge en lignende politisk kurs, hvis de får magt efter næste valg,« siger han.
Stærk blå-rød kombi
Lektor ved Institut for Samfund og Globalisering ved Roskilde Universitet Flemming Juul Christiansen mener heller ikke, at man kan betegne Dansk Folkeparti som et midterparti.
»Det sker først i det øjeblik, de kan samarbejde til begge sider af salen om den overordnede politik. Men partiets udvikling peger i den retning. De er blå på det værdipolitiske område og er blevet mere røde i den økonomiske politik. Og i sammenligning med perioden under Poul Nyrup Rasmussen er de kommet tættere på rød blok. Det skyldes dels, at de er kommet med i flere forlig, som man så fortsat er en del af, når der vedtages ændringer. Dels at de er gået mere ind mod midten i den almindelige økonomiske politik,« siger Flemming Juul Christiansen, der pointerer, at Dansk Folkepartis reelle ageren, når det handler om traditionel økonomisk omfordeling f.eks. via skattelovgivningen, kræver en nærmere analyse af, hvordan partiet stemmer på det pågældende område.
»Tidligere har partiet jo ikke vægtet økonomisk omfordeling så højt og er i stedet gået efter symbolske indrømmelser på andre områder,« siger han.
International forskning viser ifølge Flemming Juul Christiansen, at den midtersøgende politik kombineret med en værdipolitik, der ligger til højre, er en vælgermæssig stærk kombination. Men med den øgede vælgertilslutning følger også risikoen for, at Dansk Folkeparti kommer til at skuffe de nye vælgere, som de appellerer til med en rødere økonomisk politik.
»Dansk Folkeparti er det parti, der i sammenligning med de øvrige indvandringskritiske højrepartier i Europa har haft størst succes med den strategi. Men med deres vælgermæssige styrke vil man også i stigende grad forvente en mere sammenhængende økonomisk politik. Under VK-regeringen var DF ikke tvunget til at gå foran i den økonomiske politik, men nu stiger forventningerne, og den udfordring vil blive større og større.«
Til gengæld peger Flemming Juul Christiansen på, at Dansk Folkeparti efter valget faktisk har stået fast i forhold til spørgsmålet om vækst-raterne i den offentlige sektor. Mens både Socialdemokraterne og Venstre har skiftet kurs.
»VK gik til valg på en 0,8 pct. stigning og regeringspartierne på 1,4 pct. stigning i væksten. VK går nu ind for nulvækst og regeringen for en vækst på 0,4, mens Dansk Folkeparti stadig står fast på en vækst på 0,8 pct.,« siger han.
Samtidig er han heller ikke i tvivl om partiets reelle stræben efter mere magt og indflydelse. Det viser sig f.eks. i partiets fortsatte opbakning til landets finanslove efter regeringsskiftet:
»Partiet er fortsat med at stemme for finansloven efter 2011. Det gjorde partiet ikke i de år, hvor Poul Nyrup Rasmussen var statsminister. At stemme for finansloven regnes for ’ansvarligt’ på Christiansborg, da statsbudgettet er en forudsætning for at kunne afholde lovbundne udgifter.«

