Raketkrig fra fortiden
Vestens nye fjender spiller ikke efter den slags nedskrevne regler, som var Den Kolde Krigs besynderlige koreografi. Derfor kan Anders Foghs svendestykke meget vel på én gang blive en symbolsk og politisk sejr og en eklatant strategisk og militær misforståelse


 Anders Fogh Rasmussens geopolitiske svendestykke kan vise sig at blive det endelige, militærstrategiske punktum for Den Kolde Krig. Ironisk nok tyder meget på, at midlet til at opnå det smukke mål bliver en genoplivning af Den Kolde Krigs mest håbløse ideologiske børn: den militære oprustning med rent symbolske formål.
NATO's generalsekretær kan være stolt af Ruslands præsident Medvedevs annoncerede deltagelse i dagens topmøde i Lissabon, hvor NATO skal vedtage sit nye strategiske koncept. Rusland har ganske vist været formel partner for alliancen siden 2002, men det har især under præsident Vladimir Putin - med god ret - betragtet udvidelser af NATO's indflydelsesområde i Europa som amerikansk anførte forsøg på at inddæmme Rusland. Krigen mellem Rusland og Georgien i 2008 bragte 'partnerskabets' temperatur ned på nulpunktet, ligesom Rusland og NATO efterfølgende har spillet med musklerne over for hinanden ved hjælp af demonstrative militærøvelser tæt ved hinandens grænser.
Der skrives derfor verdenshistorie, når Medvedev i dag og i morgen bringer reelle samarbejdsplaner med i bagagen til topmødet. Ikke bare på atomområdet, hvor det lige nu ikke er Rusland, men derimod USA's Senat, der står i vejen for en videreførelse af den nedrustningspagt, Obama og Medvedev indgik i april, men også på missilområdet.
FOGHS TROFÆ hedder et missil-skjold, altså et system, der kan afværge angreb med ballistiske missiler fra fjendtlige magter ved at beskyde missilerne umiddelbart efter afsendelse fra strategisk placerede baser i Vesten og nu formodentlig også Rusland. Ikke mindst på grund af ekspræsidenterne Bush og Putins aggressive retorik så russerne indtil for to år siden missilskjoldplanerne som bevis nr. 1 på USA's aggressive pres i Europa. Og Bush-regeringens planer om at placere missilskjoldet i Polen og Tjekkiet, to af de lande, der har været mest ivrige for at komme under vestlig beskyttelse mod den gamle kolonimagt og derfor en utålelig rød klud for Putins Rusland.
Men så kom Obama og Medvedev til. De indgik en fælles overenskomst om at 'genstarte' dialogen - om gensidig nedrustning og inspektion af a-våben og om missilskjoldsamarbejdet, som nu ser ud til at bære frugt: Medvedevs udenrigsminister Lavrov fortalte i sidste weekend, at Ruslands regering er villig til et samarbejde »på lige fod og med gensidig respekt over for respektive interesser«.
Dette samarbejde kan blive det endegyldige opgør med over 60 års dødelig mistillid mellem Rusland og de vestlige magter. For det første, fordi det vil betyde en fælles front mod fælles, ydre fjender; for det andet, fordi missilsamarbejdets krav til udveksling af militære hemmeligheder og færdigheder i sig selv vil gøre det ganske usandsynligt, at eskaleringer og fejlkommunikationer som dem, der førte til krigen mellem Rusland og Georgien for to år siden, vil opstå igen. Det er historisk.
DER ER BARE ET lille men: Missil-skjoldet er i bedste fald ret symbolsk, i værste fald startskud til en ny, globaliseret koldkrigstænkning af den eskalerende slags. Ét gammelt fjendskab afløses af et nyt. Selv om skjoldet vil være mindst 15 år undervejs, er det rettet mod dagsaktuelle forestillinger om fjender, den mest præsente af dem Iran. Selv om landet endnu hverken har atomvåben eller langtrækkende missiler, skal skjoldet tjene som symbolsk advarsel om, at landet ikke har interesse i at angribe os. Eller, om man tænker dystert, i at slå igen, hvis vi angriber.
På sigt, og alt efter hvordan de endnu ret tågede planer om skjoldet udvikler sig, kan det udvikles hen imod en lignende symbolsk afskrækkende/truende effekt over for andre stater, såkaldte slyngelstater som Nordkorea eller såkaldte venlige konkurrenter som Kina.
Hvor skjoldet end skal drejes hen, er det bærer af en muskelspillende, gear-liderlig, dialogfjendtlig tankegang, som under Den Kolde Krig kun førte til en farligere, mindre forstående, mere anspændt og oprustende klode.
Vigtigere endnu er den omstændighed, at de selvsamme omvæltninger i verdensordenen, som nu gør Rusland til en ven af Vesten i stedet for en fjende, også har omdefineret truslerne mod Vestens befolkning. Terrorister affyrer ikke ballistiske missiler. De deltager heller ikke i oprustnings-signal-udvekslinger med spejlede militærøvelser og pralende våbenfremvisninger.
Ej heller har den trussel, som NATO-alliancen for tiden med rekordhøje tabstal bekæmper i Afghanistan, noget med højteknologisk krigsførsel at gøre. Sammenbrudte stater og diktaturer, som i kraft af deres uretfærdighed fremelsker militante oppositionsbevægelser, der slår om i nye diktaturer, kan ikke bekæmpes med et missilskjold. Vestens nye fjender spiller ikke efter den slags nedskrevne regler, som var Den Kolde Krigs besynderlige koreografi. Derfor kan Anders Foghs svendestykke meget vel på én gang blive en symbolsk og politisk sejr og en eklatant strategisk og militær misforståelse. lfk

