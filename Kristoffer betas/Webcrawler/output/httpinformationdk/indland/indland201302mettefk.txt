Mette F.: Kontanthjælps-indgreb har socialt sigte
Økonomisk krise eller ej – regeringen ville have fremlagt den samme reform, siger beskæftigelsesministeren
Peter Westermann, næstformand i SF. Foto: Scanpix


 Regeringens plan om at reformere kontanthjælpssystemet var lagt på bordet, selvom Danmark ikke havde befundet sig i en økonomisk krise.
Det fastslår beskæftigelsesminister Mette Frederiksen (S) under fremlæggelsen af kontanthjælpsreformen, kaldet Alle kan gøre nytte.
»Jeg har lyst til at sige, at ligegyldigt om Danmark var i økonomisk krise eller ej, om 2020-planer var opfundet eller ej, så ville jeg gerne have indbudt jer til dette pressemøde,« siger ministeren.
»Der er et klart socialpolitisk sigte med det her,« fortsætter Mette Frederiksen.
Regeringen forventer, at kontanthjælpsreformen øger beskæftigelsen med knap 3000 personer på kortere sigt og flere på længere sigt, når unge får bedre uddannelse.
Ifølge udspillet vil kontanthjælpsreformen styrke den offentlige økonomi med knap 400 millioner kroner i 2014 stigende til knap én milliard kroner i 2015 og godt én milliard kroner i 2020.
Regeringen forventer, at antallet af unge i uddannelse øges med omkring 4400 personer, og det vil koste knap en halv milliard kroner ekstra, at de mange unge søger over på uddannelser.
De ekstra udgifter finansieres ved at skære i kontanthjælpen for unge kontanthjælpsmodtagere, så de fremover får bliver ligestillet med studerende. Det skal få flere unge til at droppe kontanthjælpen og begynde på en uddannelse, håber regeringen.
»Det, vi sparer på ydelser til unge og de stærkeste, bliver brugt på uddannelse,« siger beskæftigelsesminister Mette Frederiksen om regeringens kontanthjælpsreform.
Det skal ske »krone for krone«.
»Det, at man kan flytte markant mange unge fra kontanthjælp til uddannelse og til arbejde, vil give en milliard kroner, som man kan flytte ud af kontanthjælpssystemet om året,« siger Mette Frederiksen.

