S tænker slet ikke over indgreb
Konflikten på onsdag må køre til ende, mener Socialdemokraterne, men vil heller ikke udelukke noget. Partiet er i klemme mellem solidaritet og ansvarlighed


 Socialdemokraterne tænker officielt overhovedet ikke over, om de vil støtte et eventuelt regeringsindgreb mod den strejke, som blandt andre sygeplejersker og hjemmehjælpere indleder onsdag. Arbejdsmarkedsordfører Thomas Adelskov (S) siger, at partiet overhovedet ikke overvejer, om politikerne skal gribe ind. Han kan dog heller ikke udelukke, at Socialdemokraterne er med.
- Jeg vil ikke udelukke noget som helst, siger han og understreger, at hovedreglen er, at parterne selv finder en løsning. 
- Konflikten må køre til ende. Parterne burde blive enige, siger han til Ritzau.
Andre socialdemokrater tror ikke, at partiet vil være med til et indgreb, men indrømmer, at partiet er i en klemme. På den ene side kan det vise solidaritet med de strejkende lige som SF, som høster stemmer blandt socialdemokratiske vælgere. På den anden side risikerer Socialdemokraterne som parti at blive udstillet for at være uansvarligt. På den tredje side har det selv stået for indgreb, da Socialdemokraterne var i regering. 
Arbejdsmarkedsordfører Adelskov synes godt om forslaget om en lønkommission, som mandag i Jyllands-Posten fik pæne ord af både regeringspartierne De Konservative og Venstre og regeringens støtteparti, Dansk Folkeparti. 
- Det foreslog vi allerede for et år siden, siger Adelskov.
En lønkommission kan for eksempel foreslå, at sygeplejersker og hjemmehjælpere rykkes op på højere løntrin. I Norge har der været en lønkommission, som har foreslået, at kvindefagene får tre milliarder kroner mere, men det er endnu ikke gennemført.
I Danmark understreger partierne foreløbig, at arbejdsmarkedets parter selv må klare sig uden politisk indblanding. Venstres politiske ordfører, Inger Støjberg, understreger mandag, at partiet holder fingrene væk. Samtidig har hun den vigtige tilføjelse, at regeringen overvåger, om nødberedskabet fungerer.
Tilføjelsen åbner mulighed for, at regeringen kan gribe ind, hvis den efter sit eget skøn ikke synes, at nødberedskabet fungerer.
- Arbejdsmarkedets parter har bedt politikerne om at blande sig uden om konflikten, og det vil jeg hermed gerne slå fast, at det agter vi at gøre. Samtidig er det vigtigt at understrege, at det er parterne selv i konflikten, der har ansvaret for, at den kommer til at forløbe på ansvarlig vis. Det har vi naturligvis tillid til, at den kommer til at gøre, siger Inger Støjberg i en pressemeddelelse.
