Venstre: Thorning må sikre folketingssvar til tiden
Regeringens ministre kritiseres for at være for langsomme til at svare på folketingsmedlemmernes spørgsmål. Nu mener Bertel Haarder at have fundet en løsning. På forhånd får ideen støtte af Enhedslisten.


 
	Næstformanden for Folketingets Udvalget for Forretningsordenen, Bertel Haarder (V), husker, hvor – og hvornår – han blev klar over, at ministre faktisk godt kan finde ud af at svare til tiden på folketingsmedlemmernes spørgsmål.

	Det var i 2010, at den daværende indenrigs- og sundhedsminister under en køretur i Østrig blev ringet op af Thor Pedersen (V):

	»Det må du kunne gøre bedre,« lød det fra Folketingets daværende formand. Thor Pedersen havde opdaget, at Bertel Haarder var en af de dårligste ministre i VK-regeringen til at overholde svarfristen på spørgsmålene. Det selv om alle ministre faktisk har fire uger til at svare på udvalgspørgsmål og seks hverdage til de såkaldte paragraf 20-spørgsmål.

	Da Bertel Haarder den følgende mandag kom tilbage på ministerkontoret præsenterede han embedsmændene for løsningen på problemet:

	Når der lå et svarudkast til ministeren, som skulle underskrives, så tog han ikke hjem, før det var sket. Når der lå et svarudkast til en af ministeriets chefer, som skulle underskrives, så tog de ikke hjem, før det var sket. Og hvis nogen tog på ferie, rejse eller på anden måde ikke kunne ekspedere et svar, så skulle der udpeges en anden, som gjorde det.

	»Det er opskriften på, hvordan en minister tager fat i den sag,« siger Bertel Haarder som havde held med at forbedre sin svarstatistik.

	Tre år senere foreslår næstformanden for Udvalget for Forretningsordenen derfor, at Folketinget beder statsminister Helle Thorning-Schmidt (S) følge denne opskrift.

	Forslaget kommer, efter at SRSF-regeringen er blevet kritiseret for at pynte på sine svarfrister for at dække over, at alt for mange ministre stadig ikke overholder disse.

	»Og det er ikke nok, at statsministeren bare oplæser den sædvanlige tale om, at nu skal ministrene huske at svare til tiden. Helle Thorning-Schmidt er nødt til at træffe en beslutning i regeringen om, hvad man vil gøre ved problemet. Når ministrene er enige, så ryger det nemlig rundt til alle embedsmændene efter at have været på ministermødet. Det, at statsministeren viser spørgsmålet opmærksomhed, og også tvinger ministermødet til det, betyder, at ministeren kan komme hjem og henvise til referatet og sige: Nu er vi altså nødt til at gøre noget ved det,« siger Bertel Haarder.

	I folketingsårets tre første kvartaler er antallet af såkaldt foreløbige svar på folketingsudvalgenes spørgsmål således tredoblet. Fra at disse udgjorde fem procent af de samlede svar i første kvartal er talletsteget til 15 procent i tredje kvartal. Men da de foreløbige svar tæller på linje med de endelige i Folketingets statistik, kan regeringen i stedet for en tilbagegang nu – på papiret – rose sig af en fremgang i antallet af rettidigt besvarede spørgsmål. Officielt svarede ministrene i tredje kvartal til tiden på spørgsmålene i 81 procent af tilfældene mod kun 77 procent i første kvartal.

	Både højre- og venstrefløjen mener, at regeringen dermed gør det vanskeligere at kigge den i kortene, hvilket i sidste også medfører en dårligere lovkvalitet.

	Enhedslistens medlem af Udvalget for Forretningsordenen, Per Clausen, mener, ligesom Bertel Haarder, at det er et spørgsmål om vilje.

	»Det er jo engang op til statsministeren at fortælle sine ministre, at det vil hun ikke acceptere længere. Og da hun udpeger ministrene, så er de nok mere nervøse for hende end os,« siger Per Clausen.

	I regeringsgrundlagets afsnit om såkaldt god regeringsførelse står der ellers, at »regeringen vil bestræbe sig på at besvare spørgsmål fra Folketinget fyldestgørende og indenfor tidsfristen«.

	Ifølge lektor ved Institut for Statskundskab på Aalborg Universitet, Johannes Andersen, bliver folketingsspørgsmålene – og svarene – i stigende grad politiserede:

	»Lad os se i øjnene, at svarene bruges som en del af en magtstrategi: En regering trækker svarene eller svarer ikke rigtigt på dem. Og modsat er det at stille et spørgsmål en del af en offentlighedsstragi. Det første jeg siger til mine studerende er, at vi lever i et demokrati, og her er et af kravene, at det skal gå ordentligt til. Men politikerne går efter magten, og når man går efter magten, så manipulerer man«.

	Det har ikke været muligt at få en kommentar fra Folketingets formand, Mogens Lykketoft.

