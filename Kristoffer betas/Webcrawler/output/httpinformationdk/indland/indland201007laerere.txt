Lærere glemmer deres uddannelse
Lærerstuderende bruger ikke det, de har lært på seminariet, når de underviser. I stedet trækker de på erfaringer, fra dengang de selv gik i skole. Det hæmmer udviklingen af folkeskolens undervisning, viser ny forskning
Frem for at bruge den viden, de har erhvervet sig på seminariet, er lærere tilbøjelige til at trække på erfaringer fra deres egen skoletid, viser ny forskning. Og det er dumt. Her tager kemilærer Helle Houkjær alternative metoder i brug i en 7. klasse på Krogårdsskolen i Greve. Eleverne skal opklare et mord i deres klasse.


 Det ender ofte i en diskussion om kvaliteten af læreruddannelsen, når der kastes kritisk lys over folkeskolen. Senest har det rejsehold, som regeringen satte til at gennemføre sit 360 graders eftersyn af folkeskolen, forslået at gøre læreruddannelsen forskningsbaseret.
Nu viser ny forskning imidlertid, at uddannelsen har ringe betydning for de lærerstuderende, når de underviser. Dermed risikerer man, at folkeskoleundervisningen ikke udvikles, og det kan få konsekvenser for elevernes faglige og sociale læring, advarer Andreas Rasch-Christensen, videncenterleder på VIA University College.
Han har skrevet ph.d.-afhandling om, hvad de lærerstuderende trækker på, når de underviser.
»I dag er uddannelsen tilrettelagt på den måde, at de studerende bliver undervist i nogle fag. Derefter får de nogle praktikforløb. Men hvis erfaringerne fra praktikforløbet ikke svarer til det, de har lært, så kobler de uddannelsen fra,« siger han.
I stedet trækker de studerende på egne erfaringer, fra dengang de selv gik i skole.
»Hvis en lærerstuderende som barn har haft nogle gode erfaringer med en lærer, som f.eks. tog klassen med på spændende museumsbesøg, så er det også det, den lærerstuderende tror, eleverne finder interessant i dag,« fortæller Andreas Rasch-Christensen.
Brug for ny undervisning
Det kan resultere i, at skoleeleverne undervises ud fra nogle forældede værdier.
»Problemet opstår, når de lærerstuderende møder eleverne. Så reflekterer de ud fra deres eget elevperspektiv frem for ud fra deres lærerperspektiv. Derved opdager de ikke, at det godt kan være, at museumsbesøget var spændende engang, men at det måske ikke er tilfældet i dag,« siger Andreas Rasch-Christensen.
Han mener derfor, at der er brug for at vende uddannelsesparadigmet om.
»Man kan ikke forvente, at en fireårig uddannelse betyder lige så meget som et langt, levet liv. Der er så mange uforudsigelige forhold, man hurtigt skal handle på som lærer. Derfor vil det levede liv altid betyde mere. Det er et problem, at uddannelsen ikke forholder sig aktivt til det,« siger han.
Kort sagt skal praktikken integreres i uddannelsen fra starten. Samtidig skal de studerende lære nogle metoder, hvor de kan observere deres egen undervisning. Det kan f.eks. ske på video eller ved at indsamle elevprodukter. Derved kan de bruge forskningen operativt i forhold til egne erfaringer.
Men der er ingen grund til at være bekymret over udviklingen af folkeskolens undervisning, mener Dorte Lange, formand for skole- og uddannelsespolitisk udvalg i Danmarks Lærerforening.
Hun påpeger, at der allerede er mere vægt på koblingen mellem teori og praksis på den nye læreruddannelse. Den har færdiguddannede lærere om et år. Hun er dog enig i, at uddannelsen kan gøres endnu bedre, og det bør ske ved at forlænge den med et år.
»Der er meget store krav til lærerne i dag, og det er ikke muligt at lære det hele på fire år,« siger hun.
»Løsningen er derfor ikke, at praktikken integreres i uddannelsen tidligere. Tværtimod skal man have mere teori og bedre tid til at lære at koble den med praksis. Derfor skal uddannelsen forlænges til fem år,« siger Dorte Lange.
Laust Joen Jakobsen, formand for Profesionshøjskolernes Rektorkollegium mener, at Andreas Rasch-Christensens ph.d.-afhandling påpeger nogle vigtige problemstillinger.
»Diskussionen går altid på, at læreruddannelsen ikke er god nok. Men hvis vi går væk fra den politiske diskussion og tager fat i den faglige diskussion, så tror jeg også, at nogle af de bud, som Andreas Rasch-Christensen kommer med, er rigtige,« siger han.
Vent med fornyelse
Laust Joen Jakobsen er f.eks. enig i, at seminarierne skal blive bedre til at håndtere praktikken. Han ser dog ingen grund til at forlænge uddannelsen.
»Det er et lærerforeningssynspunkt, at hvis man gør uddannelsen længere, gør man den også bedre. Med der er simpelthen ikke belæg for at forlænge uddannelsen,« siger Laust Joen Jakobsen.
Han ser hellere, at man finder ud af, om den eksisterende læreruddannelse fungerer.
»Samtidig er der et 360 graders eftersyn af folkeskolen på vej, som også vil noget med læreruddannelsen. Lad os på baggrund af de forskellige input se, hvad det er for en cocktail, vi skal ryste sammen for at finde frem til den rette læreruddannelse,« siger Laust Joen Jakobsen.

