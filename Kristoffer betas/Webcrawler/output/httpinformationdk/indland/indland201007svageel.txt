'Svage elever taber ved afskaffelse af skoleklasser'
Organisationen Skole og Forældre vil afskaffe skoleklasserne og i stedet lave holdundervisning bestående af 50-70 elever. Forslaget møder imidlertid kritik fra eksperter og organisationer. Forskning og erfaring viser nemlig, at skoleklasserne er vigtige for især de svage elevers motivation og læring
Forslaget om holdundervisning for op til 50-70 elever møder hård kritik fra eksperter og skoleledere.


 Benedikte Ask Skotte, formand for Skole og Forældre, efterlyser lovændringer, så folkeskolerne får langt større frihed til at organisere sig med undervisning i hold, der kan rumme alt fra én enkelt elev til 50-70 elever.
»Vi ser rigtig mange børn, der drukner i en klasse med 28 elever. Hvis man skal være sammen med de samme 28 hele tiden, så er der nogle, som skiller sig ud. Derfor skal vi dele eleverne op, så nogle f.eks. kommer til at sidde i en stor forelæsningsgruppe, og andre kommer på mindre hold med direkte kontakt til læreren,« siger Benedikte Ask Skotte.
Hun søger flere faglige og sociale fællesskaber i skolen, så man derved bliver fri for den nuværende lovgivning med en klassekvotient, hvor eleverne skal inddeles i klasser med højst 28 elever.
Professor fra Danmarks Pædagogiske Universitet (DPU) Peter Allerup forstår imidlertid ikke, hvorfor forslaget overhovedet er blevet fremsat. Han nævner, at meget forskning viser, at klassebegrebet som social ramme er altafgørende for elevernes læring og motivation. Derfor mener han, at vi i højere grad burde støtte initiativer, der værner om den enkelte elev.
»Det kan godt være, at de dygtige elever har godt af at shoppe rundt i det moderne videnssamfund, men det har de svage elever ikke. De kommer i høj grad til at betale - og en høj pris,« siger Peter Allerup.
Negative erfaringer
Det skal være den enkelte skolebestyrelse, som tager stilling til, hvor meget holdundervisning, der skal være. Ifølge Benedikte Ask Skotte er det nemlig individuelt, hvilke kompetencer lærerne har. Nogle kan således holde 70 elever beskæftiget på én gang. Andre er bedre egnet til at undervise få fagligt svage elever.
»Lærerne har forskellige potentialer, som skal udnyttes, og erfaringer viser, at ordningen vil gøre dem mere motiverede,« siger Benedikte Ask Skotte.
Hun nævner, at elevernes potentialer også vil skinne bedre igennem.
Professor ved DPU Niels Egelund er dog også skeptisk. Han henviser til syv års negative erfaringer fra Norge, hvor ordningen har betydet mere uro i klasserne og er gået ud over de socialt svage.
»Hvis undervisningen bliver så fleksibel, så ender det med, at skolens ledelse skal bruge alt for meget tid på at organisere det. I Norge har det betydet, at der er elever, som formår at melde sig mentalt og fysisk ud af fællesskabet, fordi læreren ikke har styr på, hvor 'lille Peter' skal være i timen,« siger  Niels Egelund.
Det sociale svækkes
PISA-undersøgelserne, som Niels Egelund står for, peger endvidere i retning af, at det er en fordel, at både fagligt stærke og svage elever er sammen - det er nemlig de stærke elever, som stiller de begavede spørgsmål og får en dialog i gang i klassen.
Samtidig vil det sociale blive markant svækket.
»Børn og voksne har behov for at tilhøre en bestemt gruppe. Det er vigtigt, at der er et fællesskab, hvor man følger med i hinandens liv - især for de socialt svage børn, som har brug for et fællesskab, der holder dem oppe,« siger Niels Egelund.
Han henviser til, at man allerede i dag kan dele eleverne op efter evne, så længe det ikke overstiger 50 pct. af undervisningen. Den ordning mener han, vi skal holde fast i.
Formand for skolelederne, Anders Balle, er også betænkelig over for det sociale, når det kommer til helt at afskaffe klasserne.
»Vi skal sikre den fælles sociale enhed, som en klasse er, fordi den betyder meget for børnene og forældresamarbejdet. Men vi vil gerne være med til at eksperimentere med nogle andre måder at gøre det på,« siger Anders Balle.
Han ser derfor positivt på at lempe reglerne, så det i højere grad er den enkelte skole, der afgør holdantallet.
Elevorganisationen Danske Skoleelever mener ligefrem, det rabler for forældrene.
»Hvis skolerne begyndte at tilbyde flere valgfag og brugte mulighederne for holddeling meget bedre, så kunne vi få en langt bedre undervisning - uden at klasserne skulle blive større,« siger formand Troels Boldt Rømer.
Benedikte Ask Skotte mener imidlertid, professorernes og formændenes kritik er ubegrundet.
»Vi har nogle lærere med en kæmpe ekspertise i at læse eleverne, og de vil nemt kunne se, hvilke elever der har brug for at være i store og små hold. Derved vil de svage elever ikke blive tabt på gulvet,« siger hun.
Benedikte Ask Skottes forslag er baseret på drøftelser i Skole og Forældre og er endnu ikke blevet omsat til en vedtaget politik i foreningen.

