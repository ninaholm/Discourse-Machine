Kritik af regeringens ligestillingsindsats på universiteterne
Der bliver holdt møder og nedsat udvalg – men der bliver ikke handlet. Sådan lyder oppositionens kritik af regeringens ligestillingspolitik på universitetsområdet. Helge Sander mener ikke, at politikerne skal lovgive på området 


 Det står skidt til med ligestillingen på landets universiteter - faktisk er kun hver fjerde lektor og hver ottende professor kvinde. Derfor havde videnskabsminister Helge Sander (V) i sidste uge indkaldt til rundbordssamtale, hvor ministeren efter eget udsagn var "parat til at drøfte alle løsningsforslag, der kan bidrage til, at flere kvinder vælger en forskerkarriere."
Den slags initiativer er fine, men problemet er gammelt og løsningerne kender man allerede, mener Socialdemokraternes forskningsordfører, Kirsten Brosbøl:
"Jeg synes overhovedet ikke, der sker nok fra ministerens side. Det er da fint at invitere til rundbordssamtale - men det også lidt symptomatisk. Det er dét, Helge Sander gør, når han ikke ved, hvad han skal," siger Kirsten Brosbøl. 
I stedet for at holde flere møder, hvor de samme ideer kommer på banen, var det bedre at handle, mener hun:
Ingen handling
"Det her har altid været et problem. Der er gang på gang nedsat tænketanke, udvalg og holdt møder. Der ligger en rapport fra 2005 med en lang række anbefalinger til, hvad man konkret kan gøre. Og tilbage fra dengang Jytte Hilden var minister, ligger der en 11-punktsplan med initiativer. Dem kunne man også passende kigger på," siger Kirsten Brosbøl. 
Samme holdning har SF's forskningsordfører, Jonas Dahl:
"Jeg mener i den grad, at Helge Sander har svigtet i forhold til ligestillingen på universiteterne. Han har en opgave, som han skulle have været i gang med at løse for længe siden, men som han ikke har taget på sig," siger Jonas Dahl og tilføjer:
"Indtil videre er det primært blevet til snak - senest med mødet i sidste uge. Der kommer meget lidt handling trods de fine ord og gode hensigter," siger Jonas Dahl. 
Videnskabsministeren mener ikke, at det er politikernes opgave at gå ind og lovgive på området:
"Det er vigtigt, at vi som politikere ikke går ind og lovgiver for meget på universiteterne. Vi kan gøre opmærksom på problemet og være med til at diskutere, hvordan vi kan løse det - det var det vi blandt andet gjorde ved rundbordssamtalen. Men det er universiteterne og forskningsmiljøerne - og måske også kvinderne selv, der først og fremmest skal gøre noget," siger Helge Sander og understreger, at han allerede har sat flere mindre initiativer i gang, blandt andet afsat penge specielt til kvindelige forskere under Det Frie Forskningsråd.
"Men det er rigtigt, at de tiltag, der er lavet, ikke har rykket tilstrækkeligt meget. Der er brug for en yderligere indsats," siger han.
Universitetskultur
Både ministeren, Socialdemokraterne og SF mener, at det er kulturen på universiteterne, der skal ændres, hvis problemet skal løses:
"Det grundlæggende problem er, at vi har en mandsdomineret kultur på universiteterne og det betyder, at mange kvinder ikke har lyst til at være der - derfor er det vigtig, at vi handler - ellers går vi glip af alt for mange potentielt dygtige forskere," siger Jonas Dahl. 
Han mener blandt andet, at man skal kigge på kønssammensætningen i ansættelsesudvalgene og i lederstillingerne. 
Ministeren opfordrer universiteterne til altid at kalde en kvinde til samtale, når der skal besættes en stilling, og der er en kvinde blandt de indstillede. 
Socialdemokraterne mener blandt andet, at der skal flere kvinder ind i forskningsrådene, som fordeler en stor del af forskningsmidlerne. Endelig er Kirsten Brosbøl heller ikke bange for at indføre kønskvoter på bestemte områder:
"Jeg er åben over for at bruge kvoter. Mange yngre kvindelige forskere og ph.d.-studerende efterlyser netop rollemodeller. De har aldrig haft en nogen, de kunne spejle sig i. Det vil man kunne gøre noget ved." 
Også SF er åbne over for at bruge kvoter i forskellige konstellationer:
"Kønskvoter skal bestemt overvejes. Men det skal være i en begrænset periode. Når der så er etableret ligestilling, vil der komme flere kvindelige forskere af sig selv, fordi kulturen er blevet en anden," siger Jonas Dahl.
Ministeren afviser imidlertid at indføre kønskvoter på universiteterne:
"Jeg er ikke til kvoter. Det er vigtigt, at midlerne og stillingerne tilfalder de dygtigste forskere," siger han. 
Det mener Kirsten Brosbøl er ærgerligt:
"Det viser, at han ikke er åben over for alle forslag alligevel. Ved rundbordssamtalen sagde mange faktisk, at der var brug for det. Det er ærgerligt, hvis det skal afvises af ideologiske årsager," siger hun.

