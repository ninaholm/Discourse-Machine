Tabu om døden står i vejen for den gode død
Døden er så stort et tabu, at den står i vejen for specialiseret smertelindrende hjælp til døende patienter, viser en undersøgelse


 Det er så svært for danskerne at tale om døden, at det kommer i vejen for, at døende patienter får viden om smertelindrende hjælp i deres sidste tid. Det viser en undersøgelse fra Palliativt Videncenter (PAVI).
»Danskernes generelle forhold til døden og tabuet omkring den, oplever vi som en barriere for, at lægfolk og professionelle kan formidle viden om livstruende sygdomme, lidelse og mulighed for lindring,« siger Helle Timm, som er en af forskerne bag undersøgelsen og centerleder på PAVI.
Ifølge retsmediciner og forsker ved Syddansk Universitet Jørgen Lange Thomsen er døden blandt de største tabuer i Danmark. I dag har danskerne svært ved at forholde sig til, at vi og vores nærmeste på et tidspunkt skal forlade livet.
»Engang var det anderledes. Både fordi døden fyldte mere, fordi læger ikke havde de samme muligheder for at helbrede patienter, men også fordi religion fyldte mere,« siger Jørgen Lange Thomsen, der qua sit arbejde ofte oplever, at døden er et tabu for danskerne. Han tilføjer, at folk bliver unaturlige, når de får at vide, at han arbejder med døde mennesker.
»Jeg bliver ofte betragtet som en slags dødens budbringer. Når jeg er til middagsselskaber, forsøger jeg altid at undvige, hvis min borddame spørger, hvad jeg arbejder med. Der bliver altid så stille omkring mig, hvis jeg siger det.«
Frygt for at fjerne håbet
Undersøgelsen peger også på, at patientforeninger som HIV-Danmark og Muskelsvindfonden er tilbageholdende med at formidle viden om alvorlige lidelser og mulighed for smertelindring ved livstruende sygdom, fordi de er bange for at tage håbet fra deres medlemmer.
Den tøven er velkendt hos Kræftens Bekæmpelse, fortæller Bo Andreassen Rix, der er læge og ansvarlig for det palliative område hos Kræftens Bekæmpelse.
»Vi vil gerne give vores patienter en balanceret information, hvor vi på den ene side signalerer, at kræft er en alvorlig sygdom, men på den anden side ikke tager håbet fra dem,« siger han og peger på, at det særligt kan være en udfordring at rådgive unge patienter med uhelbredelig kræft.
»De unge patienter er et sted, hvor de helst skulle have fremtiden foran sig. Det er jo slet ikke meningen, at de skal dø. Derfor kan det være svært at tale med dem om, hvordan de får det bedste ud af deres sidste tid.«
Bange for døden
En tidligere undersøgelse fra PAVI og TrygFonden fra 2013 viser, at halvdelen af danskerne opfatter døden som meget privat, mens under en fjerdel ønsker mere viden om døden og smertelindring i forbindelse med den. Undersøgelsen viser, at 81 procent af danskerne fremhæver, at livskvalitet er vigtigere for dem end at leve så længe som muligt. Kun fem procent svarer, at det er vigtigst for dem at leve så længe som muligt. Resten svarer, at de ikke ved det. Det får forskerne bag undersøgelsen til at konkludere, at det for et stort flertal af danskerne må anses for vigtigere med en lindrende indsats i forbindelse med en livstruende sygdom end en indsats, der kun har til formål at forlænge levetiden. Det peger ifølge Helle Timm på et dilemma i forhold til udbredelsen af den palliative indsats i Danmark.
På samme måde beskriver professor i sociologi ved Aalborg Universitet Michael Hviid Jacobsen danskernes forhold til døden som paradoksalt, fordi vi på den ene side forsøger at skabe mest mulig afstand til døden, mens »vi på den anden side løbende gennem tv, internet, litteratur og film fortærer store mængder fiktiv og virkelig død«.
Ifølge ham er der ikke nogen tvivl om, at den fortrolighed, nærhed og naturlighed, som døden tidligere var omgærdet af, i dag for de fleste er afløst af distance og mangel på førstehåndskontakt.
»Det betyder, at vi har sværere ved at se, hvordan liv og død nødvendigvis hænger sammen og måske også har vanskeligere ved at forstå, at døden nødvendigvis er en iboende del af livet,« siger han.
Illusorisk ungdom
Som forklaring på, at vi i dag er mindre fortrolige med døden end førhen, siger Michael Hviid Jacobsen:
»Hvor det tidligere var naturligt, at børn selv tidligt i livet ville have bevidnet flere dødsfald, hvor den gennemsnitlige levealder var en hel del lavere, og hvor vi ikke gemte døden væk på samme måde som i dag, er det i dag sådan, at døden først rammer de fleste sent i livet,« siger han og forklarer, at man i dag kan behandle mange af de sygdomme, der tidligere forkortede menneskelivet drastisk.
Desuden hænger vores unaturlige forhold til døden sammen med en tendens i samfundet til at stræbe efter evig ungdom, tilføjer Michael Hviid Jacobsen:
»Vi lever i en kultur, der dyrker det ungdommelige og det sunde, hvilket almindeligvis ses som en modsætning til aldring og død. Vi bliver jo konstant bildt ind, at vi ved at træne, ved at bruge bestemte cremeprodukter og ved at have bestemte kostvaner kan udskyde mødet med døden.«

