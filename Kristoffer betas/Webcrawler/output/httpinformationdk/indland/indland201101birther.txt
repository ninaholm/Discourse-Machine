Birthe Rønn bøjer sig for pres: På tilbagetog i sag om statsløse
Integrationsminister Birthe Rønn Hornbech sætter gang i hasteundersøgelse af sagen om de statsløse, som hendes ministerium i strid med FN-konventioner har nægtet statsborgerskab


 Integrationsminister Birthe Rønn Hornbech (V) foretog i aftes en kovending af de helt store. Ministeren vil nu sætte gang i en hasteundersøgelse af sit ministeriums ulovlige behandling af statsløse unges sager om statsborgerskab med deadline ved udgangen af januar. Desuden åbner hun for, at de statsløse, som ikke er blevet orienteret af ministeriet om deres konventionssikrede rettigheder, kan få lov at søge om statsborgerskab, selv om de ifølge de formelle regler nu er blevet for gamle til at søge.
Det går stik imod de hidtidige udmeldinger fra ministeren, som tidligere har afvist at undersøge sagen og ligeledes har nægtet at hjælpe de statsløse, som ikke har haft mulighed for at kende deres rettigheder.
Ministeren kom med indrømmelserne i en pressemeddelelse. Under overskriften 'Integrationsministeren rydder op i sager om indfødsret til statsløse' udtalte Rønn Hornbech, at hun nu vil »sikre, at alle statsløse får den retsstilling, som de har krav på efter konventionerne«. Pressemeddelelsen blev udsendt i eftermiddags, efter Information i går morges kunne fortælle, at ministeriet ifølge flere jurister står til at blive dømt for konventionsbrud, hvis ministeriet fortsat afviser at imødekomme de statsløse unge, der ikke er blevet orienteret om deres rettigheder og nu ikke længere har mulighed for at søge efter de formelle regler.
»Mon ministeren mærker gulvet brænde under sig?« lyder det fra SF's indfødsretsordfører Hanne Agersnap.
Fuldt overlæg?
Hun henviser til Informations afdækning af, at Integrationsministeriet i årevis har undladt at orientere om de statsløses rettigheder i vejledninger, cirkulærer og på sin hjemmeside, selv om ministeriet har kendt til de statsløses konventionssikrede rettigheder. »At det først er nu, ministeriet for alvor gør noget, bestyrker desværre min frygt for, at det også er med fuldt overlæg, at de statsløse ikke fik lov at blive danske statsborgere, selv om de havde ret til det. Men det kan en undersøgelse alt sammen sige mere om,« siger Hanne Agersnap.
Også Enhedslistens politiske ordfører Johanne Schmidt-Nielsen undrer sig over, »at der skal konventionsbrud på forsiden af avisen, før regeringen handler.«
»Det her viser, at det virker at presse regeringen. Men samtidig viser det, at oppositionen skal være endnu mere på vagt. Rønn reagerer åbenbart ikke på ulovligheder på eget initiativ,« siger hun. Radikales indfødsretsordfører Jørgen Poulsen mener, at »det er positivt, at hun nu besinder sig,« men han tilføjer, at »sagen er også en ren skandale, som ikke giver hende andre muligheder.«
Birthe Rønn Hornbech afviser fortsat at udtale sig til Information om sagen.

