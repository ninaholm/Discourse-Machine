Mere regulering af arbejdsmarkedet ønskes af lønmodtagerne
På grund af usikkerhed og utryghed på arbejdsmarkedet ønsker et flertal af lønmodtagerne mere politisk regulering af arbejdsmarkedet, mener professor. Ny undersøgelse viser, at lønmodtagerne støtter det danske aftalesystem, samtidig med at de ønsker en lovbestemt minimumsløn
Danske arbejdere skal have en lovbestemt minimumsløn, mener et flertal af medlemmerne i fagbevægelsen. En ide som LO-formand Harald Børsting bestemt ikke bakker op om.


 Når store dele af de danske lønmodtagere i en ny undersøgelse efterspørger både en lovbestemt mindsteløn og såkaldt almengørelse af overenskomster til ikke overenskomstdækkede virksomheder, handler det ifølge arbejdsmarkedsforsker og professor Henning Jørgensen fra Aalborg Universitet om, at lønmodtagerne ønsker mere regulering af arbejdsmarkedet.
For udover ønsket om at få lovbestemt mindsteløn og almengørelse af overenskomster, hylder de adspurgte det danske aftalesystem mellem arbejdstagere og arbejdsgivere.
72 procent af de adspurgte lønmodtagere er enige i, at løn- og ansættelsesvilkår skal reguleres gennem overenskomster indgået mellem fagforeninger og arbejdsgivere, mens kun 33 procent er enige i, at løn- og arbejdsvilkår udelukkende bør aftales mellem den enkelte arbejdstager og arbejdsgiveren.
»Men selv om mange støtter overenskomsterne og det danske aftalesystem, mener de tilsyneladende ikke, at det er nok. De ønsker mere regulering, så det danske arbejdsmarked kan blive sikret,« siger Henning Jørgensen.
Kigger man dybere ned i tallene bag undersøgelsen »Fællesskab før forskelle«, som LO og FTF sammen med Center for Arbejdsmarkedsforskning (Carma) ved Aalborg Universitet står bag, viser tallene, at 53 procent af dem, som støtter aftalesystemet ligeledes støtter almengørelse af overenskomster. 56 procent af dem, der støtter en lovbestemt mindsteløn, støtter også et aftalesystem, som vi kender i dag, hvor arbejdsmarkedets parter forhandler overenskomsterne.
»Lønmodtagerne kan godt se, at arbejdsmarkedsregulering ikke kun er et fagligt anliggende. Det kan også godt være et politisk anliggende. Det er et nybrud,« vurderer Henning Jørgensen.
Tre lande uden mindsteløn
Et nybrud vil det dog ikke være, hvis der kommer en lovbestemt mindsteløn i Danmark. I EU samt Norge og Island er der kun tre lande, som ikke har enten en lovbestemt mindsteløn eller en almengørelse af overenskomsterne: Danmark, Sverige og Italien.
Står det til LO-formand Harald Børsting skal det blive ved med at være sådan. Han ser nemlig ikke et behov for øget regulering af arbejdsmarkedet fra politikernes side.
»Lovgivning kan ikke spille sammen med aftalemodellen. Vi har set masser af eksempler fra de lande, som har mindstelønninger, at de bliver overtrådt. Lovbestemte mindstelønninger er i sig selv ingen garanti mod social dumping,« siger Harald Børsting.
Den opfattelse deler Søren Kaj Andersen, centerleder og lektor ved Forskningscenter for Arbejdsmarkeds- og Organisationsstudier på Københavns Universitet.
»Man skal være meget påpasselig med, hvilke problemer man håber at kunne komme til livs med en lovbestemt mindsteløn. Der er risiko for, at man faktisk ikke forhindrer, at der er nogle, som arbejder for meget lave lønninger. Vi har set sager, hvor virksomhederne har haft dobbelt bogholderi, så de har haft et regnskab, der viste, at de overholdt overenskomsterne, mens de reelt underbetalte deres medarbejdere. Lignende problemer har vi set i Tyskland, hvor de faktisk via lov har almengyldige overenskomster. Det overbevisende svar mod social dumping er, hvis fagbevægelsen rent faktisk formår at organisere de udlændinge, som kommer til Danmark for at arbejde,« forklarer Søren Kaj Andersen.
Ingen gevinst til akademikere
Mens den store tilslutning til en lovbestemt mindsteløn og almengørelse af overenskomsterne hos LO og FTF for manges vedkommende kan forklares med bekymringen for social dumping gennem vandrende østeuropæisk arbejdskraft, kan det undre, at hele 52 procent af medlemmerne af Akademikerne (AC) støtter en lovbestemt mindsteløn, og 48 procent støtter almengørelse af overenskomster.
Men Finn R. Larsen, formand for Akademikerne (AC), forstår godt sine medlemmers besvarelser:
»For de privatansatte medlemmer kan jeg godt forstå, at de gerne vil have nogle bedre rammer for det arbejde, de udfører. Jeg tror, det er det ønske, der kommer til udtryk, når de efterspørger mere regulering. Kigger man på en akademikeransat i en privat virksomhed, så er langt de fleste kun ansat på baggrund af funktionærloven og en kontrakt. Der er ingen overenskomster, så derfor giver det mening, at de vurderer, at de har brug for mere end det spinkle grundlag, som funktionærloven og en kontrakt er,« siger Finn R. Larsen.
Når flertallet af medlemmerne af Akademikerne ønsker en lovbestemt mindsteløn, skal det formentlig også ses som et udtryk for solidaritet med resten af arbejdsmarkedet, mener Finn R. Larsen. Det er nemlig ikke hans medlemmer, der vil få en højere løn ud af, at Folketinget fastsætter en mindsteløn.
»Som udgangspunkt vil en lovbestemt minimumsløn ikke hjælpe ret mange akademikere, fordi deres timeløn allerede er højere end det, lovgivningen sandsynligvis vil nå frem til, men det er utilfredsstillende, at der ikke er flere overenskomster på vores område,« siger Finn R. Larsen.
Fra branche til branche
En lovbestemt mindsteløn er af dens kritikere blevet fremført som et de facto-dødsstød til fagbevægelsen, fordi den i så fald i manges øjne vil miste sin væsentligste eksistensberettigelse: retten til at forhandle løn.
Men så dystert ser professor Henning Jørgensen ikke på en eventuel indførelse af en lovbestemt mindsteløn.
»Det afhænger jo af, hvordan man gør det. I mange europæiske lande har man enten nationale eller sektorale mindstelønninger. Det vil sige, at man kan lave forskellige mindstelønninger fra branche til branche. Så ville man undgå en national, som formentlig ville blive meget lav,« siger han.
Harald Børsting erkender, at LO ikke har været gode nok til at fortælle medlemmerne om konsekvenserne for den danske model, hvor arbejdstagere og arbejdsgivere forhandler arbejdsvilkårene.
»Der er nogle ting, vi ikke har kommunikeret godt nok. Det er klart. Men ud fra undersøgelsen tolker jeg, at lønmodtagerne ønsker nogle bredt dækkende løsninger, og dem skal vi i fagbevægelsen vise, vi kan give dem,« siger Harald Børsting.

