Børn sidder længere tid i fængsel
Tal fra Kriminalforsorgen viser, at antallet af unge mellem 15-17 år, der sidder fængslet i op til 180 dage, er fordoblet i løbet af de seneste to år. Problemet bliver kun større, når den kriminelle lavalder sænkes


 Trods løfter om det modsatte afsoner børn i voksenfængsler i længere tid - selv om regeringen for et år siden bebudede nye tiltag på området. På den måde forbryder Danmark sig fortsat mod FN's Børnekonvention og placerer unge under 18 år i voksnes fængsler. Forskere og fagfolk har peget på, at børn i voksnes fængsler oplever en forråelse gennem mødet med et hårdkogt miljø, der på langt sigt kan fastholde dem i den kriminelle løbebane. Regeringen har lovet flere pladser på de sikrede institutioner, og det løfte har de holdt. Der er flere pladser på vej på de sikrede institutioner, men behovet for pladser stiger til gengæld tilsvarende.
Eva Hallgren, forstander på den sikrede institution Koglen, bekræfter, at deres institution til stadighed oplever, at de ikke kan imødekomme alle henvendelserne.
»Selv om vi har udvidet, har det ikke hjulpet, der kommer bare flere og flere unge til,« siger hun.
Store konsekvenser
I et forsøg på at overholde FN's Børnekonvention, der dikterer, at børn skal isoleres fra voksne, når de friheds- berøves, placeres unge under 18 ofte i isolation. Og det kan have store konsekvenser.
Peter Scharff Smith, seniorforsker hos Institut for Menneskerettigheder, finder sagen problematisk.
»Et af de problemer, man har med unge i fængsler, er at de kan blive yderligere kriminaliseret. Et andet spørgsmål er, hvilken form for frihedsberøvelse man i det hele taget skaber for disse børn. At placere børn i voksenfængsler og forsøge at holde dem helt adskilt fra voksne kan have den utilsigtede effekt, at de ender med at sidde under mere eller mindre isolationslignende forhold. Det er i så fald meget uhensigtsmæssigt. Det er problematisk, at så mange unge er placeret i voksenfængsler, da frihedsberøvede børn skal holdes adskilt fra voksne. Det står klart og tydeligt i FN's børnekonvention,« siger han.
Formand for KRIM, Claus Bonnez, anbefaler ligeledes, at de unge under 18 år skal afsone deres straf på de sikrede institutioner,
»Der er ikke meget tvivl om, at i den sikrede institution er der meget mere professionalisme til at behandle de her unge børn,« siger han og fortsætter:
»De unge er meget mere påvirkelige. Og at afsone en straf i fængsel kan være meget skadeligt. De unge begynder at identificere sig selv som fanger, og den følelse varer ved og fastholder dem i kriminaliteten,« siger han.
Advokat og formand for Landsforeningen af Beskikkede Advokater, Henrik Stagetorn, er også bekymret for den manglende hensynstagen til FN's børnekonvention:
»Igen er det regeringens generelle stil, at man skal straffe hårdere,« siger Henrik Stagetorn.
Og de unge bliver i større omfang straffet i fængsler frem for i de sikrede institutioner. I 2007 endte 164 unge under 18 i voksenfængsler på grund af manglende pladser på de sikrede institutioner. I 2008 steg tallet til 207 unge.
Større ventelister
Tallene for 2009 er endnu ikke opgjort, men tendensen trækker i den retning, bekræfter Danske Regioner, som har udarbejdet statistikker og analyser på området.
Danske Regioner vurderer, at sænkningen af den kriminelle lavalder, der bliver indført i juli, kan få ventelisterne på de sikrede institutioner til at bugne yderligere.
Eva Hallgren fremhæver, at løsningen ikke kun ligger i en udvidelse af institutionerne. For hvis de unge får længere straffe end før, står man stadig med samme problem:
»Vi tror ikke på, at problemet kan løses ved, at der bliver skabt flere pladser - hvor lang tid skal en ung blive på en sikret plads, f.eks.?«
Retsordfører hos Venstre, Kim Andersen, imødekommer kritikken og understreger, at problemet løbende bliver håndteret:
»Børn skal selvfølgelig afskærmes fra at sidde med hardcore kriminelle - og det vil vi fortsat arbejde på,« siger han.


