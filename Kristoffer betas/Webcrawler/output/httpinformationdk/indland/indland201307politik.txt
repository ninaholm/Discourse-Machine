Politikerne er lunkne ved anbefalinger om produktivitet
Ikke meget tyder på, at politikerne ubetinget vil følge Produktivitetskommissionens anbefalinger. Foreløbig er forslagene modtaget med skepsis. Økonomerne jubler derimod


 
	Produktivitetskommissionen skal lukke det, som økonomisk vismand Michael Svarer har kaldt et »hul« i økonomernes viden. Men hvor økonomerne har taget i mod kommissionens arbejde med begejstring, så er der politisk ikke samme glæde over de forslag, som Produktivitetskommissionen foreløbig er kommet med.

	Godt nok sagde finansministeren til Information 22. juni, at »du skal forvente en opfølgning på det, der kommer fra Produktivitetskommissionen«, på spørgsmålet om, hvad han vil gøre for at hæve den produktivitetsudvikling, som, han mener, er blevet »forsømt«.

	Men samtidig har regeringens fagministre afvist en del af de forslag, som kommissionen indtil videre har præsenteret.Et eksempel: Da Produktivitetskommissionen i begyndelsen af juni afholdt en konference på baggrund af de to analyserapporter fra april og maj, var det med deltagelse af to af regeringens ministre. Og begge ministre brugte taletiden ved konferencen til at afvise to af de mere klare anbefalinger til, hvordan produktiviteten kan hæves.

	Erhvervs- og vækstminister Annette Vilhelmsen (SF) afviste den lempelse af planloven, som kommissionen har foreslået for at gøre det muligt at bygge ekstraordinært store supermarkeder. Det vil udsulte bycentrene i de små byer, mener ministeren, der derfor ikke så for sig at ændre i den planlov, der i øvrigt for nyligt er blevet revideret.

	Samtidig stillede handelsminister og fungerende miljøminister Pia Olsen Dyhr (SF) sig skeptisk over for kommissionens forslag om at tilstræbe ens produktstandarder med omverdenen for at nedbryde barrierer for at handle med udlandet. Kommissionen påpegede, at de områder af dansk erhvervsliv, der handler med udlandet, har den højeste produktivitet, hvorfor mere samhandel formentlig giver mere produktivitet.

	Men så simpelt er det ikke, indvendte handelsministeren. At ændre de danske produktstandarder må ikke føre til dårligere miljø, ringere fødevaresikkerhed eller forringe velfærden, forklarede Pia Olsen Dyhr.

	Udfordringerne

	Når tænketanke, vismænd, økonomiprofessorer og Nationalbanken har vendt blikket mod produktiviteten, er det, fordi de identificerer dette område som den næste store udfordring. Efter et årti med fokus på at bringe flere ud på arbejdsmarkedet til at forsørge et stigende antal ældre, så er der nemlig langsigtet balance i statskassen. Den offentlige økonomi er holdbar, vurderer de økonomiske vismænd.

	Men som Information tidligere har beskrevet, så erkender økonomerne, at de ikke har mange svar på, hvordan produktiviteten kan hæves. I stedet venter de på Produktivitetskommissionen, der afslutter sit arbejde med udgangen af året.

	Kommissionen har tilrettelagt arbejdet sådan, at de rapporter, der udgives i begyndelsen, har mest fokus på at analysere udfordringerne, mens slutrapporten senere på året skal indeholde et katalog med konkrete politikforslag.

	Med forbehold for, at ingen ved, hvad Produktivitetskommissionen vil bruge det resterende halve år på at foreslå, så tegner der sig halvvejs gennem arbejdet et billede af, at kommissionens politikanbefalinger næppe vil blive lagt i folketingssalen til afstemning sådan lige med det samme.

	Andre hensyn end produktiviteten, som blandt andre Pia Olsen Dyhr fremhævede i spørgsmål om produktstandarder, kan politisk blive en kæp i hjulet på kommissionens forslag.

	Samtidig har Produktivitetskommissionen den udfordring, at den i øjeblikket kortlægger nyt land for økonomerne. Der er meget lidt viden om, hvad der virker, og hvad problemet reelt er.

	Da de økonomiske vismænd i efteråret 2010 for første gang i mere end ti år dedikerede et kapitel i deres halvårlige analyse af dansk økonomi til produktivitetsudviklingen, havde de endog rigtig svært ved at nå særlig klare konklusioner. Og hvor vismændene plejer at være temmelig konkrete i forhold til, hvad man kan gøre for at løse de problemer, de mener at se, så var produktivitetskapitlet helt tømt for konkrete politikanbefalinger.

	Det er modsat, hvad der gjorde sig gældende for to af 00’ernes økonomiske kommissioner: Arbejdsmarkedskommissionen og Velfærdskommissionen. De vandt også nyt terræn, men var hjulpet godt på vej af, at de økonomiske meningsdannere allerede havde gødet jorden for dem.

	Hvis man igen bruger de økonomiske vismænd som målestok, så foreslog vismændene en håndfuld år inden, at Arbejdsmarkedskommissionen i august 2009 kom frem til det samme, at efterlønnen gradvist burde afskaffes og dagpengeperioden forkortes. Og da Velfærdskommissionen i 2005 foreslog, at tilbagetrækningsalderen hæves med den gradvist højere levealder, så havde det forslag også allerede været nævnt i en vismandsrapport.

	 

