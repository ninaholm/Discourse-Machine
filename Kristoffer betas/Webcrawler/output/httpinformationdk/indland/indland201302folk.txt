FOLK



 Modgangsramte
Næsten alt har den konservative partileder, Lars Barfoed, for tiden imod sig. Herunder en fjerdedel af sit partis lokalformænd, der til Politiken erklærer, at Barfoed ikke er en konservativ løsning, men derimod et konservativt problem.
Venner i nøden
En redningskrans udkastes i BT til Lars Barfoed af den konservative kredsformand på Frederiksberg, Claus Wagenblast-Franck, der skriver om Barfoed: ’Han brænder igennem, og det er det vigtigste.’ Hvor brænder Barfoed igennem? Gulvet?
Udskiftere
Kommunikationsekspert Jon Kielberg skriver i BT om K: ’Der er brug for en stor udskiftning i partiet, og det burde helt naturligt være sket efter sidste valg, men fløjkrigene er fortsat i partiet og har nu sat hele folketingsgruppen skakmat.’
Ordentlige
På den konservative hjemmeside principerklærer Lars Barfoed: ’Det handler om ordentlighed og om at tage ansvar for at bevare de værdier, der er bygget op gennem generationer, og give dem videre til kommende generationer.’

