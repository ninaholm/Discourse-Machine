Bommert hos politiet førte til fejlagtige afslag i asylsager
I flere måneder undlod Rigspolitiet at reagere på en oplysning om, at Irak ikke vil tage imod afviste iranske kurdere. Dermed blev de iranske kurdere holdt i en konventionsstridig udsendelsesposition, siger ekspert


 En række iranske kurdere har fået et fejlagtigt afslag på asyl i Danmark og er blevet holdt i en konventionsstridig udsendelsesposition. Det er konsekvensen af, at Rigspolitiet i flere måneder har undladt at reagere på en oplysning fra den irakiske ambassade om, at ambassaden ikke vil udstede rejsedokumenter til iranske kurdere.
Allerede i april 2012 fik Rigspolitiet oplysningen, der er afgørende for de iranske kurdere, som er blevet henvist til den kurdiske region i Irak (KRI) som såkaldt første asylland. Det fremgår af et referat af en telefonsamtale fra Rigspolitiets Nationalt Udlændingecenter (NUC), som Information er i besiddelse af.
Men der skulle gå syv måneder, før Rigspolitiet i november indhentede en formel udtalelse fra ambassaden, der bekræftede, at den ikke vil udstede rejsedokumenter. Dog ikke på eget initiativ, men først efter at Flygtningenævnet udbad sig en udtalelse om sagen.
Den lange ventetid er kritisabel, mener juraprofessor Jens Vedsted-Hansen fra Aarhus Universitet:
»Det er efter min opfattelse retligt uholdbart at lade personer, der er anerkendt som konventionsflygtninge, sidde i udsendelsesposition længere, end det er absolut nødvendigt for at afklare, om de kan udsendes til et muligt første asylland.«
Flygtningenævnet har afgjort, at de iranske kurdere i forhold til Iran er omfattet af flygtningekonventionen og derfor har krav på asyl. Nævnet mener dog, at de iranske kurdere kan tage ophold i KRI i Irak som første asylland. Men vil Irak ikke tage imod de iranske kurdere, har de ifølge Jens Vedsted-Hansen »krav på at blive behandlet i Danmark i overensstemmelse med standarderne i Flygtningekonventionen og dansk lovgivning«.
»Disse standarder respekteres ikke over for udlændinge i udsendelsesposition. Med andre ord indebærer opretholdt udsendelsesposition gennem en unødvendigt lang periode, at Danmark handler i strid med Flygtningekonventionen,« siger Jens Vedsted-Hansen.
Også Dansk Flygtningehjælp kritiserer Rigspolitiet:
»Politiet har været alt for langsomme i den her sag,« siger Eva Singer, asylchef i Dansk Flygtningehjælp. »Hvis politiet havde spurgt ambassaden på et tidligere tidspunkt, så havde man undgået, at de, der har fået afslag i løbet af året, havde fået det afslag.«
Ifølge Rigspolitiet selv skete henvendelsen til ambassaden i april 2012 »i en konkret sag og havde en uformel karakter«.
»Den øverste ledelse i NUC var ikke på daværende tidspunkt bekendt med henvendelsen,« skriver Rigspolitiet i en mail.
De iranske kurdere, der fik fejlagtigt afslag, står nu til at få asyl i Danmark.
 

