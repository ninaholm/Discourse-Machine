Kunsten at skifte en partiformand ud
I de seneste to uger har hver ny dag budt på ny kritik af Lars Løkke Rasmussen (V). Men så længe han ser ud til at overtage Statsministeriet efter et valg, beholder Venstre ham, vurderer partiekspert
Kritikken af Venstres formand, Lars Løkke Rasmussen, har handlet om alt andet end politik. Det er personen og hans opførsel, som dele af baglandet har et problem med.


 
	Når en ny fodboldsæson begynder, spekuleres der i, hvem der vinder mesterskabet. Men bookmakerne sætter også gerne odds på, hvilken træner der bliver fyret først. Nu er det også muligt at vinde penge på den gætteleg, når det gælder, hvem der er formand for Venstre ved næste folketingsvalg. Og skal man tro bookmakeren Betsafe, står Lars Løkke Rasmussen ikke i spidsen for Venstre, når Helle Thorning-Schmidt (S) udskriver valg. I hvert fald er det blevet en bedre økonomisk forretning at spille på, at Venstre beholder den nuværende formand frem til et folketingsvalg. Det ved vi meget mere om, når Venstre på tirsdag holder et hasteindkaldt hovedbestyrelsesmøde i Odense.

	Til den tid vil de 132 medlemmer af hovedbestyrelsen have oplevet massiv kritik af partiformanden og de retningslinjer, der gjaldt i Venstre indtil 2011. Men på trods af det vurderer lektor i statskundskab ved Københavns Universitet Karina Kosiara-Pedersen, som har forsket i partimedlemskaber og partiorganisationer, at Lars Løkke Rasmussen kan fortsætte som formand for Venstre.

	»Så længe Venstre står til at få mandater nok til at kunne indtage Statsministeriet, kan der skabes ro. Venstre og Socialdemokraterne er regeringsbærende partier. Der betyder det ikke så meget, om de går et-to-tre mandater frem eller tilbage, så længe de får magten. En ting er, hvis de lokale Venstre-formænd synes, at det er moralsk anstødeligt, hvordan tingene har foregået i Venstre under Lars Løkke, men mister de først troen på, at han kan blive statsminister, så er det virkelig farligt for ham,« siger hun.

	Ifølge Karina Kosiara-Pedersen kan en af forklaringerne på den nuværende kritik fra baglandet i Venstre også findes i forskellen mellem partiernes måde at vælge deres formand. Det betyder meget for den interne debatstruktur i de danske partier.

	»Det er jo ikke Venstres medlemmer, der bestemmer, hvem der er formand for partiet. I modsætning til eksempelvis i SF, hvor medlemmerne vælger formanden direkte,« siger hun og fortsætter:

	»Når man eksempelvis som i SF holder et valg og offentliggør stemmetallene, viser man også, at det er okay, at ikke alle bakker op om den valgte formand. Der er langt mere lukkethed og mindre debatkultur i partier som Venstre og Konservative. De borgerlige partier har ikke behov for et image, hvor de er deltagerdemokratiske partier. Medlemmerne skal nok få lov til at være aktive og få informationer, men der er nogle vigtige, politiske beslutninger, som ganske almindelige medlemmer af partierne ikke får mulighed for at være en del af,« siger Karina Kosiara-Pedersen.

	Når man vurderer de forskellige formandsskifter, som partierne løbende udfører, er det ifølge Karina Kosiara-Pedersen væsentligt at skelne mellem de skifter, som handler om politik og dem, der handler om personer.

	»Annette Vilhelmsen blev kritiseret for sin politik. Den kritik har Lars Løkke Rasmussen ikke fået. Det har handlet om alt andet end politik. Det er personen Lars Løkke Rasmussen, som dele af baglandet har et problem med, og så bliver kløften mellem højskole-Venstre og københavner-Venstre synlig og større,« siger Karina Kosiara-Pedersen.

	Gal med kulturen

	Netop kløften mellem højskole-Venstre og københavner-Venstre er blevet udstillet i medierne gennem den seneste uge, og særligt to mangeårige medlemmer og tidligere V-ministre har været bannerførere for den kritik. Det er Birthe Rønn Hornbech, som ikke kan genkende sit parti og overvejer at melde sig ud, og Britta Schall Holberg.

	»Jeg mener, at med det forløb, der har været, og med det katastrofale valgresultat, er det nødvendigt, at Venstre foretager en meget stærk selvransagelse. Vi stod jo til at få fire mandater, lige plukke dem som lavthængende frugter, og så blev det hele sat over styr på en uge,« siger Britta Schall Holberg.

– Hvad bør partiformandens selvransagelse føre til?

	»Når folketingsgruppen og forretningsudvalget har bakket op, som de har, så har hele Venstre påtaget sig et ansvar – og det, synes jeg, er forfærdeligt. Vi affinder os med en måde at handle på, som jeg slet ikke kan acceptere. Det er selve kulturen, den er gal med. Det er ikke bare formanden, den er gal med. Man må spørge: Er det sådan, vi vil optræde? Med en sjusket adfærd og mangel på dømmekraft? Det har vi aldrig oplevet før i Venstre,« siger Britta Schall Holberg.

	Men selv om både Birthe Rønn Hornbech og Britta Schall Holberg beskylder kulturen i Venstre for at være dårlig, er det nødvendigvis ikke det, der optager de menige partimedlemmer, vurderer Karina Kosiara-Pedersen.

	»Partimedlemmer er ikke 100 procent enige i alt, hvad partiet foreslår eller står for. Men medlemmerne er bekymrede for, om politikken koster magten og indflydelsen på Christiansborg. De tror på sagen. Derfor reagerer medlemmerne ikke bare for at genere Lars Løkke Rasmussen eller Claus Hjort Frederiksen. De reagerer, fordi de ideologisk og politisk støtter Venstre, men partiet nu kører den forkerte vej,« siger hun.

