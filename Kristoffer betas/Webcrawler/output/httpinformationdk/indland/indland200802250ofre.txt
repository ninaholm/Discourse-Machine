250 ofre for menneskehandel i 2007
For første gang har ligestillingsminister Karen Jespersen sat et konkret tal på ofre for menneskehandel i Danmark: Hver tiende af de udenlandske prostituerede formodes at være handlet


 Ud af de ca. 2.500 udenlandske prostituerere, som ifølge Rigspolitiet skønnes at opholde sig i Danmark, er hver tiende potientielt offer for menneskehandel. Det har ligestillingsminister Karen Jespersen oplyst i et svar til Folketingets Retsudvalg.
Oplysningerne har ministeren fra de sociale organisationer, som driver opsøgende arbejde, botilbud, sundhedstilbud mv. til prostituerede. Hvor mange af de 250 potientielle trafficking-ofre, der var mindreårige, har ministeren intet bud på, men i 2006 fik de sociale organisationer kendskab til syv mindreårige, som formodedes at være handlet.
Antal stabiliseret
Ifølge Rigspolitiets vurdering har det samlede antal prostituerede i Danmark de senere år "stabiliseret" sig på ca. 6.000, hvoraf lidt under halvdelen er af udenlandsk oprindelse. Af dem er omkring 1.000 fra Thailand, 1.000 fra Baltikum og andre østeuropæiske lande, mens 250 er fra Nigeria og Uganda. Resten er fra det øvrige Afrika samt Sydamerika. 
Langt størstedelen af de udenlandske kvinder er på forhånd klar over, at de skal arbejde som prostituerede, når de kommer til Danmark. Hovedparten får, som det hedder, "i varierende omfang" hjælp til rejsen. I oktober 2006 lancerede Rigspolitichefen en ny strategi for en styrket indsats mod prostitutionens bagmænd, og det kan aflæses i statistikken for sager om kvindehandel. Siden 2002, hvor trafficking fik sin egen paragraf i straffeloven, har politiet frem til 2007 fået 23 anmeldelser om menneskehandel (heraf er de 11 fra 2007). Anklagemyndigheden har rejst 39 sigtelser (heraf 23 i 2007), mens domstolene har truffet 21 fældende afgørelser, dvs. domme, advarsler, bøder og tiltalefrafald (heraf otte i 2007).
Rigspolitiet er på et enkelt punkt øjensynligt gået i deres svenske kollegers fodspor. Hvert år udsender Rikskriminalpolisen i Stockholm således en årlig rapport om indsatsen mod trafficking, og en lignende rapport vil Rigspolitiet i Danmark nu også udarbejde. Rigspolitiet har givet tilsagn om at udarbejde en "beskrivelse af resultaterne af politiets styrkede indsats mod prostitutionens bagmænd i 2007", har Justitsministeriet netop meddelt Retsudvalget. 


