ACTA nedstemt i Europa-Parlamentet
Den kontroversielle handelsaftale er for kort tid siden blev nedstemt af et flertal i EU-parlamentet


 Kritikere af ACTA-aftalen kunne i dag juble, da det for kort tid siden stod klart, at ACTA aftalen ikke vil blive til noget i EU.
Den kontroversielle aftale, som har mødt heftig modstand i både ind- og udland, er i dag blevet nedstemt i Bruxelles af EU-parlamentet og kan derfor ikke gennemføres i sin nuværende inden for EU's grænser.
Med i alt 478 stemmer imod og 39 stemmer for faldt aftalen i dag. 165 medlemmer afstod fra at stemme.
Det danske formandskab med handels- og investeringsminister Pia Olsen Dyhr (SF) i spidsen har været varm fortaler for indførelsen af aftalen.
Det var forventet, at aftalen ville falde efter flere udvalg i parlamentet havde anbefalet et nej, ligesom hele venstrefløjen og flere af de liberale og euroskeptiske medlemmer på forhånd havde meldt ud, at de ville stemme nej.
Flere danske medlemmer af parlamentet tog allerede i foråret stilling til ACTA. F.eks. valgte Venstres tre medlemmer at gå i mod partilinjen i Danmark og stemme nej til aftalen, ligesom også SF's medlemmer gjorde.
Sejr for demokratiet
Formand for internet-tænketanken Bitbureauet, Henrik Chulu, er glad for beslutningen. Han ser det som en sejr for demokratiet.
»Vi er selvfølgelig glade for, at aftalen er faldet. Det viser, at det hjælper noget at protestere og give sin mening til kende. Uden protester på nettet og rundt omkring i Europa var aftalen strøget lige igennem,« siger han.
Før afstemningen var der en vis nervøsitet blandt kritikere omkring aftemningsforløbet, da der var lagt op til en mulig udskydelse af afstemning af hele aftalen indtil EF-domstolen havde taget juridisk stilling til den.
En proces, der kunne have taget flere år, og som den største koalition i EU-parlamentet, det konservative EPP, var tilhænger af. Helt indtil få minutter før selve afstemningen forsøgte den konservative gruppe at få udskydelsen af aftalen igennem parlamentet.
Det lykkedes dog ikke, og kort efter stemte et overvældende flertal nej til aftalen.
Efter afslaget stod flere modstandere af aftalen og viftede med bannere, hvorpå der stod »Goddag demokrati, farvel Acta,« skriver Ritzau.

