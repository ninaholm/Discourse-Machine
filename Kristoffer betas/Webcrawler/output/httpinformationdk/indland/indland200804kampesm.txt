Mange kampe små
Strejkens første dag bød på overbærende patienter, forstående forældre - og på en kamp, der ikke var så fælles endda


 En håndfuld social- og sundhedsassistenter er ved at pakke skilte og bannere ned i et alt for lille bagagerum på parkeringspladsen foran Amager Hospital. De er på vej til møde og råber til en portør, der er ved at komme for sent til den bus, der skal køre ham og kollegerne til blokade. Portøren griner tilbage. 
Både portørerne og sosu-assistenterne er medlemmer af FOA, og her er "fællesskabet fantastisk" ifølge Winnie Katz, sosu-assistenternes fællestillidsmand. Men med sygeplejerskerne er det noget andet, mener hun: 
"Lige nu snakker vi dårligt sammen," siger hun.
Patienter hjælper til
Indenfor på Amager Hospital er cirka halvt så mangesosu-assistenter på arbejde som normalt. På akut modtageafdeling har strejken reduceret plejepersonalet fra de normale 11 til ni, og mange af sengene står tomme. 
En af patienterne, Nadia Langhoff, går på den stillehospitalsgang i sin hvidebadekåbe. Hun er overvejende begejstret for strejken: 
"De skal bestemt kræve flere i arbejde og mere i løn," fastslår hun og smiler under sine grå krøller. 
Men Nadia Langhoff kan godt mærke, at der er færre hænder end normalt. Derfor gør hun også, hvad hun kan, for at gå personalet til hånde:
"Jeg hjælper til med det, jeg kan. For eksempel går jeg ud og henter vand og sætter de andre patienter til rette og sådan," forklarer hun.
Ved siden af står sosu-assistent Annette Reimers og smiler over al den velvillighed. Lidt senere fortæller hun, at hun altid gør patienterne opmærksom på, at hun er sosu-assistent. 
"Hvis folk bakker mere op om sygeplejerskerne end om os, er det kun, fordi de ikke kender forskel," siger hun.
"Vi har jo alle sammen hvide kitler på." 
Fælles mål?
I Århus er godt 700 medlemmer af sundhedskartellet samlet foran rådhuset med bannere og skilte. 
FOA er ikke inviteret med denne gang. Ifølge en af arrangørerne, sygeplejerske Karen-Marie Grosbøll, er der ikke noget underligt i det:
"Vores krav er jo forskellige," siger hun med henvisning til mandagens udmelding fra FOA-formand Dennis Kristensen. 
Formanden var klar til at slække på lønkravet, hvis regeringen nedsatte en ligelønskommission med penge på lommen. 
"Han er begyndt at gå ned. Men vi holder fast i de 15 procent!" siger Karen-Marie Grosbøll, mens slagordene gjalder i baggrunden.
Det argument giver FOA-tillidsmand Winnie Katz ikke meget for: 
"Vi synes jo, at vi har et fælles mål. Vi bliver ved, til vi får 15 procent. Derfor synes jeg også, at det ville have været rart, hvis FOA havde været med til demonstrationeni Århus."
'Vi vil også kæmpe'
Demonstrationen i Århus er ikke den eneste på strejkens første dag. 
Men den københavnske pædagogdemonstration kan ikke mønstre noget i nærheden af deltagerantallet i Århus.
Til gengæld råber de lidt over 100 fremmødte højt. 
BUPL's formand, Henning Pedersen, står med ryggen til fagforeningens hovedkvarter og forsøger at tale de pinkklædte demonstranter til rette:
"I kunne også have stået andre steder i byen med lige så stor ret."
"NEJ," råber pædagogerne.
Blandt pink t-shirts og barnevogne står Anette Frederiksen med rynket pande. Pædagogerne strejker ikke, så hun kan kun deltage i demonstrationen, fordi "forældrene er meget solidariske" - kun nogle enkelte børn er dukket op på hver af den integrerede institutions stuer.
Ligesom de øvrige demonstranter er Anette Frederiksen træt af det forlig, fagforeningens hovedbestyrelse har indgået: 
"BUPL er ikke skidegode til at bakke os op. Vi skulle jo have kæmpet sammen med de andre," siger hun.
"Jeg kan godt forstå, at FOA'erne er glade for deres fagforbund!"
Næsten samtidig et andet sted i byen bliver sosu-assistenterne forhindret i at komme ind og blande sig med de danskere, der står og vinker til dagens royale fødselar. Og her ved Amalienborg er der ikke forskel på kvinderne i de gule FOA-veste og de sygeplejersker, der også er mødt op. Ingen af dem får lov til at komme ind og lave deres happenings.
"Dronningen kan måske bare ikke lide at vinke tilhospitalsansatte," griner Winnie Katz.


