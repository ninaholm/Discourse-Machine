Slutspillet om fremtidens folkeskole er begyndt
Mere end et halvt år efter regeringen i begyndelsen af december fremlagde sit udspil til en reform af folkeskolen, går forhandlingerne mellem partierne i forligskredsen efter indgrebet i lærerkonflikten ind i den afgørende fase. Regeringen og oppositionen er fortsat et stykke fra hinanden, men det ligner, at landets mange tusinde folkeskoleelever fra sommeren 2014 får en ny folkeskole
Lockouten af lærerne har domineret mediebilledet de seneste måneder, men det politiske forhandlinger om den nye folkeskoler er ikke afsluttede endnu.


 Analyse
Hvorfor tager det så lang tid at forhandle reformen på plads?
I hele april blev forhandlingsmøderne i forligskredsen aflyst, fordi det ville se mærkeligt ud, hvis politikerne forhandlede om folkeskolens fremtid, mens lærerne, som skal føre reformen ud i livet, var kastet ud i en arbejdskamp med deres arbejdsgiver, Kommunernes Landsforening. Regeringen ville for alt i verden ikke koble de to ting – konflikt og reform – yderligere sammen, end det allerede var sket.
Med reformen af folkeskolen ønsker regeringen samtidig, at eleverne skal være længere tid i skole. Det betyder flere undervisningstimer og indførelse af den såkaldte aktivitetstid, som pædagoger skal bidrage til afviklingen af. Øget undervisning koster penge, og dem har regeringen ikke mange af.
Derfor var det nødvendigt for regeringen at afvente overenskomstforhandlingerne mellem Danmarks Lærerforening og KL. Her skulle arbejdstidsreguleringen fjernes, så den enkelte lærers undervisningstid kunne øges - og de ekstra timer dermed var ’gratis’.
Det lykkedes med regeringsindgrebet, og det giver nye muligheder for at finansiere regeringens ønske om flere timer i skolen.
Hvad har lærerkonflikten betydet for reformen?
Udover at konflikten har trukket forhandlinger i langdrag, har konflikten ikke gavnet regeringens ønske om at omdanne folkeskolen til en helhedsskole. Danmarks Lærerforening brugte konflikten til at føre kampagne mod regeringens »discountskole«, og det har i meningsmålinger svækket befolkningens opbakning til regeringens ønske om en længere skoledag. Derudover har de borgerlige partier brugt konfliktperioden til at lancere et nyt krav til folkeskoleforhandlingerne: De ønsker, at der skal indføres et krav om, at eleverne minimum skal bestå både dansk og matematik ved afgangsprøverne for at få adgang til en ungdomsuddannelse. Et krav, det er yderst tvivlsomt, om regeringen vil imødekomme.
Hvad er forligspartierne uenige om?
Alle partier er enige om målet: De danske folkeskoleelever skal være fagligt dygtigere, når de forlader folkeskolen. Men vejen til målet er der fortsat uenighed om. Fra begyndelsen har Dansk Folkeparti modsat sig aktivitetstimerne – eller aktivitetstiden, som regeringen nu kalder det.
DF ønsker fokus på faglighed, og det mener man ikke, at aktivitetstiden indeholder.
Senere begyndte Konservative at støtte det synspunkt, og senest er Venstres ordfører Karen Ellemann også begyndt at dele det synspunkt.
Hun mente ellers ved lanceringen af regeringens udspil til en folkeskolereform, at aktivitetstimerne og den længere skoledag rummede gode muligheder.
Mængden af aktivitetstid for især eleverne i de ældste klasser deler også regeringen og oppositionen. Mens regeringen ønsker en skoleuge på 37 timer for de ældste elever, kan oppositionen kun acceptere en 35 timers skoleuge.
Den borgerlige opposition ønsker, der kommer klare, faglige mål for aktivitetstiden, så det ikke blot bliver pasning af eleverne i skolen.
Regeringspartierne vægter det derimod højt, at der bliver skabt en ny og mere sammenhængende skoledag, hvor der er mere plads til idræt og kreativitet. Der er altså tale om forhandlinger mellem en traditionel tilgang til skolegang med fokus på faglighed fra de borgerlige partiers side og en mere nytænkende tilgang til undervisning fra regeringspartierne.
Alt tyder dog fortsat på, at regeringen lykkes med at skaffe et flertal for reformen inden sommerferien, så reformen kan nå at træde i kraft fra skoleåret 14/15.
Hvorfor kalder politikerne den nye skole for enten heldags-skole eller helhedsskole?
»Djævlen ligger i detaljen,« plejer man at sige, og det er også tilfældet her. En heldagsskole er undervisning hele dagen, og det ønsker ingen af forligspartierne, men den borgerlige opposition har naturligvis en interesse i at fremstille regeringens forslag sådan.
Regeringspartierne kalder derimod deres bud på fremtidens folkeskole for en helhedsskole, da de netop mener, at eksempelvis den øgede brug af aktivitetstid er med til at danne den helhed, de mener, er nødvendig for at højne det faglige niveau blandt eleverne.
 

