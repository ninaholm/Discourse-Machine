Vismænd: Vi vil da gerne have kvinder med
Det er manglen på kvalificerede kvinder, der gør, at kun én nogen siden har fået plads blandt vismændene - siger vismændene. S og SF klar til at lovgive på området
De økonomiske vismænd, her overvismand Peter Birch Sørensen(im), holdt torsdag den 27. november pressemøde efter mødet i Det Økonomiske Råd i forbindelse med deres efterårsrapport, hvor de ser på den økonomiske vækst og den danske beskatning.


 Overvægten af mænd gør sig ikke blot gældende i vismandsinstitutionen - også langt størstedelen af de økonomiske journalister bærer jakke og slips. Det fremgik med al ønskelig tydelighed, da Informations udsendte i går besøgte pressemødet i anledning af årets sidste vismandsrapport. Igennem de seneste 46 år er det kun én gang lykkedes en kvinde at blive udnævnt til den prominente institution, og som det fremgik af gårsdagens avis, giver det ifølge flere forskere de økonomiske rapporter en maskulin slagside. Eksempelvis overser topøkonomerne det faktum, at Danmark har et af de mest kønsopdelte arbejdsmarkeder i verden, hvilket har betydelig indflydelse på eksempelvis pensionsopsparinger. Information ville derfor gerne vide, hvordan vismændene selv ser på problemstillingen:
- Er det et problem, at kun en kvinde har været udpeget til overvismand, og hvad vil I gøre ved det?
"Om det er et strukturproblem i danske økonomi? Der har været den her praksis om, at vismænd forventes at være professorer i dansk økonomi, og vi har desværre den situation her i landet, at der er meget få kvindelige økonomiprofessorer," sagde overvismand Peter Birch Sørensen.
Han pegede på, at såvel tidligere vismand, økonomiprofessor Nina Smith, som professor i økonomi Birgitte Sloth, deltager i møderne i Det Økonomiske Råd.
"Men der har ikke været tradition for en kønskvotering i formandskabet. Vi forsøger at tage hensyn til, at der gerne skal være forskellige faglige kompetenceområder repræsenteret, så vi kan supplere hinanden, og vi prøver at undgå, at alle vismændene kommer fra sammen institution. Så der indgår forskellige hensyn."
Kvinderne skal passe ind
- Men køn er ikke et af dem?
"Der er ingen tvivl om, at i en alt anden lige situation ville der blive taget hensyn til det. Men der har ikke været tradition for, at vi øver positiv særbehandling."
- Så I ser ikke manglen på kvinder som et problem?
"Det er ikke et afgørende parameter, når vi afgør udnævnelse af vismænd, sådan vil jeg sige det. Men vi vil da gerne have kvinder ind, hvis de i øvrigt lever op til de kvalifikationskrav, der normalt stilles og passer ind i den kompetencesammensætning, som vi tilstræber."
Birch Sørensens vismandskollega Jan Rose Skaksen tilføjede, at problemet skal findes i fødekilden - der er simpelthen for få kvindelige økonomiprofessorer:
"Det er helt naturligt et problem, som man skal arbejde på at gøre noget ved."
- Det står ikke skrevet, at vismænd skal have titel af professor, og overvismanden medgav, at man tidligere har udnævnt en vismand, som 'kun' havde titel af lektor.
"Det er rigtigt, og det var fordi en del af vores opgave med jævne mellemrum er at behandle miljøøkonomiske problemstillinger, og Jørgen Birk Mortensen var klart den mest kompetence miljøøkonom i landet. Der var ikke nogen mere kompetent, og derfor tog vi ham i ind alligevel."
Tre kvinder, ingen tilbud
Ifølge Informations oplysninger er der lige nu tre kvindelige professorer i national økonomi, som ikke er blevet tilbudt en plads i vismandsinstitutionen.
Hos oppositionspartierne på Christiansborg kalder man manglen på kvindelige vismænd 'pinlig'. SF's ligestillingsordfører Pernille Vigsø Bagge har derfor bedt Ligestillingsminister Karen Jespersen (V) svare på, hvad hun vil gøre for at rette op på kønsskævheden. Vigsø Bagge peger på, at der i offentligt nedsatte råd og nævn er krav om ligevægt af mænd og kvinder.
"Det samme bør gælde vismændene. Jeg tror ikke på, at de kompetente kvinder ikke findes," siger hun.
Også hos socialdemokraterne er ligestillingsordfører Julie Rademacher klar til at overveje en form for kvotekrav.
"Ligestilling er en værdi i sig selv, og på både embedsmandsniveau i erhvervsliv og politik skal der flere kvinder ind. Vi vil overveje en form for lovgivning i forhold til vismændene," siger hun.
Økonomi- og Erhvervsminister Lene Espersen (K) afviser behovet for lovgivning.

