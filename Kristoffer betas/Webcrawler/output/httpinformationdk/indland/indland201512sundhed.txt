Sundhedsminister vil lovliggøre hjælp til stiknarkomaner
Sundhedsministeren vil gøre det lovligt at hjælpe narkomaner med at stikke sig. Dansk Folkeparti er kritisk og vil hellere ’hjælpe misbrugerne med at komme ud af misbruget’
 Sundhedsministeren vil nu gøre det lovligt at hjælpe misbrugere med at indtage stoffer i kommunens fixerum, hvis de har for mange abstinenser til selv at indtage stoffet.


 Narkomaner, som bruger de såkaldte fixerum, får nu mulighed for at få hjælp til at stikke sig, hvis de har abstinenser og derfor ryster så meget, at de ikke kan se eller finde en brugbar vene.
Sundheds- og ældreminister Sophie Løhde (V) vil nemlig ændre loven om euforiserende stoffer, så det ikke længere er strafbart at hjælpe misbrugere med at indtage stoffer i et fixerum.
»Når vi vil gøre det muligt for stofmisbrugere at få hjælp af andre til at tage deres medbragte stoffer, hænger det sammen med, at vi gerne vil tilrette loven virkeligheden. I dag må andre ikke hjælpe, og det betyder, at der er misbrugere, som ikke kan bruge stofindtagelsesrummene, fordi de fysisk ikke er i stand til at stikke sig selv. Den problematik tog man ikke højde for i den oprindelige lovgivning på området, og det var nok en fejl,« siger sundhedsministeren.
Med støtte fra Enhedslisten og Liberal Alliance gav den daværende SRSF-regering i 2012 kommunerne lov til at oprette fixerummene – eller stofindtagelsesrummene, som de også kaldes.
Det blev samtidig besluttet, at nok måtte personalet overvåge og vejlede stofmisbrugerne om stofindtagelsen – og samtidig udlevere det relevante udstyr hertil – men en bruger af et rum skulle selv stå for indtagelselsen af stoffet.
Årsagen var, at personalets og andre personers medvirken rejser spørgsmål om strafbar besiddelse af euforiserende stoffer samt en række ansvarsmæssige og for førstnævnte gruppes vedkommende tillige fagligt-etiske problemstillinger.
Tidligere på året afdækkede en evaluering af fixerummene så, at en gruppe stofmisbrugere fysisk ikke er i stand til at stikke sig uden hjælp fra en anden person. Et problem, Københavns Kommune hidtil har håndteret, ved at personalet nøjes med at indskærpe de gældende regler over for brugerne af fixerum.
Men de, som overtræder forbuddet, udelukkes ikke fra at bruge fixerummene. Ifølge Københavns Kommune vil en sådan udelukkelse være i strid med formålet med fixerummene, nemlig at sikre ordentlige forhold for stofmisbrugerne, fordi de afviste ellers bare får hjælp til stikke sig uden for disse.
Står det til sundhedsministeren, skal stofmisbrugeren derfor fremover have lov til medbringe andre, som kan hjælpe. Dog må personalet eller en læge stadig ikke må forestå stofindtagelsen.
Bredt accepteret
Dansk Folkeparti er modstander af fixerummene og vil stemme nej til sundhedsministerens lovforslag. Partiets sundhedsordfører, Liselott Blixt, mener ikke, at »det er den vej man bør gå«.
»Vi skal hjælpe misbrugerne med at komme ud af misbruget, frem for at hjælpe dem med det misbrug, de har,« siger Liselott Blixt.
Til gengæld mener Enhedslistens sundhedsordfører, Stine Brix, at Sophie Løhdes lovforslag tilpasser loven virkeligheden, nemlig at nogle stofmisbrugere har brug for hjælp til at indtage deres stoffer.
»Jeg synes også, det er en anerkendelse fra ministerens side – og dermed fra Venstre – af at stofindtagelsesrum er en god ting, og jeg er rigtig glad for, at det ikke længere er en politisk kampplads, men et accepteret og nødvendigt socialpolitisk tiltag,« siger Stine Brix.
Senest har Venstre-regeringen dog i finanslovsaftalen for 2016 med Dansk Folkeparti, Liberal Alliance og Konservative besluttet, at fixerummene fra 2017 ikke længere skal være på finansloven. Men regeringen og partierne bag satspuljen (som er alle Folketingets partier undtagen Enhedslisten) har afsat 25 millioner kroner fra 2016 og 2017 til kommunernes drift af fixerum.
Trods Venstres oprindelige modstand mod fixerummene erklærede Sophie Løhde allerede inden folketingsvalget i år, at partiet ikke stod klar med et forbud ved et regeringsskifte.
»Sundhedsvæsenets største problem er ikke spørgsmålet om fixerum,« lød den senere sundheds- og ældreministers forklaring ved den lejlighed.
I dag understreger Sophie Løhde, at finanslov- og satspuljeaftalen sikrer, at fixerummene kan fortsætte med at eksistere de kommende år.
»Men det har aldrig været meningen – hverken under den nuværende eller den tidligere regering – at staten til tid og evighed skal medfinansiere stofindtagelsesrummene,« siger sundhedsministeren.

