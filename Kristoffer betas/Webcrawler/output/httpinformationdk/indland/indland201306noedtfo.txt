’Vi er nødt til at forholde os til statistikken’
Uenigheden var stor og debatten intens, da astrofysikeren Anja Andersen og professor Hans Bonde mødtes for at diskutere Københavns Universitets politik for at få flere kvindelige professorer
Hans Bonde og Anja Andersen diskuterede, om de seneste års økonomiske incitamenter for at få udnævnt flere kvindelige professorer på universitetet er løbet løbsk.


 
	Vi er på et universitet, der blev oprettet i 1479 med henblik på at undervise mandlige teologer til den danske folkekirke. Nogle gange er systemet indrettet, så man får en fornemmelse af, at det stadig er vores spidskompetence. Vi må have kortlagt, hvad det er for strukturer, der gør, at alle ikke er lige,« siger Anja Andersen.

	Få debatter er så giftige som den, der i disse år udspiller sig om, hvordan der kan blive flere kvinder i toppen af virksomheder og den akademiske verden.

	Københavns Universitet (KU) har inviteret til debataften mellem astrofysiker Anja Andersen og professor Hans Bonde, der for nylig har udgivet den meget omtalte kønspolitiske debatbog Fordi du fortjener det – fra feminisme til favorisme.

	Professor Arne Astrup er ordstyrer og bruger da også en stor del af sin præsentation på at opfordre til en sober tone.

	På den gode side af 100 personer er dukket op for at diskutere, om de seneste års økonomiske incitamenter for at få udnævnt flere kvindelige professorer på universitetet er løbet løbsk.

	Det mener Hans Bonde, der med egne ord blev ansporet til at skrive bogen af kollegaer, der følte sig forbigået af kvindelige konkurrenter ved uddelingen af professorater.

	»Så gik jeg i gang med at undersøge det, og det viste sig faktisk, at der er indført nogle strukturer, der giver institutter og fakulteter millioner af kroner, hvis de ansatte kvindelige lektorer,« indleder Hans Bonde med henvisning til den femårige handleplan for mangfoldighed, som KU indførte fra 2008. Blandt andet fordi kun 13,7 procent af professorerne dengang var kvinder.

	Hvis et fakultet eller et institut har en høj nok vækstrate for ansættelsen af kvindelige professorer, vil det udløse en millionbelønning. En anden belønningsmodel er at tildele et ekstra gratis professorat – en mand eller kvinde – hver gang det enkelte fakultet udnævner en kvindelig professor. Det har skabt noget nær en klondike-stemning det seneste par år, mener Hans Bonde:

	»Der var fundet guld, og alle institutter ville havde del i det. Nu kunne man få professorater stort set gratis, og hvem vil ikke gerne det i en tid, hvor økonomien strammer.«

	Alt i alt har ordningen medvirket til, at den kvindelige andel af de nyansatte professorer er steget fra 15,7 procent i 2007 til 24,4 procent i 2011.

	»Det, der pikerede mig, var, at der aldrig må forskelsbehandles i ansættelsessituationen,« siger Hans Bonde og påpeger, at andre universiteter er begyndt at få samme tanker.

	I sidste ende risikerer vi, at samfundet fremover fordeler de magtfulde poster ud fra den enkeltes gruppetilhørsforhold og ikke vedkommendes præstation, slutter Hans Bonde sit oplæg.

	Maren i kæret

	Så er det Anja Andersens tur. Hun har været en del af de udvalg, som har foreslået de ordninger, som Hans Bonde er så kritisk over for.

	»Det store problem er, at halvdelen af de opslåede professorater kun har én ansøger, som næsten altid er en mand. Den anden halvdel af de opslåede professorater har flere end én ansøger. Og når kvinderne søger, har de gode resultater,« indleder hun.

	Hun tilføjer, at den lave andel kvindelige professorer i virkeligheden er en del af en større problematik omkring manglende mangfoldighed i professorstanden. Alligevel er det her, man må starte. I EU tilhører kun hver tiende professorgrad en kvinde.

	»Vi er nødt til at forholde os til statistikken. Der er sgu et problem, og det kan vi simpelthen ikke lukke øjnene for. De kvinder, der kommer ind på universiteterne, har statistisk set ikke de samme muligheder som mændene.«

	Hun tilføjer, at hun jo ikke går og tror, at der sidder »nogle gamle sure mænd på et herretoilet« og prøver at blokere døren for at holde alle ude. Men en lang række eksempler viser, at både mænd og kvinder har tendens til at vurdere kvinders præstationer lavere end mænds, forklarer Anja Andersen.

	»Forsøget med at belønne institutter og fakulteter for at tage kvindelige professorer var et forsøg på at kompensere for, at kvinder bliver bedømt anderledes. Hans taler jo nærmest om, at man gør Maren i kæret til professor. Men der er jo tale om nogle meget kompetente kvinder.«

	Hans Bonde:

	»Jeg har aldrig nogensinde sagt, at de kvinder, der nu er blevet professorer via belønningsplanen, ikke er kvalificerede nok. Det mener jeg helt klart, de er. Men det er bare ikke det, professorater handler om. Det handler om, hvem der er den allerbedste,« replicerer Hans Bonde, der ikke giver meget for de de internationale undersøgelser.

	»Det ville være langt mere relevant, hvis du kunne sige noget om Københavns Universitet. I stedet håndplukker du mere eller mindre gamle undersøgelser fra USA og Sverige og bruger dem til at sige, at så er der også noget uldent herhjemme. Det duer ikke.«

	Kvoter til jyder

	Efter de indledende oplæg begynder en livlig debat, hvor de to debattører på skift må svare på kritiske spørgsmål fra de mange tilhørere. En mandlig filosof mener, at de manglende kvindelige professorer i lige så høj grad skyldes kvinders manglende netværk som deres køn:

	»Jeg er selv fra en absolut ikke-akademisk familie fra Jylland. Da jeg flyttede til København, var jeg lige så meget udenfor som kvinderne. Da jeg startede på filosofi, kom der ikke nogen og hviskede mig nogle særlige hemmeligheder, fordi jeg er en mand. De få kvindelige professorer er måske lige så meget et kulturelt problem, som det er et kønspolitisk problem.«

	»Jeg gør det ikke til et kønspolitisk problem. Der er lige så meget et problem omkring mangfoldighed. Når først man får brudt monopolismen, og kvinder kommer ind, så vil det også hjælpe mænd som dig,« replicerer Anja Andersen.

	»Jeg vil hellere have en kvote for mænd fra Jylland uden akademisk baggrund. Min pointe er jo, at modellen med kønsrepræsentation er en glidebane,« sagde filosoffen.

	Skønt publikum har forskellige anskuelser, er der bemærkelsesværdigt mange, der roser, at debatten om den lave andel kvindelige professorer nu bliver taget. Det er den ikke blevet på KU på denne måde de seneste 40 år, som en mandlig professor emeritus påpeger.

	Den femårige handleplan udløber i slutningen af denne måned og skal nu evalueres.

