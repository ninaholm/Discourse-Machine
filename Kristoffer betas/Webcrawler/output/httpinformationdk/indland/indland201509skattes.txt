Skatteskandalen, ingen har overblik over
SKAT er ramt af en af danmarkshistoriens største svindelskandaler, og sagen kan vokse yderligere. Det er stadig uklart, præcis hvordan svindlen er foregået, og om SKAT er blevet snydt på mere end en måde


 Den danske statskasse er blevet franarret et stort milliardbeløb. Det er den eneste konklusion, der med sikkerhed kan drages allerede nu.
Men skattemyndighederne ved ikke, hvor stort beløbet er, de ved heller ikke, hvordan de er blevet franarret pengene, og de kan heller ikke udelukke, at de er blevet snydt på flere måder, end der aktuelt er mistanke om.
Siden SKAT tirsdag den 25. august offentliggjorde, at man har anmeldt mistanke om økonomisk kriminalitet for 6,2 mia. kr. til Statsadvokaten for Særlig Økonomisk og International Kriminalitet, er sagen blot vokset i omfang.
Sagens kerne er, at udlændinge, der ejer danske aktier, betaler skat i Danmark, når de får udbetalt udbytte. Den udbytteskat har de i nogle tilfælde ret til at få tilbagebetalt.
Men med forskellige former for svindel har udlændinge, der ikke har betalt udbytteskat i Danmark, og måske slet ikke ejer danske aktier, fået tilbagebetalt skat alligevel.
SKAT har konkret mistanke om, at de er blevet udsat for svindel på ét område, og har derudover mistanke om, at der også kan være sket svindel på et andet område.
»Vi tolker alle sammen på de relativt sparsomme udmeldinger, som SKAT og Skatteministeriet kom med, da sagen startede. Og i de uger, hvor sagen har kørt, er der blevet spekuleret i, om der ud over sagen om dokumentfalsk for 6,2 mia. kr. også er foregået andre former for snyd med dansk udbytteskat,« siger Jesper Frøkjær, der er skatteekspert og Executive Director i revisionsfirmaet EY.
Den første skandale
I den oprindelige sag, som SKAT anmeldte i slutningen af august, tyder oplysningerne på, at svindlen er relativ simpel. Ved at forfalske dokumenter og opfinde aktiebeholdninger har udlændinge fået tilbagebetalt udbytteskat, de aldrig har betalt, for aktier, de aldrig har ejet.
Kontrolinstansen hos SKAT har ikke opdaget, at dokumenterne var forfalskede, og at aktiebeholdningerne var opdigtede. Det var et tip fra en udenlandsk myndighed, der gjorde SKAT opmærksom på skandalen.
Den 27. august kunne Information beskrive, at SKAT siden januar 2013 automatisk har fået indberettet oplysninger fra de virksomheder, der udbetaler udbytte, om, hvem de udbetaler udbytte til.
De oplysninger kunne SKAT med en simpel sammenligning have holdt op mod de falske tilbagebetalingsanmodninger og dermed undgået svindlen for 6,2 mia. kr., vurderede skatteeksperter.
Og dagen efter forklarede de svenske skattemyndigheder, Skatteverket, til Information, at man i Sverige gennemfører en grundig kontrol af refusionsanmodningerne, og at man »ingen indikationer« har af, at noget lignende skulle være sket i Sverige.
Niels Johannesen, der er skatteekspert og lektor ved Økonomisk Institut på Københavns Universitet, undrer sig over sagen.
»Man kan altid ønske sig at have flere ressourcer, og hvis SKAT havde uendeligt mange ressourcer, havde man nok sat flere folk til at kontrollere området. Det kan godt være, de har været presset – og også presset til at lave nogle systemet, som har været automatiseret på en måde, hvor man egentlig ikke har haft kontrol,« siger han.
Men Niels Johannesen har stadig svært ved at forstå, »hvorfor SKAT ikke har sat flere ansatte til at kontrollere området, og hvorfor SKAT ikke har sat flere ressourcer af til at udvikle et bedre kontrolsystem«.
Skatteministeriets Intern Revision har af skatteministeren fået fire uger til at lave en redegørelse af sagen.«
Endnu en skandale?
Oven i den første sag er siden kommet en anden sag. SKAT har fået en advarsel, der har sat gang i endnu en udredning af, om statskassen er blevet snydt for flere milliarder kroner.
Mens den første sag drejer sig om, at udbytterefusioner er udbetalt på baggrund af forfalskede bilag, så handler den anden sag om den skattemæssige behandling af aktielån og såkaldte cum/ex-handler.
»Spørgsmålet er, om finansielle aktører, som køber, låner og sælger aktier, har haft mulighed for, at de to parter kan anmode om refusion af den samme skat,« skriver Skatteministeriet i en pressemeddelelse den 7. september.
Parallelt med undersøgelsen fra den interne revision har Skatteministeriet desuden sat gang i en undersøgelse af, om der også er sket svindel på dette område.
I Tyskland har man allerede gang i optrævlingen af en lignende sag. Ved såkaldte cum/ex-handler har man handlet og lånt aktier til hinanden i dagene omkring udbyttebetalingen.
Det gør, at både den oprindelige ejer af aktien, og den, der låner aktien, får en udbyttenota, der gør det muligt at kræve udbytteskatten tilbagebetalt mere end én gang.
»Der er ikke nogen af os, der ved, om det er foregået i Danmark og foregået på en måde, som ikke er efter reglerne. Vi mangler i høj grad at få fakta på bordet, før vi kan begynde at diskutere juraen og hvad, der er lovligt og ulovligt, og derfor mener jeg, at det er meget spekulativt at begynde at drage konklusioner på nuværende tidspunkt,« siger Jesper Frøkjær.
Han forklarer også, at der i princippet er tale om to forskellige former for potentielt svindel, da aktielån og cum/ex-handler teknisk set dækker over to forskellige ting.
Sagen kommer under alle omstændigheder i tillæg til de 6,2 mia. kr., som SKAT allerede har anmeldt til Statsadvokaten.
Ifølge beregninger fra Finans.dk, som en række skatteeksperter bakker op om, kan skatteskandalen meget vel have kostet statskassen over 10 milliarder kroner.
Til Finans.dk lyder svaret fra SKAT: »SKAT kan ikke afvise, at sagen er endnu større.«
Og under alle omstændigheder skal politikerne ikke regne med at kunne bruge de seks milliarder kroner, som statskassen er blevet snydt for.
»Sandsynligheden for at få nogle af de her penge tilbage er noget, man skal være mindre optimistisk omkring,« har skatteminister Karsten Lauritzen (V) sagt til Ritzau.
Simpel svindel
Både redegørelsen fra Intern Revision og undersøgelsen fra Skatteministeriet skal ligge klar i slutningen af september.
»Det bliver interessant at se, hvor fyldestgørende overblik SKAT og den interne revision kan skabe på de her fire uger,« siger Jesper Frøkjær og tilføjer:
»Det bliver interessant, om det fulde billede bliver lagt frem i sin helhed, så vi alle kan vurdere omfang og ansvar på et mere oplyst grundlag.«
Han vurderer, at der er stor forskel på, hvor svært det er at kortlægge svindlen i den første sag og mistanken om svindel i den anden sag.
»I den første del, som handler om simpel dokumentfalsk, virker det som om, at SKAT har fast grund under fødderne og har et klart billede af, hvor stort et omfang, det har,« siger han.
Samtidig er det juridisk set simpelt at forholde sig til: »Når der er tale om dokumentfalsk, så skal vi ikke bruge tid på at diskutere, om det er ulovligt og kriminelt.«
Med aktielån og cum/ex-handler er det langtfra lige så enkelt.
»Den anden del er mere kompleks og vil i højere grad også være et spørgsmål om juridisk fortolkning baseret på den praksis, der er på området,« siger Jesper Frøjkær.
Niels Johannesen fra Københavns Universitet mener ikke, at SKAT kan undskylde sig med, at den mulige svindel i forbindelse med aktielånene er et udtryk for, at de finansielle markeder er blevet mere globale og avancerede, og at det derfor er svært for SKAT at lave et system, der kan kontrollere, hvem der ejer de forskellige aktier, og hvem der får udbytte.
»Det, at man låner værdipapirer fra hinanden, er ikke noget nyt. Det handler bare om at lave en klar juridisk regel for, hvem der skal betale udbytteskat,« siger han.
»Det lyder meget besnærende, at det igen er historien om, at det hele er så komplekst og så stort, at SKAT ikke kan følge med, men jeg tror egentlig, at så længe reglerne er rimelig klare, så kan jeg ikke se, hvorfor SKAT ikke skulle kunne løfte det.«

