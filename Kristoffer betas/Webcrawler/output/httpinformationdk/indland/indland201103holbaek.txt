Holbæks borgmester benægter brug af sharialov
Holbæks borgmester Søren Kjærsgaard fastholder, at kommunen ikke henviser til sharialoven i sager om socialt snyd. For det at henvise til en imams udtalelser om sharialoven, er ikke det samme som at henvise til sharialoven, mener han


 Borgmesteren i Holbæk Kommune Søren Kjærsgaard (V) fastholder, at kontrolgruppen ikke henviser til sharialoven i konkrete afgørelser om socialt snyd. Det til trods for, at Information har tilsendt ham sagsakterne fra en konkret sag, hvor Holbæks kontrolgruppe henviser til en imams udtalelser om sharialoven.
I sidste uge kunne Information dokumentere, at Holbæk Kommune har henvist til en imams generelle udtalelser om sharialoven i en konkret sag mod den 34-årige somaliske mor til fem, Laily Abdeli Shired. Hun får nu frataget de almindelige og ekstraordinære børnetilskud, børnebidrag, økonomiske fripladser i børnenes institutioner og en del af boligsikringen, fordi faren til hendes børn nu indgår i husstanden.
I kølevandet på artiklen var Søren Kjærsgaard ude i medierne og kalde det noget »frygteligt sludder,« når Information skriver, at Holbæk henviser til sharialoven i konkrete afgørelser.
Information har siden tilsendt borgmesteren den konkrete afgørelse, hvori imamens udtalelser indgår mod Laily Abdeli Shired.
I sagsakterne står der, at »afgørelsen begrundes med følgende:« hvorefter en række punkter bliver opremset. Heraf et af punkterne:
»Imam Abu Bashar oplyser, at det er ulovligt at få børn udenfor et ægteskab.«
Imamens udtalelser stammer fra et møde mellem Odense Kommune og imamen, hvor han fortæller om ægteskabet under sharialoven.
Ikke det samme
Men når Holbæk Kommune bruger udtalelserne i konkrete sager, er det ikke det samme som, at kommunen henviser til sharialov, mener Søren Kjærsgaard:
»Det, vi henviser til, er kun imamens generelle udtalelser. Vi træffer afgørelser ud fra dansk lovgivning, og vi henviser ikke til sharialovgivning. Jeg har kontrolgruppens konkrete afgørelse foran mig her, og derfor kan jeg med sindsro sige, at der ikke henvises til sharialovgivning – der henvises til en generel udtalelse fra en imam,« siger Søren Kjærsgaard.
– Men de generelle udtalelser, som kontrolgruppen henviser til, handler netop om sharialoven. Hvad mener du så om, at kommunen henviser til imamens generelle udtalelser om sharialoven i konkrete afgørelser?
»Det jeg er bekendt med er, at kontrolgruppen bruger imamens udtalelser i nogle sager. Men vi henviser ikke til sharialoven. Der står ikke sharialoven nogen steder i denne afgørelse,« siger han.
– Hvordan kan man sige, at I ikke henviser til sharialoven, når I henviser til udtalelser, der specifikt handler om sharialoven?
»Det mener jeg godt, at man kan.«
Information tilbød at sende Søren Kjærsgaard referatet, som dokumenterer, at imamens udtalelser handler om sharialoven. Men det er ikke nødvendigt, mener borgmesteren:
»Vi træffer kun beslutninger efter dansk lovgivning, og jeg har ikke yderligere at tilføje,« siger Søren Kjærs-gaard.
Facebook-overvågning
I går beskrev Information, hvordan Holbæk Kommune har holdt øje med 29-årige mor til to Sascha Nyhus. Ni gange observerede kontrolgruppen hendes bil foran hendes bolig, men de gik også ind på familiens facebook-profiler og opsøgte ekskærestens ejerforening i deres efterforskning.
Borgmesteren har tidligere henvist til en særlig paragraf i Retssikkerhedsloven, som skulle gøre det lovligt at henvise til en imam eller en hvilken som helst anden kilde i sager om enlige forsørgere.
Information har imidlertid talt med lektor i socialret på Den Sociale Højskole i København Simon Thorbek, som oplyser, at den paragraf kun gælder for sort arbejde.
Og den kan slet ikke bruges i sager om enlige forsørgere, forklarer han.
I disse sager må man kun tale med en række myndigheder, hvoraf hverken imamer, facebook eller ejerforeninger indgår, forklarer Simon Thorbek.
Dette viden er dog ikke noget Søren Kjærsgaard hidtil har kendt til:
»Det er nyt for mig, at det skulle forhold sig sådan. Jeg er oplyst om, at det forholder sig anderledes, og det må jeg henholde mig til,« siger Søren Kjærsgaard.
– Hvis det er ulovligt for kontrolgrupperne at henvise til imamen, facebook og så videre, hvad vil du så gøre for, at praksis bliver ændret i din kommune?
»Hvis det skulle vise sig at være ulovligt, så må vi jo gå tilbage til lovgivere og spørge, hvordan de forholder sig til det. Det er ikke noget, vi selv bestemmer. Vi handler ud fra de retningslinjer, der er givet,« siger Søren Kjærsgaard.

