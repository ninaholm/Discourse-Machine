Psykiatrien er blevet tilført - ikke frataget - millioner
Regeringen har den seneste tid lagt ryg til bred kritik af indsatsen på psykiatriområdet. Men ser man på, hvor mange penge der er bevilget til psykiatrien de seneste 10 år, tegner der sig en årlig stigning på mere end en halv milliard
Ifølge ministeren har psykiatrien fået tilført millioner de seneste år. Arkiv


 Trods bred kritik af regeringens indsats på psykiatriområdet, er der siden 2001 blevet tilført i gennemsnit 600 millioner kroner ekstra årligt, viser en ny opgørelse fra Indenrigs- og Sundhedsministeriet.
Af den fremgår det også, at der i 2012 vil være afsat så mange midler, at området har fået et permanent løft på mere end én milliard kroner, ligesom regionernes udgifter til psykiatrien siden 2001 er steget med 12 procent.
Alligevel lød det i går fra Radikale Venstre, at »psykiatrien er et område, der længe har været underprioriteret.« I Politiken kunne læserne onsdag finde et åbent brev til indenrigs- og sundhedsminister, Bertel Haarder (V), hvor formanden for Danske Psykiateres og Børnepsykiateres Organisation kraftigt beklagede tilstanden på området, og gårsdagens forside på Kristeligt Dagblad beskrev ligeledes, hvordan psykiaterne har oplevet en »årelang og 'skammelig' forfordeling af deres patienter.«
En del af kritikken baserer sig dog på myter, mener Bertel Haarder:
»Jeg synes ikke, kritikken er retfærdig, når stigningstakten har været større end på noget andet område, jeg overhovedet kan komme i tanke om inden for den offentlige sektor,« siger han og løfter sløret for, at de bevillinger, som stod til at udløbe i 2010 nu bliver kompenseret:
»Kritikerne kan selvfølgelig heller ikke vide, at de bevillinger, som skulle udløbe med 2010, de fortsætter. Vores indstilling er, og det har vi nu aftalt med regionerne, at regeringen vil fortsætte bevillingerne, selvom der ikke er så mange penge på sats-puljen i år,« siger han og imødekommer dermed noget af den kritik, som har været af, at sats-puljemidlerne de næste år vil være færre.
En del af kritikken har gået på, at der tilføres flere penge til det somatiske område - altså den del af sundhedsvæsenet, der tager sig af fysiske sygdomme - end til det psykiatriske, selvom en psykisk lidelse kan være lige så slem som en fysisk.
Bertel Haarder erkender, at der har været et efterslæb, men påpeger, at »psykiatrien nu er i gang med at indhente det øvrige område.« Hvis der skæres ned på psykiatrien i regionerne, er det således regionernes og ikke ministerens valg, eftersom det er dem, der disponerer bloktilskuddet, mens de øremærkede satsmidler i hvert fald er steget, fastslår han.
Hvor mange penge, der præcis er tilført, er dog ikke essensen i debatten, mener SF-ordfører, Özlem Cekic, som fastholder sin kritik af indsatsen.
»Bertel Haarder bruger sit embedsapparat til at gøre det til en talkrig,« siger hun og advarer mod at gøre det hele til en 'Christianborgsnak.'
»Når de ansatte i psykiatrien forklarer, hvor alvorlig situationen er, så burde det få alarmklokkerne til at ringe hos ministeren,« lyder det fra Cekic.
Heller ikke Radikale Venstres ordfører, Anne Marie Geisler vil tage kritikken i sig igen.
»Uanset hvad, så vil jeg vove den påstand, at der er kæmpe behov, som ikke dækkes i tilstrækkeligt omfang, og som ikke er blevet dækket i en årrække,« siger hun og referer ligesom SF-ordføreren til den virkelighed, hun oplever, når hun besøger institutioner og taler med fagpersoner.
I dag mødes ministeren med formanden for Danske Regioner, Bent Hansen (S). Her er psykiatrien på dagsordenen - og andre er også fortsat velkomne til at komme med deres udlægning af virkeligheden, forklarer Haarder:
»Jeg er jo ikke ekspert, så jeg lytter med stor interesse. Debatten på området er meget sund at have hele tiden.«
Det var desværre ikke muligt at få en kommentar fra Bent Hansen.


