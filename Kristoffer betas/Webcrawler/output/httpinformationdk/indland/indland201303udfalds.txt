Udfaldstruede får seniorjob i stedet for akutjob
Ny analyse viser, at udfaldstruede 3F’ere får seniorjob i stedet for de akutjob, der var tiltænkt dem. Det giver kommunerne en ekstraudgift


 Hver fjerde af de udfaldstruede dagpengemodtagere fra landets største fagforening, 3F, som er kommet i beskæftigelse i januar, har fået et seniorjob i stedet for et af de akutjob, der var tiltænkt dem. Det viser en ny undersøgelse foretaget blandt 440 udfaldstruede 3F’ere, som Analyse Danmark har lavet for fagforeningen.
»Det er i ren desperation, at vores medlemmer vælger at tage et seniorjob, fordi de har optjent rettigheden gennem deres efterlønsordning. Det giver en sikkerhed, og det ønsker vores medlemmer,« siger forbundssekretær i 3F Per Christensen. Ifølge analysen er hver tredje af de udfaldstruede, som har meldt sig ud af dagpengesystemet i januar, kommet i beskæftigelse. Ud af dem har hver fjerde fåetet seniorjob, mens det kun er 14 procent, som har fået et akutjob.
»Det er meget få personer, når man tænker på, at ambitionen fra regeringens side var at hjælpe de mennesker, der ville ryge ud af dagpengesystemet. Vores medlemmer udgør omkring en tredjedel af de udfaldstruede, men der er stort set ingen akutjob, der henvender sig til vores medlemmer. De kan jo ikke søge stillinger som overlæger eller ingeniører,« siger Per Christensen.
Professor og arbejdsmarkedsforsker ved Aalborg Universitet Henning Jørgensen peger på, at analysen dokumenterer, at akutjobordningen ikke er blevet en ny vej ind på arbejdsmarkedet for de mange tusinde danskere, der fra nytår har fået reduceret dagpengeperioden fra to til fire år, som en konsekvens af den dagpengereform, som Venstre og Konservative indgik en aftale med Radikale Venstre og Dansk Folkeparti om i 2011.
»Når man har indbetalt til efterlønsordningen i mange år, ønsker man at gøre brug af det sikkerhedsnet, det giver, fordi situationen på arbejdsmarkedet er presset,« siger Henning Jørgensen.
Gevaldige problemer
Hvis ens dagpengeperiode udløber senest fem år inden efterlønsalderen, og man er medlem af en a-kasse og indbetaler sit efterlønsbidrag, har man ret til et seniorjob i den offentlige sektor.
»Når man ser, hvordan arbejdsmarkedet ser ud lige nu, kan denne analyse måske få nogle til at fortryde, at de hævede deres efterlønspenge og meldte sig ud af den ordning. Det ser i hvert fald ud til, at der er brug for ordningen, når akutjobbene ikke virker,« siger Henning Jørgensen.
Ifølge arbejdsmarkedsforskeren bliver konsekvensen af, at mange udfaldstruede får et seniorjob frem for et akutjob, at presset på kommunerne vokser.
»Kommunerne får gevaldige problemer. De skal stampe både seniorjob og akutjob op af jorden. Det er samtidig spørgsmålet, hvor meget de får lov til, når de også skal have budgetterne til at hænge sammen. De kan jo ikke blive ved med at etablere job,« siger Henning Jørgensen.
Ekstraregning til kommunerne
De kommunale problemer skyldes, at mens akutjob ikke umiddelbart belaster kommunernes budgetter, forpligtiger seniorjobordningen derimod kommunerne til at skabe de nødvendige stillinger selv. Dermed bliver kommunerne pålagt en uventet ekstraudgift, og den problemstilling har KL henvendt sig til regeringen med, fortæller arbejdsmarkedsordfører i SF, Sanne Rubinke.
»Jeg har for nylig hørt en kommunal bekymring i forhold til, at det så ud, som om der er meget større søgning til seniorjobordningen, end man egentlig havde forventet,« siger hun.
Derfor skal det overvejes, »om det er det de rigtige instrumenter, vi har gang i, eller om der er brug for yderligere tiltag«, mener Sanne Rubinke.
SF vil nu afvente forhandlingerne om vækstplanen, hvor der er lagt op til øgede offentlige investeringer. Men da de overvejende skal gå til renoverings- og byggeprojekter, kan jobskabelsen have lange udsigter, medgiver Sanne Rubinke.
»Der vil være en forsinkelse, selv om pengene er afsat. Men jeg er sikker på, at det er en del af dialogen mellem KL og regeringen,« siger hun.
Hos de radikale er arbejdsmarkedsordfører Nadeem Farooq dog ikke overrasket over, at der er en gruppe af ældre, der står i en særlig sårbar situation, »hvor de risikerer at havne i ingenmandsland mellem dagpenge og efterløn«: »Vi har jo godt vidst helt fra begyndelsen, at for mange vil seniorjob være den måde, hvorpå de kan komme ud af den svære situation. Og jeg mener, at vi har fremlagt en palet af værktøjer – både akutpakke, akutjob, uddannelsesordning og seniorjob – og det er jo meningen, at alle dele skal bruges,« siger ordføreren.
Hvad angår kommunerne, er akutjobordningen organiseret således, at »kommunerne kunne tilrettelægge det relativt frit«, siger Nadeem Farooq.
Hos Enhedslisten mener man, at kommunerne bør etablere flere job. Og en ophævelse af det kommunale anlægsloft samt en reform af dagpengesystemet, der sikrer tryghed for de arbejdsløse, var da også to af partiets punkter ved de indledende forhandlinger om regeringens vækstplan i sidste uge.
»Det er jo helt vildt, at kommunerne ikke må bruge de penge, de har. Det er et problem, vi er helt opmærksomme på, og det er et problem, som er nødt til at blive løst, hvis denne indsats skal have indhold,« siger partiets arbejdsmarkedsordfører, Christian Juhl. Derfor håber han, at regeringen vil øge kommunernes råderum for at skabe job.
»Det er kun et spørgsmål om, at regeringen giver grønt lys for, at kommunerne må bruge penge, og det stemmer også overens med regeringsgrundlaget: At man skal skabe mere aktivitet i samfundet, og det skal man blandt andet på det her område.«
 

