Fronterne trækkes op i Enhedslisten
’Der er ingen af os, som er interesserede i at sprænge Enhedslisten eller blot optræde med de rene hænder,’ lyder det fra nyt kritisk netværk. Men ledelsen advarer alligevel mod at fronterne i partiets debat fastlåses


 
	En række kritikere i Enhedslisten organiserer sig nu og udfordrer ledelsen i et forsøg på at få »partiet tilbage til medlemmerne«, som det hedder i udkastet til programmet for »Forum for Socialistisk Demokrati«.

	Bag forummet, eller netværket, står flere medlemmer af Enhedslistens Østerbro-afdeling som også har skrevet et alternativt forslag til et nyt principprogram for Enhedslisten, der forrige søndag, på en såkaldt delegeretkonference, fik opbakning fra en fjerdedel af medlemmerne.

	»Der er ingen af os, som er interesserede i at sprænge Enhedslisten eller blot optræde med de rene hænder. Men vi ønsker at få startet en diskussion af de ting, vi aldrig får diskuteret. Uden den diskussion dør Enhedslisten og bliver et almindeligt vælgerforeningsparti,« siger Niels Frølich.

	Niels Frølich og flere af de andre bag Forum for Socialistisk Demokrati var i efteråret med til at tage initiativ til konferencen »Hvor skal Enhedslisten hen«. En konference der samlede de medlemmer, som ikke mener at blive hørt – og ikke mindst hørt om deres kritik af blandt andet flere af folketingsgruppens finanslovaftaler med regeringen.

	Selv om Enhedslisten i år for første gang ikke står bag finansloven, savner Niels Frølich stadig, at medlemmerne blev inddraget mere, inden forhandlingerne efter seks uger brød sammen.

	»Hvorefter vi, i lighed med de fleste andre, stod noget måbende tilbage med to bad til ældre. Her slog den parlamentariske logik igennem igen: I stedet for at bryde den og informere parti og offentlighed, stod man med håret i postkassen og lod sig trække ind i nøjagtig den samme fælde, som SF flere gange er gået i. Med vage løfter eller forestillinger om mulighederne for at trække regeringen til venstre skruer man ned for sine egne krav for til sidst at stå tandløs og med håret i postkassen,« siger Niels Frølich.

	Netværket afholder i næste måned sit første offentlige møde, hvilke skal følges op af flere, en hjemmeside og fælles artikler og indlæg i den politiske debat.

	I det fire siders udkast til programmet for Socialistisk Forum hedder det bl.a., at »i stedet for den professionalisering af politikken, som i øjeblikket præger partiet, vil vi give os selv som medlemmer redskaber til igen at være de, der formulerer Enhedslistens politiske visioner og praktiske politik«.

	En anden af initiativtagerne til netværket, Francesco Castellani, fremhæver Villy Søvndals såkaldte modernisering af SF som skræmmeeksemplet.

	»Partiet er blevet mere strømlinet – lidt efter den samme proces, SF gennemgik, efter at Villy Søvndal gjorde partiet mere topstyret. Vi vil gerne undgå, at Enhedslisten kommer i en tilsvarende situation, hvor folketingsarbejdet kommer til fuldstændig at dominere dagsordenen og hele partiet skal underordne sig, hvad der lige passer ind i de taktiske spilfægterier i Folketinget,« siger Francesco Castellani.

	I forvejen har en anden gruppe, »Progressiv Politik – Debat og Fællesskab«, det seneste halve år indbudt til møder en gang om måneden. Møderne er nu åbne for alle interesserede efter kritik af, at flere fra Enhedslistens venstrefløj blev bedt om at holde sig væk fra det første møde med henvisning til, at det var for »medlemmer af Enhedslisten, som er glade for Enhedslistens udvikling i de seneste år i retning af at blive et bredt, demokratisk og udogmatisk socialistisk parti, der kombinerer klare holdninger og konkrete resultater mv.«.

	Medlem af folketingsgruppen og forretningsudvalget, Per Clausen, advarer 0m, at grupperne kan skabe fastlåste fronter i partiet. Netop Per Clausen var den eneste af folketingsgruppens 12 medlemmer som sidste år mødte op på Mølleholmsskolen i Taastrup til konferencen om Enhedslistens retning.

	»Det er udmærket og fornuftigt, hvis mennesker med fælles synspunkter, som de gerne vil debattere, organiserer noget sammen. Men det er vigtigt at huske, at debatterne også skal føres steder, hvor alle medlemmerne har adgang. Det vil være uheldigt med grupperinger, som lægger sig fast på nogle bestemte synspunkter, og kæmper for dem ude i organisationen,« siger Per Clausen.

