Låsesmeden sprænger regeringen på Færøerne
Færøernes selvstyrekoalition revnede på en strid om adgangen til et kontor
En bestyrtet Høgni Hoydal må konstatere sig udsmidt af den færøske regering, efter at regeringsleder Eidesgaard anklager ham for at have begået selvtægt med låsesmed i regeringsbygningen.

Stridbare er færingerne. Derom vil vidne enhver, der har opholdt sig på øerne i Nordatlanten. De, der hellere vil sidde trygt i Syddanmark og læse om færøske kamphandlinger, kan forlyste sig med Paul Hammerichs Danmarkskrønike. Den beretter udførligt om de ligefrem voldelige skærmydsler i havnebyen Klaksvik i årene 1953-55. Byens beboere ville ikke af med deres reservelæge Halvorsen, som nægtede at betale de 601 kroner og 50 øre, som Den Almindelige Danske Lægeforening havde pålagt ham som sagsomkostninger efter en kollegial proces, der var endt med en misbilligelse af Halvorsens nazisympatier under besættelsen.Når Halvorsen ikke ville betale beløbet, kunne han ikke være medlem af foreningen og derfor heller ikke beklæde offentligt embede. Det gav Klaksvik-boerne pokker i og endte med at smadre hans udnævnte efterfølgers møblement og give prygl og arrest til rigsombudsmanden og andre ilsomt ankommende øvrighedspersoner. Rigsregeringen i København måtte dysse gemytterne ved at sende fregatten 'Rolf Krake' med 32 betjente og 150 orlogsgaster om bord.Seneste selvtægtI Nordatlantens seneste selvtægtshandlinger er det hinanden, færingerne er gået løs på. Tilmed i regeringskontorerne.Efter lagtingsvalget i januar dannede de to gamle fjender, Socialdemokraterne og Republikanerne, en regering med Centerpartiet som fredsbevarende styrke.Freden holdt ikke længe. Forleden kylede den færøske lagmand - altså regeringsleder - socialdemokraten Joannes Eidesgaard Republikanerne ud af regeringen. Begrundelsen: Eidesgaard var gerådet ud i en lokalestrid med Republikanernes formand, Høgni Hoydal, der også er landsstyremand for udenrigsanliggender. Den bygningsterritoriale kamp har udspillet sig i Torshavns smukke gamle forvaltningssæde, Tinganes. Her har Eidesgaard og Hoydal dystet om benyttelsen af et attraktivt kontor. Ifølge Eidesgaard er Hoydal skredet til den yderlighed, at han ved en låsesmeds mellemkomst har afskåret Eidesgaard fra adgang, således at Hoydal uhindret kunne udfolde sig."Når Hoydal fysisk går imod mine afgørelser, er det at undergrave min myndighed," erklærede den råderumsramte lagmand, der har indledt regeringsforhandlinger til anden side. Hoydal påstår sig gjort til syndebuk for, at den hidtidige koalition har været lammet af strid om tunnelforbindelser og fiskekvoter. Jovist, selvstyre er svært. Især når man ikke kan styre sig selv.
