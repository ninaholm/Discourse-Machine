Regeringens opjusterede dagpenge-skøn ramte rigtigt
Antallet af personer, der har mistet dagpengeretten i årets første seks måneder, holder sig inden for regeringens skøn fra januar, viser opgørelse fra A-kassernes brancheorganisation


 
	En opgørelse fra A-kassernes brancheorganisation, AK Samvirke, viser, at 23.100 personer har opbrugt dagpengeretten i første halvår af 2013.

	»Det svarer til toppen af regeringens seneste skøn,« siger direktøren i AK Samvirke, Verner Sand Kirk. Regeringen forventer i skønnet, der er fra januar i år, at mellem 17.000 og 23.000 personer i årets første seks måneder ville miste dagpengene. Flere medier skrev i går, at regeringens forudsigelser således brast, men med forbehold for usikkerheden i opgørelsen, så holder antallet, der faktisk har mistet dagpengene, sig tværtimod inden for regeringens skøn, forklarer direktør i AK Samvirke, Verner Sand Kirk.

	Til gengæld understreger tallene, at regeringen oprindeligt markant fejlvurderede, hvor mange der ville falde ud af dagpengesystemetsom følge af forkortelsen af dagpengeperioden fra fire til to år, mener Verner Sand Kirk.

	I sit oprindelige skøn forventede regeringen, at 7.000-12.000 personer ville falde ud af dagpengesystemet i årets første seks måneder.I januar fordoblede regeringen under stor opmærksomhed skønnet til mellem 17.000 og 23.000 personer. Det førte blandt andet til, at Enhedslisten krævede dagpengereformen genåbnet. Og siden opjusteringen i januar har regeringen og Enhedslisten indgået en aftale om at forlænge den særlige uddannelses-ordning og indføre en midlertidig arbejdsmarkedsydelse, som, ifølge regeringen, skal sikre en mere nænsom indfasning af dagpengeperioden.

	Nu skal der handles

	Selvom den nye opgørelse fra AK Samvirke viser, at 23.100 mistede dagpengene i første halvår af 2013, og der dermed er tale om en marginal overskridelse af skønnet fra januar, så kan man ikke tolke opgørelsen fra AK Samvirke som, at regeringens skøn ramte forkert, forklarer Verner Sand Kirk.Det skyldes, at der stadig er lidt usikkerhed om, hvor mange der præcis opbrugte dagpengeretten i den sidste uge af juni, siger han.

– I begyndelsen af marts sagde du på AK Samvirkes hjemmeside, at »i det første halve år af 2013 vil vi stadig lande på mere end de 23.000 personer, som regeringen nu har opjusteret deres skøn til. Tog du fejl?

	»Jeg sagde, at vi ville lande på mere, og det gør vi så også. Hundrede mere. Vi er landet i toppen af regeringens spænd.«

– Men det viser vel, at regeringens skøn fra januar holder stik?

	»Ja, det gør det. Men hvis du har et skøn med et spænd på 50 pct., så er det jo ret let at få det til at holde stik,« siger Verner Sand Kirk.

	Han glæder sig dog over, at den megen debat, der har været om skønnet for, hvor mange der vil falde ud af dagpengesystemet, nukan afsluttes, så debatten i højere grad kan handle om, hvad man skal gøre for de udfaldstruede: »Langt om længe er vi derhenne, at vi nu er enige om, hvilke talstørrelser vi nogenlunde taler om. Så er det politik, hvor meget man vil gøre ved det.«

	 

