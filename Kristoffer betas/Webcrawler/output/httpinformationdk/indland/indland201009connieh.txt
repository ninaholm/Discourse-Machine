Connie H. var få skridt fra opsigelse
Connie Hedegaard følte sig overset og kuet af Statsministeriet. I april 2009 var hun få skridt fra at forlade ministerposten og ansvaret for COP15, og havde tilmed en pressemeddelelse om afgangen parat. Det fortæller den nye bog 'Projekt Løkke'
Connie Hedegaard (K) og Lars Løkke Rasmussen (V) under klimatopmødet i Bella Center i december. Connie Hedegaard var meget tæt på at gå af som miljøminister, inden topmødet, fordi hun følte sig tromlet ned at statsministeriet


 Bogen Projekt Løkke afslører, at den konflikt, der i april 2009 udspillede sig imellem Klimaministeriet og Statsministeriet, var så vidtgående, at Connie Hedegaard med en pressemeddelelse parat truede med at forlade sin ministerpost og posten som præsident for COP15. Hun var rasende over Statsministeriets beslutning om at sende statsministeriets klimachef Bo Lidegaard til den amerikanske præsident Obamas klimamøde i Washington i stedet for hende.
Projekt Løkke citerer ikke direkte fra Connie Hede- gaards pressemeddelelse, men ifølge forfatterne bag bogen, Sigge Winther Nielsen og Tanja Frederiksens informationer, var Løkkes opførsel angivet som begrundelse for hendes opsigelse: »Hvis Løkke har tænkt sig, at det er Bo Lidegaard, der skal lede den danske delegation op til og under klimatopmødet, og Connie Hedegaard bare skal kigge på, kan han godt tro om igen. Nu har hun tolereret det i to år - nu gider hun ikke mere,« skriver de i bogen.
Det var en meget eskaleret situation, der førte til Connie Hedegaards trussel om afgang, siger klimaordføreren fra SF:
»Connie Hedegaard er en cool og hårdfør kvinde, så der skal virkelig meget til, før hun tager så drastisk et skridt, som til at formulere en pressemeddelelse,« siger Anne Grete Holmsgaard fra SF.
Løkke skal vise sig
Ifølge bogen, begyndte konflikten imellem de to ministerier allerede tilbage i 2007, da Danmark bliver godkendt som værtsland for COP15. Bo Lidegaard fremlægger et forslag for daværende statsminister Anders Fogh Rasmussen om at oprette et klimasekretariat i Statsministeriet for på den måde at have den overordnede kontrol over klimatopmødet.
Bogen forklarer, at konflikten mellem de to ministerier eskalerede i april 2009, da Anders Fogh Rasmussen besluttede sig for at holde Connie Hedegaard udenfor Barack Obamas klimamøde.
Da Lars Løkke Rasmussen tiltræder som ny statsminister, er han, ifølge bogen, ikke klar over omfanget af konflikten mellem ministerierne, men vælger alligevel at ignorere Connie Hedegaard, da hun prøver at råbe ham op. Han lytter i stedet til Claus Hjort Frederiksen og holder fast i beslutningen om at sende Bo Lidegaard afsted for hermed at fastholde statsministeriets kontrol. Det er vigtigt, at han ikke bliver fremstillet som svag, skriver bogen:
»For dem handler det om, at Connie Hedegaard er en hystade, der vil have sin vilje, og at Løkke skal vise, at han er en stærk leder. Han skal ikke begynde sin statsministerkarriere med et nederlag, hvor han bare ruller om på maven, når Konservative beder om det,« skriver forfatterne bag bogen.
Connie Hedegaard ender, ifølge bogen, med at ty til Lene Espersen, der går til Claus Hjort Frederiksen. Sammen finder de en fælles forståelse, der i sidste ende alligevel resulterer i, at Bo Lidegaard sendes til Washington, mens Connie Hedegaard får løftet om fremover at være Danmarks repræsentant til klimamøder.
Anne Grete Holmsgaard (SF) anser dog ikke Connie Hedegaard for en hystade, men understreger derimod, at det var Løkke, der manglede overblikket: »Episoden med Connie Hedegaards pressemeddelelse fortæller, at uenigheden var ret dramatisk, og det fortæller også, at Løkke ikke havde styr på sit ministerium,« siger hun.
To strategier
Ifølge Projekt Løkke fik konflikterne store konsekvenser. De resulterede i, at der bliver lagt to forskellige strategier for klimatopmødet. En fra Statsministeriet og en anden fra Klimaministeriet. Bo Lidegaard og Lars Løkke Rasmussens strategi går ud på at sikre sig, at USA går med i aftalen. Connie Hedegaard, Thomas Becker og udenrigsminister Per Stig Møller (K) er stærkt uenige i denne strategi og mener, at det kan betyde, at der bliver sat spørgsmålstegn ved Danmarks neutralitet som værtsland.


