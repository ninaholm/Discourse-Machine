Anne Baastrup er på vej ud af politik efter nederlag
SF's retsordfører tabte i går kampen om København. Anne Baastrup meddeler, at hun ikke genopstiller til Folketinget. En overrasket Villy Søvndal beklager beslutningen
SF-s børne og ungdomsborgmester Bo Asmus Kjeldgaard rækker glad armene i vejret, efter at han netop er blevet genvalgt som leder af SF i København. Han fik 52,5 procent af de i alt 1.398 medlemmer, der stemte, og vil være spidskandidat ved næste kommunalvalg. Med nederlaget er Anne Baastrup samtidig på vej ud af danske politik

Hun udfordrede den siddende SF-borgmester i København, men tabte. Og efter sit snævre nederlag til Bo Asmus Kjeldgaard har Anne Baastrup ført sin sidste valgkamp. Efter 14 år i Folketinget har den 56-årige nordjyde besluttet, at hun ikke genopstiller til Folketinget."Jeg skal i gang med et liv uden for den type politik, som Christiansborg er og som Borgerrepræsentationen vil være," siger hun.Anne Baastrup, der gennem en årrække har været SF's retsordfører, fortsætter på Christiansborg frem til næste valg.Hun har i forbindelse med kampvalget i hovedstaden sendt et klart signal om at ville skabe fornyelse af SF i København. Derfor var det, set med hendes briller, ikke godt nok, at kun 40 procent af partiets medlemmer i hovedstaden stemte ved valget om spidskandidaturet."Vi skal have aktiveret de nye medlemmer frem mod næste valg. De skal opleve sig inddraget, og vi skal vise, at der er et glidende generationsskifte," siger hun.Villy Søvndal, der selv har meddelt, at han opstiller i København ved næste valg, roste kandidaterne for en fair valgkamp uden mudderkastning.Den store netværkerOg SF-formanden var tilsyneladende overrasket over, at Anne Baastrup er i gang med sin sidste periode."Det var jeg ikke klar over. Men det er så Annes valg. Hun har været den store netværker i SF. Den, som har sørget for, at folk fik snakket sammen og for, at nye medlemmer følte sig velkommen fra starten. Hun har trådt et halvt skridt tilbage og givet plads til andre. Derfor er hun ufattelig værdifuld for en gruppe," siger SF-formanden, der selv har delt kontor med Anne Baastrup i 11 år.Og på Christiansborg er der både ris og ros til Anne Baastrup, der helt tydelig var skuffet over ikke at blive partiets spidskandidat i København."Anne har gjort en stor indsats i både rets- og socialpolitik. Vi har samarbejdet udmærket," siger Enhedslistens Line Barfod.Andre politikere påpeger, at Anne Baastrup ind imellem er for overfladisk og leverer for hurtige udmeldinger, som ikke holder vand. Samtidig har hun tendens til at opføre sig nedladende, hvilket kan intimidere mindre stærke politikere.Men DF's retsordfører Peter Skaarup roser Anne Baastrups politiske tæft og grundighed."Hun er en af de politikere, der sætter sig rigtig godt ind i stoffet. Men hendes svaghed har været, at SF på det retspolitiske område stadig hænger fast i fortiden," siger han med henvisning til, at partiet ikke er kontante nok i forhold til at straffe den personfarlige kriminalitet."De fleste - også Socialdemokraterne - er enige om, at der er behov for stramninger. Der er Anne måske ved at blive overhalet af partilinjen," siger Skaarup.Åben jobansøgningAnne Baastrup, der er uddannet cand.jur. fra Københavns Universitet, har været medlem af SF siden 1987 og siddet i Folketinget siden 1994. Hun har været både formand og næstformand for retsudvalget og har engageret sig stærkt i socialpolitik.Omend Baastrup altså er færdig med politik på lands- og kommunalplan, så er hun fortsat meget optaget af social uretfærdighed.- Skal du så i gang med en form for organisationsarbejde?"Det er jo en åben jobansøgning, jeg står og sender nu, men der er jo tre år til, og det skulle undre mig meget, hvis ikke der dukkede noget op," siger hun.SF's integrationsordfører Astrid Krag var medunderskriver af en støtteerklæring til Anne Baastrup fra '100 københavnske kvinder', og hun beklager partifællens beslutning."Det er umiddelbart trist. Jeg kender ikke hendes bevæggrunde, men hun vil være en savnet kollega," siger Astrid Krag, som dog roser Bo Asmus Kjeldgaard for under valgkampen at have vist lederskab og evne til at tænke i helheder.
