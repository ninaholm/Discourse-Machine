Minister afviser, at regeringen rangerer kroniske sygdomme
Mens regeringen i sit sundhedsudspil har et massivt fokus på de kroniske sygdomme KOL og diabetes, risikerer andre sygdomme at blive overset. ’Vi bliver ikke prioriteret,’ mener Gigtforeningen. Sundhedsministeren afviser, at regeringen rangerer sygdomme
 Diabetespatienter – som her på den kliniske forskningsafdeling på Gentofte Hospital – får størres fokus i regeringens sundhedsudspil.


 Med 1,5 milliarder kroner over de næste tre år øremærket til behandling af kroniske sygdomme forsøger regeringen med sit nye sundhedsudspil at give mange hundrede tusinde danskere en bedre behandling. Men regeringens fokus er alt for ensidigt på sygdommene KOL og diabetes, mener Gigtforeningen.
»Det er fint, at regeringen nu gør noget for de kronisk syge, men det er uacceptabelt, at man skubber gigtpatienter så langt ned på listen. Gigt er også en folkesygdom, som 900.000 danskere lider af. Nu oplever vi igen, at vi ikke bliver prioriteret,« siger Lene Witte, direktør i Gigtforeningen.
De 1,5 mia. kr. frem mod 2018 vil regeringen målrette sundhedstjek af kronikere, bedre behandling af patienter med kroniske sygdomme og støtte til de mest komplekse og svage patienter. Men mens der er flere konkrete initiativer målrettet KOL-patienter og diabetikere, savner Lene Witte konkrete forslag til, hvordan gigtpatienter skal få det bedre, hvis regeringen får flertal for sundhedsudspillet.
»Der er masser af evidens for, at man forbedrer vilkårene for folk med gigt, hvis man sætter tidligt ind. Gigt er jo en del af den sygdomsgruppe, som stjæler flest gode leveår fra dem, der bliver ramt. Derfor er der virkelig meget at vinde ved at sætte ind,« siger Lene Witte.
Sundhedsminister Nick Hækkerup (S) afviser, at regeringen rangordner de kroniske sygdomme.
»Vi er ikke ligeglade med gigt, psoriasis og andre kroniske sygdomme. Vi foreslår, at der årligt frem til 2018 skal laves to-tre forløbsplaner af Sundhedsstyrelsen, som skal vise, hvilke andre kroniske sygdomme det fagligt giver bedst mening at tage fat i,« siger Nick Hækkerup og fortsætter:
»Når vi starter med KOL og diabetes, er det, fordi det er to af de helt store folkesygdomme. Når sygdommene udvikler sig, resulterer det desværre ofte i, at patienterne skal indlægges akut på sygehusene, hvilket vi gerne vil undgå med et mere reguleret forløb. Samtidig er KOL og diabetes to af de sygdomme, hvor det betyder allermest, at man kommer hurtigt i den rigtige behandling,« forklarer Nick Hækkerup.
Kræver adfærdsændring
Ifølge Jakob Kjellberg, professor og programleder ved Kora, Det Nationale Institut for Kommuners og Regioners Analyse og Forskning, er KOL og diabetes to af de vigtigste sygdomme at sætte ind over for, hvis regeringen vil bryde den sociale ulighed ved sundhedspolitikken.
»Hvis man vil gøre noget ved social ulighed, som regeringen siger, den vil, så ved vi godt, at KOL i høj grad udløses af rygning, og diabetes i høj grad udløses af dårlig kost. De to sociale karakteristika befinder sig blandt de kortuddannede, så det er sygdomme, der rammer utrolig socialt skævt. Samtidig er det store områder, hvor vi bruger mange penge på de komplikationer, sygdommene fører med sig, når man ikke får sat tidligt ind,« siger Jakob Kjellberg.
Han vurderer dog ikke, at det sundhedsøkonomisk giver størst effekt at sætte ind over for KOL og diabetes i sundhedssystemet.
»Hvis patienterne med KOL og diabetikerne skal behandles, kræver det i mindst lige så høj grad en adfærdsændring – altså at de stopper med at ryge eller spiser sundere – før det har en effekt. Og det kan sundhedssystemet ikke klare for dem. Men det vil selvfølgelig altid være bedre med en reguleret og overvåget KOL eller diabetes end en sygdom, der ikke er,« siger Jakob Kjellberg.
I april 2009 kom Forebyggelseskommissionen med en række anbefalinger til, hvordan man kan forebygge sygdomme, og her peger eksperterne blandt andet på, at eksempelvis forbud mod rygning og øgede afgifter er effektive midler til at forebygge KOL.
Men Nick Hækkerup afviser, at regeringen overvejer den slags initiativer for at højne sundheden.
»Vores udspil handler om behandling og ikke forebyggelse. Men forebyggelse betyder bestemt noget, og det har haft en central rolle i de aftaler, vi har lavet med kommunerne og regionerne de seneste år. Min grundtanke er, at man skal gøre det lettere at vælge det sunde liv frem for at straffe og forbyde os igennem, så vi har ingen planer om at hæve afgiften for eksempelvis cigaretter,« siger Nick Hækkerup.
Regeringens sundhedsudspil er en del af det forslag til en ny finanslov, som finansminister Bjarne Corydon (S) fremlægger på tirsdag, og som skal forhandles på plads i løbet af efteråret.

