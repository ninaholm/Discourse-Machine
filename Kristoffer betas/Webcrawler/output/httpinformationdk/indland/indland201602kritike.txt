Kritikere: Ny vejledning om familiesammenføring er stadig uklar og ukonkret
Efter Ombudsmandens indblanding ændrer Udlændingestyrelsen nu den omstridte vejledning til uledsagede flygtningebørn med midlertidig beskyttelsesstatus. Kritikere mener dog fortsat, at vejledningen er for ukonkret
Sidste efterår beskrev Information det uledsagede flygtningebarn Ahmed Jabbar, som ikke kendte sin ret til familiesammenføring. Med en ændring i den tekst, som uledsagede børn modtager, når de får tildelt opholdstilladelse, skal det blive lettere at gennemskue reglerne, men ifølge flere kritikere er også den nye tekst for uklar.


 Nu bliver det måske lettere for uledsagede flygtningebørn at gennemskue, om de kan få deres forældre til Danmark fra den dag, de får ophold i landet.
Udlændingestyrelsen ændrer nemlig den udskældte og ifølge kritikere mangelfulde vejledning om familiesammenføring, der gives til uledsagede børn, som får tildelt midlertidig beskyttelsesstatus i Danmark.
Det fremgår af et svar fra Udlændingestyrelsen til Folketingets Ombudsmand den 29. januar.
Ændringen sker i kølvandet på Informations afdækning af sagen, der har fået Folketingets Ombudsmand til at bede Udlændingestyrelsen forklare, hvorfor styrelsen ikke vejleder uledsagede flygtningebørn om deres særlige ret til familiesammenføring. En ret, der indebærer, at de ikke som andre udlændinge på midlertidig opholdsstatus er udelukket fra familiesammenføring, de første tre år efter de har fået opholdstilladelse.
Læs også: Udlændingestyrelsen vil ikke ændre omstridt vejledning til flygtningebørn
Udlændingestyrelsen foretager ændringen ved at indsætte en ny tekst i den meddelelse, som uledsagede børn modtager, når de får tildelt opholdstilladelse.
»Du har fået midlertidig beskyttelsesstatus. Din familie kan derfor som udgangspunkt tidligst få familiesammenføring, hvis din midlertidige opholdstilladelse forlænges efter tre års ophold. Din familie vil dog i visse tilfælde have mulighed for at få opholdstilladelse i Danmark inden for de første tre år,« står der i den nye tekst.
Asylchef i Dansk Flygtningehjælp, Eva Singer, der tidligere har kritiseret Udlændingestyrelsens praksis på området, siger, at vejledningen er »bedre« end før. Men hun mener stadig, at den er »uklar«.
»Ændringen i Udlændingestyrelsens vejledning er ikke tilstrækkelig, og retten til familiesammenføring er stadig ikke beskrevet tydeligt nok,« siger hun.
’Problematisk tekst’
Ifølge Eva Singer er man med de nye ændringer i vejledning til uledsagede børn »gået lidt ad vejen, men man har ikke taget skridtet fuldt ud«.
Det skyldes ifølge asylchefen, at det i teksten ikke tydeliggøres, at det snarere er reglen end undtagelsen, at uledsagede børn kan få deres familie til Danmark.
»Det, jeg synes er problematisk, er, at man skriver, at barnets familie som udgangspunkt tidligst kan få familiesammenføring efter tre år. Det er jo helt forkert. Som uledsaget mindreårig kan man netop som udgangspunkt få familiesammenføring med det samme, og derfor burde Udlændingestyrelsen skrive det,« siger Eva Singer.
Hun henviser til FN’s Børnekonvention, der foreskriver, at staten skal sikre barnets tarv, hvorfor børn har en særlig ret til at få deres forældre til Danmark.
Advokat i udlændingeret Eddie Omar Rosenberg Khawaja siger også, at Udlændingestyrelsens nye tekst er problematisk.
»Man gør fortsat hovedreglen til en undtagelse. Uledsagede mindreårige flygtninge har normalt ret til at blive genforenet med deres forældre i Danmark så hurtigt som muligt,« siger advokaten og fortsætter:
»Jeg har meget svært ved at forstå, at Udlændingestyrelsen bevidst ikke ønsker at oplyse børnene om denne ret på en så klar måde som muligt,« siger Eddie Omar Rosenberg Khawaja.
Michala Clante Bendixen, der er formand for Refugees Welcome og tidligere har kritiseret den oprindelige vejledning fra Udlændingestyrelsen, bakker ligeledes op om den nye kritik af ændringerne.
Hun synes ikke, at det er »godt nok« af Udlændingestyrelsen:
»Det er meget mærkeligt at gøre mere ud af at informere om, hvad man ikke kan i forhold til familiesammenføring, end hvad man kan. Hvorfor vender de det ikke om,« spørger Michala Clante Bendixen og henviser ligesom Eva Singer til, at Udlændingestyrelsen nævner, at et uledsaget barn som udgangspunkt kan få sin familie til Danmark tidligst efter tre år.
Hun mener i det hele taget, at teksten i meddelelsen om ophold er alt for knudret og uforståelig.
»Denne tekst er jo ikke skrevet til en advokat. Den skal kunne forstås og gennemskues af de hjælpere, som det uledsagede barn har. De hjælpere er jo ikke jurister og har ikke nogle særlige forudsætninger for at forstå indviklede lovtekster. Derfor må Udlændingestyrelsen instruere ret pædagogisk i, hvad barnets muligheder er,« mener hun.
Nyt faktaark
Den anderledes tekst i meddelelsen om ophold til uledsagede børn er ikke den eneste ændring, som Udlændingestyrelsen har foretaget, efter Folketingets Ombudsmand gik ind i sagen om vejledning om familiesammenføring.
Til meddelelsen om ophold vedlægger Udlændingestyrelsen også et faktaark, hvor der i bunden nu står:
»I forhold til børn kan hensynet til barnets tarv endvidere efter omstændighederne have betydning for, om der skal gives tilladelse til familiesammenføring på et tidligere tidspunkt, for eksempel hvis den herboende er et uledsaget mindreårigt barn, hvis forældre søger om familiesammenføring.«
Udlændingestyrelsen skriver i en mail, at vejledningen er udformet i nøje overensstemmelse med reglerne.
»Vi går ud fra, at både Dansk Flygtningehjælp og advokaten er bekendt med, at også en mindreårig med midlertidig beskyttelse som udgangspunkt er afskåret fra at få sin familie hertil i den første tid,« oplyser styrelsen.

