Hvornår kan Danmark gå i krig?
Hvem kan holde regeringen ansvarlig for et eventuelt forfatningsbrud i forbindelse med Irak-krigen. Hvis de 25 danskere, som har anlagt den igangværende Irak-sag ved Højesteret ikke kan, hvem kan så, spørger deres advokater
I oktober 2005 døde premierløjtnant Bjarke Olsen Kirkmand, hvis far nu er en af de sagsøgere, der hævder at Danmarks deltagelse i Irak-krigen var en overtrædelse af grundloven.


 Kan almindelige danskere sagsøge regeringen for forfatningsbrud? Sådan lyder det formelle spørgsmål, som ni højesteretsdommere skal tage stilling til, når den såkaldte grundlovssag slutter i dag.
Hvis Højesteret siger ja, kommer de danske domstole til afgøre, om Danmarks deltagelse i Irak-krigen i marts 2003 var lovlig eller ej.
Siger Højesteret nej, bliver spørgsmålet om Irak-krigens lovlighed formentlig aldrig afklaret - og dermed kommer det også til at stå hen i det uvisse om Danmark igen kan gå i krig uden et klart FN-mandat.
En borgerret?
Tilskuerpladserne i  den smukt ornamenterede retssal klods op ad Christiansborg var besat til sidste sæde, da højesteretspræsident Torben Melchior onsdag morgen, et par minutter over ni, lagde ansigtet i smilende folder og bad advokaterne Christian Harlang og Bjørn Elmquist indlede retssagen om regeringen Fogh Rasmussens mulige grundlovbrud i forbindelse med Irak-krigen. Selv om Højesteret kun skal tage stilling til, om de 25 sagsøgere overhovedet har ret til at få deres sag prøvet, afbrød den smilende retsformand ikke en eneste gang de to advokater - selv om den detaljerede sagsfremstilling strakte sig fra de juridiske diskussioner blandt Grundlovens fædre i 1953 til den hollandske undersøgelseskommission, der så sent som i januar konkluderede, at Irak-krigen var ulovlig.
»De 25 sagsøgere repræsenterer et bredt udsnit af befolkningen, og hvis de afvises, vil grundlovsbrud fremover være omfattet af immunitet,« lød Christian Harlangs hovedargument.
Eller sagt på jævnere dansk. Hvis ikke almindelige danskere kan stille regeringen til regnskab for et grundlovsbrud, hvem kan så?
En velegnet sag
Bjørn Elmquist forsøgte på sin side at overbevise de ni dommere om, at det juridiske grundlag for Danmarks deltagelse i Irak-krigen var tyndt - kun Udenrigsministeriets Folkeretskontor blev spurgt.
»Og deres svar var et stykke bestillingsarbejde fra regeringen,« som Elmquist formulerede det.
I dag står Udenrigsministeriets jurister sammen med USA, og muligvis den britiske rigsadvokat, ret alene med deres forsvar for krigens lovlighed. Både FN's daværende generalsekretær, de norske og svenske regeringsjurister, den hollandske Irak-undersøgelse og Danmarks egne folkeretseksperter mener, at krigen fandt sted uden tilstrækkeligt mandat fra FN, fremhævede han. Og i øvrigt er spørgsmålet om Irak-krigens lovlighed yderst velegnet til at blive prøvet ved en domstol, eftersom der netop er tale om en juridisk tvist, mente Elmquist.
Særlig interesse?
Torsdag morgen var det advokat Christian Dahlagers tur til at argumentere for sagsøgernes ret til at få afklaret, om Irak-krigen var lovlig eller ej.
Eller alternativt en af sagsøgerne, som han udtrykte det i sin korte, fyndige  procedure.
Den særlige sagsøger er Johan Kirkmand, der er far til en af de i alt ni danske soldater, som mistede livet under Irak-krigen.
Kirkmand er et af sagsøgernes bedste kort, men ifølge kammeradvokat Peter Biering, der repræsenterer regeringen, har han heller ikke nogen særlig interesse i at få afklaret om Danmarks deltagelse i Irak-krigen var lovlig eller ej.
Kirkmands søn blev nemlig først sendt til Irak to år senere, og på det tidspunkt forelå der et helt nyt FN-mandat for den multinationale genopbygningsindsats i Irak.
Selv er Johan Kirkmand parat til at fortsætte sagen, hvis Højestret giver ham lov.
»Jeg har ret til at få at vide, om min søn døde i en ulovlig krig, men spørgsmålet er, om jeg når at få en afklaring i min tid. Jeg er 70 år nu, og sagen har allerede kørt fire et halvt år,« siger han.
Også økonomien kan vise sig at være et problem. De 25 sagsøgere forsøger at få retssagen betalt af staten, men det er langt fra sikkert, det kan lade sig gøre. I øjeblikket lyder regningen på 1,2 millioner kroner, og en realitetsprøvelse i to instanser kommer nemt til at koste to-tre millioner mere.
»Den slags penge har jeg ikke, selv hvis jeg sælger mit hus,« siger Johan Kirkmand.
I dag skal  kammeradvokat Peter Biering forsøge at overbevise de ni dommere om, at ingen af de 25 sagsøgere er tilstrækkelig berørt at krigen til at så sagen prøvet, men en afgørelse ventes først i næste uge.
Allerede nu står det imidlertid klart, at et ja til de 25 sagsøgere kan få store konsekvenser, både for regeringen og for dansk udenrigspolitik.
Det samme kan et nej, for det betyder i realiteten, at det fortsat er uafklaret, om Danmarks deltagelse i Irak-krigen var lovlig eller ej - og dermed også uafklaret, om kommende danske regeringer kan sende danske soldater i krig uden om FN.


