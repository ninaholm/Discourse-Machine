Soldater skal lære at tæmme kamphjernen
Når soldater kommer hjem fra ildkampe i Afghanistan til hverdag i Danmark, skal de lære at tænke 'normalt'. Men selv et tre måneders projekt for hjemvendte livgardere har ikke slettet alle krigens spor hos Mathias


 Det var i en dansk skov, uden fjender og fare, og han var bare ude at gå en tur med sin kæreste. Alligevel hoppede Mathias over den lille å i stedet for at gå over broen ved siden af. Det var nemlig den sædvanlige fremgangsmåde i Afghanistan, hvor en bro var et oplagt sted for Taliban at minere eller ligge på lur i et bagholdsangreb. 
"Jeg tænkte slet ikke over det, men lige bagefter kunne jeg godt se, det var underligt gjort. Min kæreste synes også, det var fjollet. Så gik jeg hen over det og tilbage igen for lige at vise, jeg godt kunne," fortæller Mathias. 
Episoden var et af de tegn, 26-årige sergent Mathias mærkede, på, at hans hjerne ikke fungerede 'normalt', efter han kom hjem fra Afghanistan i august. I seks måneder kæmpede han i Livgardens Odin-kompagni mod Taliban, og seks livgardere blev dræbt. Mathias mistede sin ven Anders Storgaard til en vejsidebombe.
I Information fortalte han kort efter sin hjemkomst, hvordan krigen stadig sad i hovedet på ham. Nu fortæller Mathias, hvordan det har været at vende hjem til en dansk hverdag og vænne sig til, at alle høje lyde ikke er et Taliban-baghold. Han ønsker ikke at stå frem med efternavn.
Battlemind
Selv dagen før de tog hjem, var kompagniet tæt på kamp med Taliban. Kvinder og børn havde forladt området, og over radioen kunne de høre Taliban-aktivitet. Det kom ikke til ildkamp, men hele kroppen var i yderste alarmberedskab. Ugen efter skulle Mathias og de fleste andre i kompagniet være vendt tilbage til deres civile liv. 
Men i stedet fik de tilbudt at deltage i Livgardens forsøgsprojekt, der i løbet af tre måneder skulle lære dem at fungere 'normalt' igen. Ud af 110 soldater takkede 94 ja.
For soldaterne vender ikke kun hjem med barske oplevelser. De har konkret forandret sig. Efter seks måneder i en krigszone, kan kroppen ikke holde op med at være på vagt. Hjernen overproducerer adrenalin og bruger sin pattedyrsdel, der giver hurtigere reaktionstid, når man bliver skudt på. Men i en dansk hverdag kan det give aggressiv adfærd, lydfølsomhed og uheldige episoder, fortæller psykolog Robert Jonasen fra Institut for Militærpsykologi. De kalder det 'battlemind'.
"Når soldaterne flyver direkte hjem fra en krigszone til en dansk hverdag, vil der være nogle overgangsreaktioner. Hjernen er stadig i battlemind, og det har nogle vidtrækkende konsekvenser for ens adfærd. For måden man kører bil på, måden man snakker til sin kone, måden man er sammen med andre. For eksempel vil man nemt kunne blive ophidset," forklarer Robert Jonasen, der selv har været i Afghanistan flere gange som krisepsykolog for kompagniet.
Mathias kan stadig mærke, at de indlærte reaktioner sidder i kroppen. På et tidspunkt var han ude at køre, da en anden bilist aggressivt forsøgte at overhale ham. I stedet for at bremse, speedede Mathias op som modsvar. Det kunne sikre hans overlevelse i Afghanistan. Men nu var han i Danmark, og straks efter indså han sin fejl og trådte på bremsen. 
"Det var kun et millisekund, Jeg ved ikke hvorfor, men jeg reagerede bare, før jeg tænkte. Det bliver man nødt til dernede. Jeg får også nemt et chok af høje lyde. Men det er ikke sådan, at jeg pludselig ligger og roder rundt under hylde tre i Netto," siger Mathias.
Overlevelsesskyld
Idéen til restitutionsprojektet kom fra kompagnichef Kenneth Strøm. Det skulle give kompagniet ro til at koncentrere sig om det vigtige i Afghanistan og give dem tid til at finde sig selv, når de kom hjem. 
"Der bør være mulighed for at falde til ro. Min hjerne var også i battlemind, jeg kan forestille mig, jeg ville have været noget udbrændt, hvis jeg havde startet i mit nye job mandagen efter, vi kom hjem," siger kaptajn Kenneth Strøm, der nu arbejder i forsvarskommandoen.
Projektet har ikke kun drejet sig om psykologbistand men også om konkret at hjælpe soldaterne videre i det civile liv. 
De har skrevet jobansøgninger og sågar haft ernæringseksperter på besøg for at vænne dem til at leve sundt igen efter et halvt år med felt-rationer.
En klatretur til Bornholm var det sjoveste i projektet, fortæller Mathias, men gruppesamtalerne med psykolog det mest givende. 
"Der kom nogle ting frem, som fylder på en anden måde nu. Presset dernede gør, at man ser tingene fra anden synsvinkel og skubber det lidt væk. Men når man så kommer hjem, savner man stadig de kammerater, vi mistede," siger Mathias.
Som gruppefører i Afghanistan havde han selv givet sine folk mulighed for at lette hjertet, men i samtalerne herhjemme kunne de også bekræfte hinanden i, at de ikke var de eneste, der havde forandret sig. Samtidig kunne de give hinanden strategier til at modarbejde overlevelsesskyld, fortæller psykolog Robert Jonasen, der selv deltog i gruppesamtalerne.
"Vi taler om emner som at slå ihjel, og hvordan en soldat tænker over, at en kammerat ikke er kommet med hjem og måske er død i missionen. Der kan også være nogle situationer fra missionen, hvor nogle føler, at de svigtede og har dårlig samvittighed. Det forsøger vi også at åbne op for, så det ikke skal ligge latent i dem og accelerere senere hen. Det betyder meget at høre de andre fra situationen sige, at man ikke kunne have handlet anderledes," siger Robert Jonasen.
Meget med i bagagen
Institut for Militærpsykologi har testet soldaternes psykiske trivsel før og efter forsøgsprojektet, og den er blevet mærkbart forbedret. Lige efter hjemkomsten havde otte soldater i kompagniet brug for individuel psykologhjælp, og nu er det kun to, fortæller Robert Jonasen.
Nu vil Forsvarskommandoen gøre projektet til et permanent tilbud til alle korttidsansatte soldater, der kommer hjem fra Afghanistan, inden de skal ud i det civile liv. Det sker blandt andet efter anbefaling fra militær-psykologerne.
"Det er på tide, at man får øjnene op for at sikre, at soldaterne får en ordentligt restitution, når de har været ude i en mission," siger Robert Jonasen.
Han mener, der er en vis sandsynlighed for, at den hidtidige manglende fokus på battlemind og efterreaktioner er skyld i mange soldaters problemer med at tilpasse sig et normalt liv i Danmark.
For kompagnichef Kenneth Strøm har projektet også været en succes. Hans målsætning var, at alle hans soldater kom videre i et nyt job eller uddannelse.
"Jeg ville bare have, at de kom godt i gang. Så de ikke sad i sofaen derhjemme uden fremtidsplaner, når de blev sendt hjem fra Livgarden," siger Kenneth Strøm. Derfor er han også godt tilfreds med, at 97 pct. af soldaterne startede i job eller uddannelse mandag 1. december, da projektet sluttede. De resterende 3 pct. har også planer for fremtiden, men har bare brug for en pause, fortæller Kenneth Strøm.
Statistikken bliver hjulpet på vej af, at alle de, der ikke vidste, hvad de skulle lave, fik tilbudt at fortsætte i Livgarden. Det valgte 30 mand at gøre, og blandt dem er Mathias.
Til januar skal han være næstkommanderende for en deling rekrutter, og til sommer vil han på officersskole. Da han vendte hjem fra Irak i 2005, havde han det decideret skidt, men nu synes han i langt højere grad, det har været en fornøjelse at komme hjem, fortæller han. Men der skal helst gå flere år, før han skal udsendes igen.
"Jeg synes, jeg har meget med i bagagen, og jeg vil gerne være sikker på, det har lagt sig, inden jeg bliver udsendt igen. Tabet af Storgaard fylder stadig meget, og det vil det også blive ved med at gøre. Det er svært at gennemføre et tre måneders arrangement og så bare komme over det."


