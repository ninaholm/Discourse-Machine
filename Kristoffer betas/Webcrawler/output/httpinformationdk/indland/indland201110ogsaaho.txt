Også højtuddannede kan se frem til høj arbejdsløshed
Tag en uddannelse, så er du sikret job. Sådan har budskabet i mange år lydt fra både forskere og politikere. Men så længe krisen kradser, kan også de højtuddannede se frem til ledighed ligesom alle andre grupper, lyder det nu. Aldrig har der været så mange arbejdsløse akademikere, viser nye tal fra DJØF


Aldrig har der været så mange ledige DJØF'ere som nu. Og det gælder over hele linjen fra de nyuddannede til de langtidsledige. Det viser de seneste ledighedstal fra fagforbundet DJØF.»Vi er meget bekymrede over udviklingen med ledigheden blandt vores medlemmer. Især blandt de nyuddannede. Det ser rigtig skidt ud, og det ser heller ikke ud til at ændre sig lige foreløbigt,« siger arbejdsmarkedspolitisk chef i DJØF, Lars Munch.I gårsdagens Information slog flere økonomer fast, at den økonomiske krise ser ud til at vare meget længere end først antaget, og derfor vil den længe ventede mangel på arbejdskraft ikke være en realitet lige foreløbig. Og så længe, krisen kradser, så længe vil arbejdsløsheden — også blandt akademikere — være høj, vurderer Lars Munch.Siden finanskrisens start i 3. kvartal af 2008 har omfanget af arbejdsløse akademikere kun været støt stigende, og i dag er hele 35,5 procent af de nyuddannede DJØF'ere stadig ikke i beskæftigelse et år efter endt uddannelse.Ikke skånet for krisenLars Munch affejer tesen om, at de højtuddannede ville være langt bedre rustet til at klare sig smertefrit igennem krisen. Tværtimod, siger han. DJØF har tidligere lavet en fremskrivning af manglen på arbejdskraft frem mod 2030, som viste, at efterspørgslen på DJØF'ere ville stige allerede i 2015, og at der til den tid ligefrem ville mangle højtuddannede. Men det er ikke længere tilfældet, vurderer han.»Fremskrivningen var jo i høj grad baseret på demografien og på, hvordan de tidligere konjunkturer har været. Men der er nu meget, der tyder på, at den efterspørgsel bliver udskudt, og at krisen her er langt dybere, end nogen havde regnet med. Og vores medlemmer kan i dén grad mærke det,« siger Lars Munch.Akademikere hårdt ramtChefanalytiker i Arbejderbevægelsens Erhvervsråd Frederik Pedersen slår fast, at DJØF'erne dog ikke er allerhårdest ramt i forhold til de lavt — og uuddannede. Men også han ser, hvordan de højtuddannede i langt højere grad end forventet er blevet ramt af krisen.»Dem, det er gået relativ hårdest ud over, er stadig de lavt — og uuddannede. Men hele ideen om, at de højtuddannede ville blive skånet for nogen voldsom ledighed, har vist sig at være forkert. Når man er i en kæmpemæssig krise som denne, vil det selvfølgelig ramme bredt,« siger Frederik Pedersen.Især nedskæringer i den offentlige sektor har spillet en afgørende rolle for akademikernes arbejdsløshed, siger Lars Munch: »Den offentlige sektor har jo fyringsrunder, hvilket har ramt akademikerne hårdt. Og i det private er væksten endnu ikke kommet i gang igen.«Det nye proletariatPå jobcentret på Nyropsgade i København oplever man ligeledes, hvordan det i stigende grad er de højtuddannede, der sidder og skriver CV'er og er til aktiveringskurser i centret.Jørn Ingemann Christensen er beskæftigelsesvejleder på jobcentret og har været det siden 1979. Han har personligt oplevet, hvordan klienterne, han kommer i kontakt med, har ændret karakter.»For 15 år siden var situationen her i landet noget anderledes. Du havde store ufaglærte grupper, hvor det krævede mange ressourcer at få dem gjort klar til arbejdsmarkedet, og det var dem, der sad her.« siger han.»I dag er det lige omvendt. Det store proletariat i dag er jo de langvarigt uddannede,« siger Jørn Ingemann Christensen. »Hele tanken om 'Tag en uddannelse, så kommer du i job', den gælder simpelthen ikke længere. Rigtig mange af dem, jeg møder, mangler ikke uddannelse — tværtimod har de for meget uddannelse. Det er et paradoks, at man beder folk om at tage en lang uddannelse for, at de så kan ende her og glo,« siger Jørn Ingemann Christensen.Det er de nyuddannede sociologer, der er hårdest ramt af arbejdsløshed, forklarer Lars Munch. Men også de samfundsvidenskabeligt uddannede mærker krisen, siger han: »Det, man desværre må konstatere, er, at alle samfundsvidenskabelige uddannelser er ramt af denne krise. Bare i 2008 var der decideret efterspørgsel på eksempelvis økonomer og jurister, og mange af dem blev hentet af arbejdsgiveren allerede ved eksamensbordet. I dag går mange af dem ledige, flere end nogensinde før,« siger Lars Munch.På sigt nødvendigMen blot fordi, også de højtuddannede er ramt af arbejdsløshed, er de mange år på skolebænken ikke spildt, vurderer tidligere vismand og professor i økonomi ved Aarhus Universitet Torben M. Andersen. For så snart vi er på den anden side af krisen, vil det igen være de højtuddannede, der er behov for. Endda i endnu højere grad end tidligere.»Det kan selvfølgelig være svært for de nyuddannede, der ikke kan få job, at få øje på lige nu, men når krisen en dag er overstået, vil der være brug for dem. Tendensen til, at jobbene hovedsaligt forsvinder i den nedre del af hierarkiet så at sige, den vil fortsætte,« siger Torben M. Andersen.Chefanalytiker i Arbejderbevægelsens erhvervsråd Frederik Pedersen vurderer også, at de lange uddannelser trods alt er en god investering på den anden side af krisen.»De tendenser, vi har set igennem mange år, med at virksomhederne efterspørger uddannet arbejdskraft, netop på bekostning af de lavt- og uuddannede, ser ikke ud til at ændre sig. Så der er al mulig grund til at tro, at det er de højtuddannede, der er brug for på den anden side af en krise. Men hvornår det sker, er der endnu ingen, der kan forudsige,« siger Frederik Pedersen.
