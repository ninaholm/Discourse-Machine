Akkari kaster nyt lys over imam-rejse
Læs uddrag af Ahmed Akkaris seneste bog, hvor han fortæller om møder med Hamas og Hizbollah på delegationsrejserne til Mellemøsten i 2005.



 
	Både Hamas og Hizbollah, to af de mest omdiskuterede bevægelser i Mellemøsten, blev i 2005 inddraget i danske muslimers forsøg på at rejse den størst mulige protest mod Danmark og Muhammed-tegningerne, skriver Jyllands-Posten.

	En af hovedpersonerne fra dengang, den tidligere imam Ahmed Akkari, fortæller om rejsen til Libanon i bogen "Min afsked med islamismen", som udkommer i næste uge. Bogen er skrevet i samarbejde med BT-journalisten Martin Kjær Jensen.

	Akkari var selv en del af delegationen, som i december 2005 mødtes med organisationerne.

Læs uddrag af Akkaris seneste bog her:



	Ifølge hans oplysninger er møderne med Hamas og Hizbollah aldrig blevet omtalt uden for delegationens snævre kreds. Blandt andet fordi det ville give dårlig omtale i medierne.

	- Vores besøg hos Hizbollah og Hamas måtte for enhver pris holdes skjult for den danske offentlighed. Blev vores samarbejde med kendte terrororganisationer afsløret, ville vi miste den medvind, der nu var begyndt at blæse, forklarer Akkari i bogen.

	Under møderne viste delegationen en mappe med Jyllands-Postens tegninger og andre tegninger, der ikke havde noget med avisen at gøre.

	Ifølge Akkari, så spillede Egyptens ambassadør i Danmark, Mona Omar Attia, en vigtig rolle i at virkeliggøre planerne om en anden delegationsrejse til Egypten.

	Hun bekræfter i en skriftlig kommentar til avisen, at hun havde hjulpet delegationen med at komme til Egypten, og at en del af hendes forpligtigelse som ambassadør var at "etablere kontakt mellem danskere og egyptere".

	Mellemøstforsker Helle Lykke Nielsen fra Syddansk Universitet synes, at det er både interessant og modigt, at Ahmed Akkari mere end otte år senere åbner op for, hvad der foregik. Især er Libanon-delegationens aktiviteter interessante, mener hun.

	- Hele den Libanon-tur har været underbelyst indtil nu, siger Helle Lykke Nielsen til Jyllands-Posten.

	Hun tilføjer, at "det virker yderst plausibelt", at møderne med Hamas og Hizbollah er foregået, som Akkari beskriver det.

