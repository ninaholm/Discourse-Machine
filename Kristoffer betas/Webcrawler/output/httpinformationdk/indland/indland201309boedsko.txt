Bødskov afsætter fem mio. til statsløse
Statsløse får kompensation for udgifter, de har haft i forbindelse med ministeriets fejlbehandling af deres ansøgninger


 
	Omkring 960 borgere, der er født statsløse i Danmark og har søgt om statsborgerskab siden januar 1992, vil »snarest« modtage et brev fra Justitsministeriet med tilbud om økonomisk kompensation, hvis de uberettiget har betalt f.eks. gebyr for deltagelse i sprogprøve i forbindelse med deres ansøgning om statsborgerskab.

	Det fremgår af et aktstykke, som justitsminister Morten Bødskov (S) har sendt til Finansudvalget. Ifølge aktstykket afsætter Justitsministeriet »op til fem mio. kr. til økonomisk kompensation«, hvis statsløse kan dokumentere »et økonomisk tab som følge af forkert sagsbehandling«.

	I aktstykket understreger Bødskov, at Justitsministeriet ikke dermed har »taget stilling til, hvorvidt det tidligere Integrationsministeriums behandling af ansøgninger« fra statsløse i strid med to FN-konventioner »har været ansvarspådragende«.

	Fejlbehandlingen, som først blev rettet i januar 2010, bestod i, at ansøgninger om statsborgerskab fra de unge statsløse blev behandlet efter samme regler som andre ansøgere, selv om de ifølge både FN’s Børnekonvention og FN’s Statsløsekonvention havde en særlig adgang til at få statsborgerskab. Derfor behøvede de unge statsløse ikke at bestå de sprog- og indfødsretsprøver, som VK-regeringen i indførte og skærpede i samarbejde med Dansk Folkeparti.

	Justitsministeriet skriver, at det er »behæftet med betydelig usikkerhed« at opgøre de økonomiske konsekvenser af fejlbehandlingen af de statsløse. Men ifølge aktstykket kan der udover gebyrer til sprog- og indfødsretsprøve være tale om f.eks. transportudgifter samt – lidt mindre klart defineret – »manglende eller forsinket adgang til job eller uddannelse, hvortil der kræves dansk statsborgerskab«.

	Med aktstykket følger Justitsministeriet op på det tilsagn, Birthe Rønn Hornbech (V) fremsatte om økonomisk kompensation, dagen før hun 8. marts 2011 blev fyret som integrationsminister på grund af statsløsesagen.

	 

