’Vi er på grænsen af, hvad vi kan klare’
Onsdag afviste justitsminister Morten Bødskov (S) at tage imod en del af de 12.000 syriske flygtninge, som FN’s Højkommissariat for Flygtninge har anmodet verdens lande om at hjælpe. Skal Danmark tage 
imod syriske flygtninge?


Karina Lorentzen, integrations-ordfører, SF»Jeg synes, at vi skal tage en del af ansvaret for de mennesker, der er berørt af konflikten, men det synes jeg også, vi gør. Vi tager imod rigtig mange syrere, og jeg har svært ved at se, hvordan vi skal tage en ekstra portion. Vores asylsystem er allerede meget belastet, fordi vi får dobbelt så mange flygtninge i år som sidste år. Det er svært at finde indkvartering til alle dem, der kommer, og rundt om i landet undersøger man alle muligheder, f.eks. nedlagte hoteller. Jeg tror, vi er på grænsen af, hvad vores asylsystem kan rumme, og vi skal kun tage imod flygtninge, hvis vi har kapacitet til det.«– Hvad hvis man kan tage imod syriske flygtninge uden at udvide kvoten på 500 pr. år?»Hvis det er inden for kvoten, så går jeg ud fra, at vi har kapaciteten til det, og så er jeg ikke afvisende over for at tage imod dem. Og så vil vi i øvrigt føre lovgivningen tilbage, så integrationspotentialet ikke spiller så stor en rolle. Det regner vi med sker ved næste folketingssamling.«– Skal kvoten også udvides?»Det er lidt et dilemma. I udgangspunktet skal vi hjælpe så mange, som vi overhovedet kan, men vi har bare så mange asylansøgere i vores system, at vi næsten ikke kan finde indkvartering til dem.«– Så kunne man jo afsætte flere ressourcer?»Det gør vi også, i takt med at der kommer flere til landet.«
