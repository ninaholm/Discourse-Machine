Enkeltsager er det største bureaukrati-problem
Enkeltsager, der konstant fører til nye regler, er den største barriere for afbureaukratisering, mener landets kommunaldirektører. Eksperter giver dem ret, men tror ikke, det er muligt at gøre meget ved problemet - fokus på enkeltsager en konsekvens af vores politiske system
Når en historie kører i medierne fra morgenstunden af, er der nærmest lavet en regel om aftenen, mener Jens Christian Birch, kommunaldirektør i Næstved og næstformand i foreningen af kommunaldirektører


 Afbureaukratisering, afbureaukratisering, afbureaukratisering. Sådan lyder det fra alle sider af det politiske spektrum, der igen og igen understreger, at det er nødvendigt at befri de offentligt ansatte fra unødigt papirbøvl og regeltyranni, for at fremtidssikre en presset velfærdsstat. Senest i SRSF's regeringsgrundlag, hvor afbureaukratisering nævnes som en væsentlig del af en mere velfungerende offentlig sektor.
Men ifølge en ny undersøgelse, har folketingspolitikerne selv en stor del af skylden for, at blanketter, datailstyring og regler tager alt for megen af de offentligt ansattes tid. Den faglige hovedorganisation FTF har spurgt 45 kommunaldirektører fra hele landet, og her er konklusionen klar:
Politikernes og mediernes fokus på enkeltsager fører konstant til nye regler og procedurer, og er dermed den væsentligste barriere for afbureaukratiseringsarbejdet. Således mener kommunaldirektørerne, at enkeltsagerne eksempelvis er et større bureaukratisk problem end 'den manglende vilje fra staten til at forenkle reglerne'.
Og ifølge Jens Christian Birch, kommunaldirektør i Næstved og næstformand i foreningen af kommunaldirektører, bør undersøgelsens resultater få folketingets politikere og regeringens ministre til at spærre øjnene op.
»Der ligger en meget tydelig kritik i det her svar: Nemlig at politikerne på landsplan i deres iver efter at vise handlekraft, meget ofte reagerer på sager, hvor der er tale om ledelsesfejl eller svigt ude i vores offentlige apparat. Når en historie kører i medierne fra morgenstunden af, er der nærmest lavet en regel om aftenen.«
Jens Christian Birch nævner en række konkrete eksempler, blandt andet om et plejehjem, der havde nægtet pårørende adgang til hjemmets beboere. En sag, der efter at have været omtalt i medierne, førte til flere nye regler og procedurer.
»Men pointen er, at det ikke var nødvendigt, at staten regulerede på det her område. Her var tale om et par enkelte fejl blandt mange tusinde medarbejdere på landsplan, og det giver ingen mening at reagere på fra lovgivningsmæssig side,« siger han og forklarer, at der hos kommunerne efterfølgende lå et enormt administrativt arbejde i at regulere og implementere de kontrolfunktioner, der kom til efter sagen.
»Og den sag illustrerer fint mekanikken og problemet i de hundredvis af andre eksempler jeg kunne nævne,« siger Jens Christian Birch.
Han fremhæver også indsatsen mod udsatte børn som et område, der ofte bliver pålagt yderligere kontrol og tilsynskrav.
»Vel at mærke, uden at man har en sikker forvisning om, at det har en effekt.«
Undersøgelsens resultat overrasker ikke Jørgen Goul Andersen, professor i offentlig forvaltning fra Aalborg Universitet.
»Der har blandt politikere længe været en instinktreaktion, hvor det eneste holdbare svar på, at noget ikke fungerede, har været at lave nye regler. Og de har altid godt af at blive gennemtænkt og analyseret, før de vedtages — men det sker sjældent. På tværs af alle politiske partier, er der stærke politiske incitamenter til at gribe en sag og gøre noget ved den, inden den bliver 'kold' igen.«
Et vilkår
Selv om eksperter og kommunaldirektører således er enige om, at enkeltsagerne skaber meget bureaukrati, er det ifølge Jørgen Grønnegård Christensen, professor i offentlig forvaltning fra Aarhus Universitet, svært at se en løsning:
»Vi slipper aldrig af med de her former for enkeltsager i en politisk system som det danske,« lyder den korte konklusion fra Jørgen Grønnegård Christensen, der fortsætter: »Snakken om afbureaukratisering er en ældgammel diskussion, som tages op, hver gang en ny regering træder til. Og jeg er bange for, at svaret på det her spørgsmål ikke kan gives. Enkeltsager er simpelthen et vilkår i et demokratisk system som det danske — politikerne skal vise handlekraft, og det forventes, at de reagerer på de sager, der fylder både medierne og danskernes bevidsthed.«
Helt så pessimistisk ser Jørgen Goul Andersen ikke på den fremtidige afbureaukratisering:
»Det kræver politisk mod at mane til besindighed og ikke bare fare ud. Men den her tendens til en automatreaktion, hvor enkeltsager fører til nye regler, har fået en del opmærksomhed på det seneste fra både forskere og politikere. Så man kan håbe, at der er ved at opstå en mere eftertænksom omgang med lovgivningen.«
Han erkender dog, at det kan være meget svært at komme unødvendige regler på baggrund af enkeltsager til livs:
»Man skal ud i de yderste og mindste led, for at finde fejlen. Og derefter skal du forbistret højt op i systemet for at få den rettet. Blandt andet derfor vil enkeltsager altid være et problem, i større eller mindre grad.«
Fra kommunaldirektørernes side efterlyses der også politisk mod til at tage et endeligt opgør: »Helt enkelt, så handler det om, at både landspolitikere og medier bliver bedre til at lægge en smule bånd på sig selv. Og jeg kan se, at regeringen nu har varslet en 'tillidsreform', hvor man vil give kommunerne plads og tillid til at løse flere enkelsager selv. Det vil vi gerne se før vi tror det, men tankerne er rigtige.«
—Men er det ikke også både nødvendigt og demokratisk vigtigt, at folkevalgte politikere reagerer på enkelte sager, og træffer de politiske beslutninger, de er valgt til?
»Jo, og jeg forstår også godt, at en minister har svært ved at svare: 'Det har jeg ikke tænkt mig at gøre noget ved, for det har de brug for at finde ud af ude i kommunerne'. Især når medier bliver ved med at spørge, hvad lige præcis dén minister vil gøre ved det. Men kommunerne er allerede mere reguleret end nogensinde—- både fra staten og fra EU — og det er nogle gange direkte kontraproduktivt, at lave ekstraregulering på så relativt banale og enkeltstående sager, som der tit er tale om.«

