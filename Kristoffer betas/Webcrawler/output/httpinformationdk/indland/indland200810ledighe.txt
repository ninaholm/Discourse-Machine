Ledighedsfald snyder danske topøkonomer



 Virkelighedens verden på det danske arbejdsmarked lader hånt om vækstopbremsningen i dansk økonomi, skriver boersen.dk.
Højst overraskende for økonomerne i de store danske banker faldt ledigheden i september med 300 personer. 
Dermed forblev ledigheden på 1,6 pct., hvor økonomerne i samlet flok havde ventet en ledighed på 1,7 pct.
Det har ellers ikke skortet med tegn på, at dansk økonomi har mistet pusten, men det er altså endnu ikke slået igennem på arbejdsmarkedet.
"Den mest nærliggende forklaring på den overraskende udvikling er, at virksomhederne fortsat er tilbageholdene med at reducere medarbejderstaben oven på de seneste år med stærk mangel på arbejdskraft," siger Anders Matzen, der er chefanalytiker i Nordea, i en kommentar til opgørelsen.
Nordea fastholder, trods den overraskende udvikling, at ledigheden vil vokse de kommende år for at toppe med 100.000 personer, svarende til 3,5 pct. ved udgangen af 2010.
"Det er noget højere, end vi tidligere har peget på, men det kan næppe undgås, at finanskrisen medfører en hastigere stigning i ledigheden, som følge af lavere vækst," lyder det fra Nordeas Anders Matzen.

