EL og SF: Hormoner til unge transkønnede
Sundhedsordførere fra Enhedslisten og SF bakker op om pubertetsbekæmpende hormoner til unge med kønsidentitetsforvirring


 
	En Christian, der opfatter sig selv som en Christina allerede inden skolealderen, er et typisk eksempel på en transkønnet person. En undersøgelse offentliggjort i Graduate Journal of Social Science i 2010 viser nemlig, at flertallet af de transkønnede har overvejet deres kønsidentitet allerede inden de kendte ordene for det.

	Når børn og unge finder deres køn problematisk så tidligt i livet, mener Enhedslisten og SF, at der er behov for, at unge transkønnede kan få hormoner, som stopper puberteten. De vil gerne undgå, at de unges kroppe udvikler sig i modstrid med det selvbillede, de har.

	»Min holdning er, at man som minimum må få tilbudt den behandling, som udsætter puberteten,« siger Enhedslistens sundheds- og psykiatriordfører, Stine Brix, efter at denne avis i går beskrev situationen for et barn med kønsidentitetsforvirring, som ikke fandt sig tilpas i sin egen krop. Den lille dreng, Christian, følte sig som en pige, forsøgte at klemme sin tissemand af og ønskede sig en tisssekone til sin fødselsdag. Christian blev først tilfreds, da hans mor gav ham lov til at klæde sig i det tøj, han ønskede og begyndte at kalde ham for ’Christina’ og ’hun’.

	Juridisk kønsskifte

	Stine Brix mener, at man bør overveje at tage skridtet videre og tilbyde de 15-årige transkønnede hormonbehandlinger.

	Ordføreren mener også, at man bør overveje at give adgang til juridisk kønsskifte, som netop er blevet lovligt i Holland. Her kan transpersoner ned til 16 år ændre kønnet i deres pas og sygesikringsbevis til det køn, de føler sig som.

	Fra SF’s side bakker man også op om de pubertetsudsættende hormoner til de kønsidentitetsforvirrede.

	Sundheds- og psykiatriordfører Özlem Cekic (SF) ønsker derudover også, at kønsidentitetsforstyrrelse bliver fjernet fra listen over psykiatriske diagnoser, hvor den nu er registreret af World Health Organisation (WHO).

	»Man skal ikke stemples som psykisk syg, fordi man har et andet køn, end det kroppen viser. Jeg synes ikke, at det, at man er transperson, er lig med, at man er psykisk syg,« siger Özlem Cekic.

	»Vi ønsker fra SF’s side, at alle mennesker skal ligestilles uanset køn og seksualitet,« tilføjer hun.

	Hos de konservative er ligestillingsordfører Charlotte Dyremose mere tilbageholdende med, hvilke tilbud der bør være til de unge transkønnede.

	»Vi bør i udgangspunktet ikke lave livsforandrende behandlinger før man er 18 år, men jeg vil ikke udelukke, at der kan være lægefaglige vurderinger, som gør, at man må afvige fra det princip,« siger hun.

	 

