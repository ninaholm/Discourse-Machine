Kommunernes socialudgifter er vokset markant
På bare et år er kommunernes socialudgifter vokset markant, viser ny opgørelse fra Danmarks Statistik. Tallene vil blive et tungt argument for KL's forsøg på at klemme flere penge ud af regeringen


 Flere unge i specialskoler, flere handicappede, flere ældre og flere kontanthjælpsmodtagere vejer stadigt tungere i kommunernes budgetter, viser en ny opgørelse fra Danmarks Statistik.
Fra 2007 til 2008 steg kom-munernes udgifter til specialskoler med hele 28,5 procent. 
Og udgifterne til 'voksne med særlige behov' - det vil sige ældre, voksne sinds-lidende og handicappede samt voksne med sociale behov - er steget med 5,8 pct. siden 2007. 
Stigningerne er med til at presse den kommunale ser-vice, siger formanden for socialudvalget i Kommunernes Landsforening (KL), Tove Larsen.
"Vi ser for eksempel øgede udgifter til enkeltforanstaltninger for voksne handicappede - og de er rasende dyre. Men tilskuddene er ikke fulgt med, så resultatet er, at vi i en række kommuner har været tvunget til at spare," siger Larsen, der også er borgmester i Aabenraa Kommune.
Her har man i år måttet skære fire procent af budgetterne.
"Det er meget - for på en række områder er vi bundet ved lov. Derfor kommer besparelserne blandt andet til at ramme børneinstitutioner og ældreplejen," siger Tove Larsen.
Centralt i forhandlinger
Budskabet om de øgede so-cialudgifter vil blive et af de centrale fra kommunerne, når de i de kommende uger skal forsøge at vriste flere penge ud af regeringen. Le-digheden vil give yderligere udgifter til kontanthjælp - og samtidig overtager kommunerne også jobcenter-funktionen for alle dagpengemodtagerne.
"Det er vi meget spændt på, hvordan vi bliver kompenseret økonomisk for," siger Tove Larsen.
De konservatives politiske ordfører og kommunal-ordfører Henriette Kjær understreger, at der vil være lydhørhed over for kommunernes øgede udgifter.
"Men kommunerne skal også selv kunne fremvise planer for, hvordan man holder udgifterne i ave. Det kan jo ikke passe, at vi alle sammen til sidst skal have et kommunalt specialtilbud," siger hun.
Ikke kun socialudgifterne, men også kommunernes serviceudgifter generelt forventes at blive et af de helt store slagsmål under de årlige kommunale økonomiforhandlinger.
Det store spørgsmål bliver, om regeringen vil straffe de kommuner, der overskrider budgetterne. Efter at de sidste år sprængte de aftalte rammer med i alt én milliard kroner, har regeringen i år erklæret sig klar med hammeren, hvis enkelte kommuner bruger for mange penge. 
Og hvis finansminister Claus Hjort Frederiksen (V) fastholder, at regeringens såkaldte 2015-plan skal overholdes, vil der heller ikke være mange ekstra penge at forhandle om. 
Planen sætter stramme grænser for, hvor meget de offentlige udgifter må vokse med. Men en stor del af stigningen er allerede brugt på forhånd - til regeringens Kvalitetsreform og til globaliseringsstrategiens investeringer i forskning og uddannelse. 
21 mia. til investeringer
Også de kommunale inve-steringer i anlæg og bygninger er en gammel traver, der vil fylde en del i forhandlingerne. 
Allerede for i år er loftet over, hvor meget kommunerne må bruge på vedlige-holdelse og nybyggeri, blevet fjernet - og de kommuner, der ikke har penge i kassen til at bygge for, har fået mulighed for at låne af staten i stedet.
Men KL efterlyser en større og mere langsigtet aftale. I en ny investeringsplan har man opgjort det samlede kommunale behov for vedligeholdelse og nybyggeri til 21 mia. kroner om året de næste fire år. Det er omkring 5 mia. mere, end der bruges i dag.
Og selv om kommunerne kan forvente en vis forståel-se for, at investeringer i nedslidte offentlige bygninger og veje kan være fornuftige i en krisetid, er Henriette Kjær ikke klar til bare at åbne pengekassen.
"Det er svært at styre. Hvis alle kommuner beslutter sig for at bruge de penge inden for samme år, så er det, at vi ikke kan styre økonomien," siger hun.


