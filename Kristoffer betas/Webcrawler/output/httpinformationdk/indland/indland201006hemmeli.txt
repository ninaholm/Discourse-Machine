'Den Hemmelige Krig' endelig for retten
I morgen skal Østre Landsret tage stilling til, om offentligheden skal have mulighed for at følge med i retssagen om dokumentarfilmen 'Den Hemmelige Krig


 Mere end otte år efter danske jægersoldater angiveligt udleverede 31 afghanske fanger til mishandling hos deres amerikanske samarbejdspartnere i Afghanistan kommer den kontroversielle sag endelig for retten.
Sagen er rejst af Ghousoullah Tarin, en af de 31 fanger, der kræver erstatning for den behandling, han angiveligt blev udsat for.
Både kammeradvokat Peter Biering og advokat Tyge Trier, der repræsenterer Tarin, regner med, at sagen om Danmarks medansvar for USA's fangemishandling i Afghanistan, kommer for retten til efteråret. I dag mødes Østre Landsret for at afgøre, om offentligheden kan få adgang til at følge den kontroversielle sag og derefter bliver sagen sat på kalenderen.
Bag lukkede døre
Kammeradvokat Peter Biering har på forhånd krævet dørene lukket under store dele af retssagen, men det mener Tyge Trier er helt unødvendigt.
Til de dele af retssagen, som Peter Biering mener, bør foregå for lukkede døre, hører fremlæggelsen af en række dokumenter, som Kammeradvokaten mener kan skade statens sikkerhed og Danmarks forhold til fremmede magter. Herunder også afhøringen af en dansk militærtolk, som angiveligt har set amerikanske soldater mishandle afghanske fanger.
Forsvarets Auditørkorps undersøgte tolkens anklager i 2004-05, men undersøgelsesrapporten har hidtil været hemmeligstemplet, bl.a. med den begrundelse, at en offentliggørelse kan skade Danmarks forhold til fremmede magter.  Men nu mener Kammeradvokaten godt rapporten kan fremlægges i Østre Landsret. »Vi har spurgt USA, og de har ikke noget imod, at den bliver fremlagt, så længe det sker for lukkede døre,« siger Peter Biering.
Også afhøringen af tolken bør ske for lukkede døre, mener Kammeradvokaten.
»Det vil fremkomme personfølsomme oplysninger i forbindelse med tolkens arbejdsskadesag. Det handler om psykisk sygdom, og det er spørgsmålet om det er noget, der skal rulles op for åbne døre,« siger Peter Biering.
Offentlig interesse
Ghousoullah Tarins advokat, Tyge Trier, mener, det er helt unødvendigt med så meget hemmelighedskræmmeri i den otte år gamle sag.
»Jeg har accepteret, at de menige soldater kan afhøres for lukkede døre, men jeg har endnu ikke set nogen begrundelse for at det skulle skade forholdet til fremmede magter, at sagen i øvrigt behandles for åbne døre,« siger han og gør opmærksom på, at ifølge Retsplejeloven er lukkede døre kun er noget, der skal bruges undtagelsesvist.
På dagens retsmøde kan repræsentanter for medierne argumentere for, hvorfor de mener, sagen bør køre for åbne døre, og Tyge Trier er ikke i tvivl om, at den store mediebevågenhed, der har været om fangesagen, er det bedste argument for at åbne dørene.
»Det her er en sag, der handler om Danmarks krigsdeltagelse og om, hvorvidt Danmark har gjort noget forkert i den forbindelse. Det er derfor vigtigt, at offentligheden får mulighed for at følge sagen til dørs, også for at undgå mytedannelser« siger han.
Tovtrækkeri
Tyge Trier regner ligesom kammeradvokat Peter Biering med, at fangesagen kommer for Østre Landsret til efteråret, ligesom begge regner med mindst fem retsdage til afhøring af vidner
Tyge Trier har tidligere anklaget Kammeradvokaten for at forsøge at forhindre, at fangesagen overhovedet kommer for retten, bl.a. ved først helt at afvise, at Ghousoullah Tarin var en af de 31 fanger, som Jægerkorpset udleverede til amerikanerne den 17. marts 2002.
Derefter med et krav om at Tarin selv skulle betale sagsomkostningerne, og dernæst med et forsøg på få afvist al vidneførsel.
På alle disse punkter har Trier senere fået medhold, Tarin har nu ret til at rejse sag, han har fået fri proces og størstedelen af de vidner, Trier har ønsket at føre, vil nu blive ført. Blandt de vidner, der skal afhøres, er tidligere chef for Jægerkorpset Frank Lissner, tidligere forsvarschef Jesper Helsø, tidligere departementschef i Forsvarsministeriet Anders Troldborg, den militære tolk samt den amerikanske forhørsleder i Kandahar Detention Centeri Afghanistan, Chris Hogan.

