'Det var slet ikke hensigten'
Tankerne bag er stadig de rigtige. Men den byge af udlændingestramninger, som VKO har gennemført gennem årene har nu fået så mange uforudsete sideeffekter, at de trænger til en grundig gennemgang, mener Naser Khader
Naser Khader vil nu se på de uhensigtsmæssigheder, som stramninger på udlændingeområdet har skabt.


 En 18-årig kernedansk pige fra Viborg blev i oktober nægtet permanent opholdstilladelse i Danmark. Hun er født og opvokset i Danmark og er datter af en halvt amerikansk, halvt dansk mor, der er amerikansk statsborger. Hun har gået i skole, til sport og to år på efterskole og er i dag ved at tage en HHX-uddannelse.
Men hun er kommet i klemme i det pointsystem for permanent ophold, som VKO vedtog sidste år. Hun  manglede 15 point for at kunne få sin permanente opholdstilladelse, fordi hun ikke havde udvist »aktivt medborgerskab«.
Men var hun bare gået på højskole i stedet for efterskole, så havde den været hjemme.
Eksemplet er et af flere, som den konservative udlændingeordfører Naser Khader fortæller om. Nogle har Information allerede beskrevet - som den om den 22-årige tolk for det danske forsvar, der heller ikke havde udvist »aktivt medborgerskab« ifølge reglerne.
Andre har han fra henvendelser fra desperate borgere.
»Jeg skal ikke sidde og være sagsbehandler. Men nogle af de henvendelser, jeg får, rejser nogle så principielle spørgsmål, hvor jeg må sige: Det var slet ikke det, der var meningen med det, vi gennemførte,« siger han.
Generer velfungerende
Et andet eksempel er en mand fra Iran, der har boet her siden 80'erne, er uddannet fysioterapeut og ejer sin egen klinik. Han har ingen forældre - men han kan ikke få besøg af sin ellers veletablerede bror og svigerinde, fordi de bor i Iran, der regnes som et asylland. Reglerne siger nemlig, at det kun er »de nærmeste« i form af børn eller forældre fra asyllande, der kan få besøgsvisum i Danmark.
»Det er den slags borgere, som vi generer med nogle af de ufleksible ting, vi har gennemført. Det virker, som om vi hele tiden kun lovgiver i forhold til den gruppe, der ikke vil. Vi mangler en gang imellem at påskønne mange af dem, der virkelig knokler og gør en indsats. For de  bliver også ramt af det, vi lovgiver i forhold til,« siger Naser Khader.
Han understreger, at han fuldt står inde for principperne i de stramninger, som VKO har gennemført: At Danmark skal tiltrække dem, der gør en indsats og afskrække dem, der ikke gør.
»De principper skal vi holde fast i - men nogle af de ting, vi laver, generer altså også netop dem, vi ellers gerne vil have hertil. Ham, der siger: Så tager jeg til Canada i stedet for. Eller det par af to it-eksperter, hvis kompetencer Danmark egentlig har brug for, men som vælger at flytte til Sverige i stedet,« siger han.
Flaskedreng var bedre
I går varslede den nytiltrådte integrationsminister Søren Pind (V), at han nu vil lempe på det pointsystem for familiesammenføring, som VKO vedtog i efteråret - sådan at folk med en faglært uddannelse bliver sidestillet med bachelorer fra universiteterne.
Det glæder Naser Khader sig over. Han rejste allerede under forhandlingerne betænkeligheder ved det »uddannelsessnobberi«, der lå i systemet, siger han.
Men ligesom, at VKO er »blevet klogere« på det ene pointsystem, er der også grund til at kigge på det andet - og på flere af de andre regler, der er gennemført.
For eksempel vægtes uddannelse ifølge Naser Khader ikke højt nok, når ansøgernes værdi for Danmark skal vurderes.
»Det betyder, at en, der i to år havde læst til folkeskolelærer, ikke var god nok. Men havde han arbejdet som flaskedreng i Netto i stedet, så var han,« siger Khader.
Han har allerede nu aftalt et møde med Søren Pind og hans ordførerkollega i Venstre, Karsten Lauritzen for at vende, hvor der kan sættes ind.
»Man kan ikke tage højde for det hele - og derfor er det vigtigt, at man erkender, at der er fejl og uhensigtsmæssigheder, som vi skal have rettet op på. Det, at der nu er tiltrådt en ny integrationsminister, er en god anledning til at få diskuteret hele området igennem,« siger han.
At Dansk Folkeparti vil slå sig i tøjret, er Naser Khader forberedt på.
»Dansk Folkeparti bliver bare ved og ved. Det er ikke gået op for dem, at vi ikke længere er i 2001. Dengang var der mange ting, der sejlede. Men det gør de ikke længere. Der er altså sket en hel del i de seneste ti år,« siger Naser Khader.

