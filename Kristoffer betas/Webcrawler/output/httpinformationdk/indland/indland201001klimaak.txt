Klima-aktivister først afhørt lige før løsladelsen
De fire internationale Greenpeace-aktivister, der blev løsladt onsdag efter tre ugers varetægtsfængsling, blev først afhørt af politiet 15-20 minutter dagen før, de blev løsladt. Forsvarer kalder det et 'pligtmæssigt besøg' for at forsvare den lange fængsling
'Jeg havde bare taget min røde kjole på og var gået til fest for at give vores mening til kende. Det virker surrealistisk at havne i fængsel i tre uger,' siger Nora Christensen.


 Lastrummet på Greenpeace-skibet Rainbow Warrior er ladet med journalister fra hele Europa. Pressemødet foregår på dansk, engelsk og spansk, så alle kan følge med i, hvordan de fire aktivister fra henholdsvis Norge, Spanien, Schweiz og Holland har oplevet de tre ugers varetægtsfængsling, efter de sneg sig ind til dronningens galla-middag under klimatopmødet.
Mads Flarup Christensen, der er generalsekretær for Greenpeace i Danmark, mener, at en vigtig grund til løsladelsen af de fire er, at politiet nu har taget imod Greenpeaces tilbud om at hjælpe politiet med alle oplysninger i sagen.
»Det tilbud har vi gentaget den 22., 23. og 30. december,« fortæller Mads Flarup Christensen, hvis kone Nora Christensen fra Norge er en af de fire løsladte aktivister.
Hun undrer sig over, at politiet ikke har afhørt de fire varetægtsfængslede mere end 15-20 minutter hver. Det skete den 5. januar - dagen før de blev løsladt.
»For os at se, så har der ingen efterforskning været. Politiets afhøring virkede nærmest som på teater med tre korte spørgsmål, og så var det slut,« fortæller Nora Christensen.
I byretten handlede afhøringen mest om, hvorvidt de kopierede nummerplader, der var klistret på de originale, var dokumentfalsk, forklarer den norske aktivist, der finder politiets og rettens ageren »ude af proportioner«.
»Jeg havde bare taget min røde kjole på og var gået til fest for at give vores mening til kende. Det virker surrealistisk at havne i fængsel i tre uger,« siger Nora Christensen.
Pligtbesøg
De fire aktivister er stadig sigtet for dokumentfalsk, ulovlig indtrængen og brug af falsk identitet. Deres advokat Jakob Arrevad bekræfter, at ingen af de fire sigtede er blevet afhørt af politiet før den 5. januar.
»I betragtning af hvor meget bål og brand aktionen skabte, virker det underligt, at politiet har travlt med at lave en frygtelig masse efterforskning indtil retten har forlænget varetægtsfængslingen,« siger Jakob Arrevad, der ikke mener, at de 15-20 minutter, politiet brugte på at afhøre hver af de sigtede, har noget med efterforskning at gøre:
»Det var et pligtmæssigt besøg for at retfærdiggøre, at de havde siddet varetægtsfængslet i 20 dage. Men anklagemyndigheden har åbenbart den opfattelse, at når retten har givet lov til at varetægtsfængsle i tre uger, kan de sidde tiden ud. Men det betyder ikke, at politiet først skal lave noget den sidste dag. De sigtede skal sidde så kort som muligt,« siger Jakob Arrevad, der har svært ved at forestille sig, at by- og landsretten har ment, at de sigtede skulle sidde varetægtsfængslet tiden ud i så relativt ukompliceret en sag.
Politiadvokat Dorrit Borregaard forklarer, at det ikke er usædvanligt, at politiet først har afhørt de fire sigtede næsten tre uger efter anholdelsen.
»Det er klart, at det har været juleferie og nytår, men der har også været efterforskning i sagen. Det er dog ikke usædvanligt, at man først efterforsker ting og derefter afhører de sigtede,« siger Dorrit Borregaard.
At aktivisterne ikke blev afhørt før, hænger desuden sammen med, at politiet havde indtryk af, at de sigtede ikke ville sige noget.
»Aktivisterne var ikke meget for at tale med os. Det var først ved grundlovsforhøret (den 18.-19 december, red.), at de kom med en forklaring, så skal vi jo have mulighed for at efterforske, inden man foretager en gen- afhøring,« forklarer Dorrit Borregaard.
Advokat Jakob Arrevad stiller sig uforstående over for, at politiet ikke afhører de fængslede de næste par uger eller kontakter Greenpeace, der allerede før jul meldte ud, at de gerne ville hjælpe politiet med oplysninger i sagen.
»Da Greenpeace henvendte sig første gang inden jul, sagde vi, at vi gerne ville have oplysninger omkring alle personer, der har haft en andel i denne sag, men der fik vi svaret, at det ikke var sikkert, at Greenpeace ville bidrage med detaljer om dem,« siger Dorrit Borregaard.
Den udlægning af sagen har Mads Flarup Christensen fra Greenpeace i Danmark svært ved at genkende:
»Vi er først blevet spurgt direkte, om vi ville komme med navne på folk, der var involveret i sagen tirsdag den 5. januar.«
Og dagen efter fik politiet også navnene på de fem medsammensvorne.


