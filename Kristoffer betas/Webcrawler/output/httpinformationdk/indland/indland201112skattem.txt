Skatteministeren vil give Aalborg Portland unik rabat på forurening
Mens afgiften på den farlige NOx-forurening snart stiger for alle danske virksomheder, forsøger skatteministeren at få godkendt en særlig rabat, der i praksis kun vil gavne ét firma: Aalborg Portland. Gør man det, fjerner man samtidig virksomhedens incitament til at forurene mindre, siger kritiker
Aalborg Portland frygter at  skulle af med 40 mio. kr. mere i afgift om året, hvis regeringen hæver NOx-afgiften med 20 kr. pr. kg.


 Cementgiganten Aalborg Portland får i dag som den eneste danske virksomhed en særlig rabat på den såkaldte NOx-afgift. Det betyder, at mens alle andre store virksomheder betaler den fulde afgift for hvert kilo sundhedsskadelig NOx, de udleder, får Aalborg Portland som de eneste en rabat, der gør det betydeligt billigere for dem at forurene.
Og i forbindelse med regeringens netop varslede forhøjelse af NOx-afgiften vil skatteministeren nu gå til EU og søge om tilladelse til at udvide ordningen for Aalborg Portland, så den nye afgiftsstigning i praksis bliver cirka halveret.
»Det vil reducere den økonomiske belastning på Aalborg Portland med næsten 20 millioner kr. i forhold til, hvad virksomheden ellers forventer at skulle betale,« sagde skatteminister Thor Möger Pedersen (SF) i sidste uge om hans forventninger til EU-tilladelsen.
Hele formålet med forhøjelsen af afgiften er ifølge skatteministeren at give de mest forurenende virksomheder et større incitament til at nedbringe udledningen af det sundhedsskadelige stof.
Men når ministeren efterfølgende halverer virksomhedens afgift, halveres også virksomhedens incitament til at forurene mindre, lyder kritikken.
»Hvis man giver en virksomhed et kæmpefradrag for at forurene, fjerner man et tilsvarende stort incitament til at forurene mindre. Det er helt basiserhversøkonomi,« siger Kåre Press Kristensen, ph.d. fra DTU og civilinginør fra Det Økologiske Råd.
Virksomheder vil generelt kun vælge at mindske deres forurening, i det omfang det er billigere for dem at gøre det, siger Kåre Press Kristensen.
»Det vil sige, hvis det er dyrere for virksomheden at betale en afgift, vil de selvfølgelig hellere bruge pengene på for eksempel teknologi, der renser forureningen, fordi det er en bedre forretning. Men hvis afgiften er billigere, end det det koster at rense, så vil virksomheden selvfølgelig vælge at forurene, fordi dét er en bedre forretning,« forklarer han.
Forurening eller job
Debatten om den omstridte NOx-afgift nåede i sidste uge nye højder, da skatteminister Thor Möger Pedersen efter voldsomt pres fra industrien med — Aalborg Portland i spidsen — valgte at udskyde afgiftsforhøjelsen et halvt år.
Det halve år skal virksomheden så bruge på at investere i teknologi, der kan reducere dens forurening, lød det fra regeringen. Men ministeren før også tid til at gå til EU og forsøge at udvide den nuværende ordning, så skal virksomheden kun betale knapt halvdelen.
Aalborg Portland fastholder imidlertid, at det vil koste knap 40 millioner kroner mere i afgift om året, hvis regeringen hæver afgiften fra fem til 25 kr. pr. kg på virksomhedens NOx-forurening. Og det vil koste arbejdspladser, lyder argumentet fra Aalborg Portland.
Kåre Press Kristensen mener, at man kan diskutere, om det reelt vil betyde, at Aalborg Portland vil være nødt til at flytte til udlandet, men han anerkender samtidig dilemmaet.
»Man kan sagtens have den holdning, at det vigtigste er at beholde nogle danske arbejdspladser, uanset hvor få det drejer sig om. Det er et reelt dilemma, og i sidste ende er det et spørgsmål om politisk overbevisning,« siger Kåre Press Kristensen.
»Man kan blot konstatere, at det er modstridende hensyn, og at det grønne hensyn tabte i denne runde, også selv om det var hele hensigten med afgiften,« siger han.
Han er ikke i tvivl om, at Aalborg Portland sagtens ville kunne reducere sin NOx-udledning.
Største betaler mest
Som Information i sidste uge beskrev, er Aalborg Portland ifølge en ny rapport fra Det Europæiske Miljøagentur den virksomhed i Danmark, der udleder mest NOx.
Fra Skatteministeriet lyder det, at der generelt både i Danmark og i EU er et princip om, at dem, der forurener mest også skal betale mest. Netop derfor er det problematisk at give netop Aalborg Portland et særfradrag, mener Kåre Press Kristensen:
»Særligt Aalborg Portland bør betale den reelle afgift. Netop de vil have nogle stordriftsfordele, der gør, at de kan have lavere reduktionsomkostninger ved at nedbringe deres NOx-udledning end mange af de små forurenere. Det gør det blot endnu mere absurd at fritage Aalborg Portland for nogle af de her afgifter.«
Det har ikke været muligt at få en kommentar fra skatteminister Thor Möger Pedersen (SF).

