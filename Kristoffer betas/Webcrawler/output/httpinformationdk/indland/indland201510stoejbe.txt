Støjberg kan ikke dokumentere udtalelser på samråd
På et samråd for nylig tilkendegav udlændinge-minister Inger Støjberg, at debatten om FN’s statsløsekonvention, der giver statsborgerskab til personer, selv om de er i PET’s søgelys, også kendes fra andre lande. Men hverken FN eller en førende ekspert kan genkende det billede, og ministeren kan ikke komme med eksempler
Ifølge udlændingeminister Inger Støjberg er det til diskussion i flere andre lande, om statsløsekonventionen skal ændres. Men UNHCR har ikke kendskab til, at sådan en diskussion skulle finde sted.


 Da udlændingeminister Inger Støjberg (V) på et samråd for nylig annoncerede, at hun »ret hurtigt« agter at sende et brev til FN’s Flygtningehøjkommissær for at få indledt drøftelser om udformningen af statsløsekonventionen fra 1961, gav ministeren flere gange udtryk for, at man også i andre lande diskuterer, om der skal laves ændringer i konventionen.
»Det er også, hvad jeg har kunnet følge med i i forhold til debatten i andre lande, at det her er til diskussion andre steder også,« sagde ministeren, der med et brev til højkommissæren nu vil lægge op til at få ændret en politisk uønsket konsekvens af statsløsekonventionen, nemlig at også unge, der er født statsløse, kan få dansk statsborgerskab, selv om de er eller har været i PET’s søgelys.
Men nu viser det sig, at ministeren har vanskeligt ved at dokumentere, at en lignende kritik af 61-konventionen også kendes fra andre lande.
Information har spurgt UNHCR i Genève, om de kender til den slags diskussioner fra lande, der har tiltrådt statsløsekonventionen. UNHCR har fra FN’s Generalforsamling mandat til at holde øje med, om konventionen overholdes. Svaret er nej, oplyser højkommissariatets pressetalsmand, Leo Dobbs, i en mail:
»Jeg har kontaktet vores statsløseenhed desangående. De siger, at de ikke har kendskab til denne diskussion og ikke har fået nogen henvendelse om den. De siger også, at dette vil være noget, vores juridiske eksperter i 1961-konventionen vil skulle underrettes om, hvis sådanne diskussioner vitterligt finder sted.«
Heller ikke Danmarks førende ekspert på området, seniorforsker Eva Ersbøll fra Institut for Menneskerettigheder, kan erindre en sådan diskussion i forhold til FN-konventionen om statsløshed. Hun deltager ofte i internationale konferencer med andre jurister, der arbejder med statsborgerskab.
Læs også: Støjberg tager statsløse-konvention op i FN
»Beskyttelsen mod statsløshed ved fratagelse af statsborgerskab følger jo også af den nyere europæiske konvention om statsborgerskab, og jeg husker ikke, at der har været kritik af dette aspekt af statsløsekonventionen fra 1961,« siger hun.
På samrådet afviste Inger Støjberg helt at nævne konkrete lande, for som ministeren sagde: »Jeg kan allerede nu sige, at jeg ikke kan fremlægge breve, der kører frem og tilbage mellem ministre, fordi de eksisterer ikke, men derfor kan tingene godt være til debat i de enkelte lande,« som ministeren sagde.
Men i en mail til Information nævner Inger Støjbergs ministerium to af de lande, som ministeren angiveligt havde i tankerne under samrådet.
»Ministeren gav udtryk for, at der også i andre lande end Danmark pågår en diskussion om forholdet mellem statsløsekonventionen og nutidens trussel fra terrorister. Der kan i den forbindelse peges på Norge og Storbritannien, hvor der har været diskussioner om at fratage terrorister deres statsborgerskab, også selv om det efterlader disse personer som statsløse.«
Som illustration heraf har ministeriet sendt link til en engelsk avis og til en norsk avis. Men i de to avisartikler kan Eva Ersbøll ikke finde en kritik af 61-konventionen, selv om de belyser problemet ved at give statsborgerskab til en formodet terrorist.
»Så vidt jeg kan se, er der ikke noget i de to avisartikler, der kan læses som en kritik af 61-konventionen,« siger hun.
Læs også: DF ser frem til regeringens opgør med flygtningeregler
Forsker tvivler på opbakning
Af den norske avis fremgår det, at Norge vil tage det norske statsborgerskab fra nordmænd, der f.eks. har deltaget i hellig krig i Syrien, men kun, hvis de i forvejen har et andet statsborgerskab. I den britiske avisartikel belyses, hvordan Storbritannien vil fratage terrorister deres britiske statsborgerskab, selv om de bliver statsløse.
»Forholdene for Storbritannien er anderledes, fordi landet samtidig med ratifikationen af 61-konventionen benyttede sig af dens mulighed for, at et land ved afgivelse af en erklæring kan beholde eksisterende fratagelsesregler, uanset konventionens forbud mod fratagelse af statsborgerskab med statsløshed til følge. Så England har en særstilling efter statsløsekonventionen og har ikke ratificeret Europarådskonventionen om statsborgerret,« siger Eva Ersbøll.
Hun tvivler på, at Inger Støjberg kan få held til at få ændret stats- løsekonventionen.
»Jeg har ikke hørt, at andre lande skulle have planer om at ændre konventionen. Tværtimod er antallet af lande, der har ratificeret statsløsekonventionen, steget meget de seneste år, fra 37 i 2011 til 64 i 2015, og UNHCR har sat en udryddelse af statsløshed som et mål, der skal nås det næste tiår. På den baggrund tvivler jeg på, der vil være opbakning til at få ændret konventionen,« siger Eva Ersbøll.
Inger Støjbergs ministerium har ikke nogen kommentarer til, at UNHCR ikke kender til en diskussion af den type, som ministeren har omtalt på samrådet. »Ministeren gav ikke udtryk for, at andre lande skulle have kontaktet UNHCR med henblik på at ændre konventionen på det specifikke punkt vedrørende tildeling af statsborgerskab til personer, der vurderes af efterretningstjenester at kunne være til fare for statens sikkerhed. Ministeren har derfor heller ingen kommentar til, at UNHCR ikke har fået en sådan henvendelse,« har ministeriet skrevet i en mail til Information, som fortsætter: »Det vil UNHCR dog nu modtage fra Danmark.«

