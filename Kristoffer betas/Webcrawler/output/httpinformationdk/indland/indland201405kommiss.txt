Kommissionsformand: Regeringen er ikke i mål endnu med vækstpakke
Selv om regeringens vækstudspil vil forbedre Danmarks økonomi i de kommende år, er der stadig behov for yderligere initiativer, som kan forbedre produktiviteten, mener Peter Birch Sørensen, tidligere formand for Produktivitets­-kommissionen



 
	Vækstpakken indeholder næsten 90 initiativer – både store og små, og det er så vores første opfølgning på Produktivitetskommissionens arbejde,« sagde statsminister Helle Thorning-Schmidt (S), da hun forleden fremlagde regeringens vækstudspil, som skal styrke den danske produktivitet og konkurrenceevne.

	Og ifølge økonomiprofessor ved Københavns Universitet Peter Birch Sørensen, som har gransket danskernes produktivitet som formand for Produktivitetskommissionen, bliver der brug for yderligere opfølgninger fra regeringens side, hvis den vil nå i mål med sine målsætninger for landets økonomi for 2020.

	»Det er en begrænset, samlet effekt, der er i initiativerne. Regeringen er ikke i mål endnu, men jeg hæfter mig ved, at der står i udspillet, at det er den første opfølgning på vores anbefalinger. For der skal yderligere initiativer til, hvis regeringen vil opfylde sin egen målsætning for dansk økonomi i 2020. Men udspillet er en god begyndelse,« siger Peter Birch Sørensen.

	Ifølge regeringens egne beregninger vil vækstinitiativerne samlet set øge Danmarks bruttonationalprodukt med seks milliarder kroner i 2020. Sidste års vækstplan bidrager også med ekstra seks milliarder i BNP-vækst i 2020, og dermed har regeringen allerede 12 milliarder kroner ud af de 20 milliarder kroner, som regeringen forudsætter i sin 2020-plan.

	»Hvis man skal nå 2020-målene, vil det igen være et spørgsmål om at kombinere en række ting. Vi har f.eks. peget på, at hvis man kunne gøre noget effektivt ved trængslen på vejene – eksempelvis med roadpricing – så kan det hæve produktiviteten. Så er der også forslaget om at lempe planloven. Det er selvfølgelig kontroversielt, men det kunne bidrage til at øge produktiviteten i detailhandlen,« siger Peter Birch Sørensen.

	Men der skal helst ikke gå alt for lang tid, før regeringen lancerer næste opfølgning på Produktivitetskommissionens anbefalinger, hvis regeringen vil nå sine 2020-målsætninger.

	»Jo længere tid, man udskyder yderligere initiativer, jo sværere bliver det at nå regeringens målsætning for økonomien i 2020. Det er godt at have nogle pejlemærker som f.eks. 2020, fordi det er med til at holde os på dupperne. Omvendt er det jo ikke fuldstændig afgørende at nå et bestemt tal i 2020. Det vigtigste er at få vedtaget nogle reformer, der virkelig rykker på længere sigt. Vi har selv peget på den store betydning af at hæve kvaliteten i vores uddannelsessystem. Det vil først slå fuldt igennem på meget lang sigt, men så vil det til gengæld også kunne give rigtigt store effekter,« siger Peter Birch Sørensen.

	Lidt i småtingsafdelingen

	Mens politikerne på Christiansborg mest diskuterede finansiering og PSO-afgift, da regeringen fremlagde vækstudspillet, var der ikke mange, som nævnte produktivitet. Og det kan der ifølge Peter Birch Sørensen være en god forklaring på:

	»Der er svært at pege på noget i regeringsudspillet, som isoleret set vil rykke markant på produktiviteten. Det er en lang række af små ting, som samlet kan have en vis effekt, selv om de enkeltvis kan forekomme at være lidt i småtingsafdelingen,« siger han.

	Alligevel er den tidligere  kommissionsformand glad for, at regeringen har lyttet og læst de mange anbefalinger, som Produktivitetskommissionen kom med, da den for halvanden måned siden kom med sin endelig afrapportering.

	»Der er ganske mange af de ting, som vi har foreslået, som er med i pakken af vækstinitiativer i en eller anden form. Det er jeg selvfølgelig glad for, men der er også en række elementer, som af forskellige årsager ikke er med. Det havde politikerne allerede meldt på forhånd, så det kommer ikke som en overraskelse for mig,«
	siger Peter Birch Sørensen.

	Finansminister Bjarne Corydon (S) indkalder i næste uge alle Folketingets partier til forhandlinger om regeringens vækstudspil. Det ventes, at regeringen finder et flertal inden sommerferien.

