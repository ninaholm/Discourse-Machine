DF raser over V-støtte til homoadoption
Dansk Folkeparti truer regeringen, efter seks Venstre-folk skaffede flertal for at give homoseksuelle mulighed for at adoptere


 Dansk Folkeparti er stærkt utilfreds med, at seks Venstre-folk i går gik imod partilinjen og sikrede et flertal for at give homoseksuelle mulighed for at adoptere. Det skriver den politiske hjemmeside altinget.dk.
 Det var Gitte Lillelund Bech, Karen Ellemann, Malou Aamund, Ellen Trane Nørby, Karsten Lauritzen og Sophie Løhde, som stemte for forslaget fra løsgængeren Simon Emil Ammitzbøll, og dermed bragte regeringen og Dansk Folkeparti i mindretal. Og det ser man ikke på med milde øjne i Dansk Folkeparti.
Ydmyget og rasende
 - "Både folketingsgruppen og ledelsen i Dansk Folkeparti er simpelthen rasende over at blive ydmyget på den her måde. Venstre forlanger og forventer af os, at vi er bag deres lovforslag - og så bliver vi belønnet på den her måde. Det vil vi ikke længere finde os i", siger Søren Espersen, der sidder i Dansk Folkepartis gruppebestyrelse, til altinget.dk
 Han siger, at regeringen ikke kan regne med støtte fra DF, når Venstre ikke selv holder sammen. 
 - "Hvis regeringen ikke får orden i egne rækker, så vil de ikke i længden kunne regne med, at vi altid bakker dem op. Så vil vi stemme dem ned, hvis der er noget, vi ikke bryder os om. Der vil komme masser af småting, hvor vil spørge os selv: Gider vi virkelig støtte det?", siger Søren Espersen, der som eksempel nævner sagen om de irakiske tolke, der bl.a. med Dansk Folkepartis stemmer ekstraordinært fik mulighed for at søge asyl i Danmark.
