DF-angreb på SF'er er 'kynisk, usympatisk og klamt'
Oppositionen beskylder DF for ‘kynisk hykleri’, når man angriber SF’eren Fathi El-Abeds ansættelse i Udenrigsministeriet. Partiet gik anderledes i forsvar, da DF’eren Nicolai Sennels blev irettesat af Københavns Kommune for muslimkritiske udtalelser


 Oppositionen går nu i frontalangreb på Dansk Folkepartis skarpe kritik af SF's Fathi El-Abeds ansættelse som konsulent i Udenrigsministeriet.
"På en kynisk og dybt usympatisk måde bruger de deres magt og medieadgang som politikere til at gå efter embedsmænd og almindelige borgere. Det er meget ubehageligt at overvære," siger Henrik Dam Kristensen (S).
Dansk Folkeparti rettede tidligere på ugen en skarp kritik mod regeringen, fordi El-Abed som konsulent for ministeriet har gennemført dialogmøder med religiøse og politiske ledere i en række muslimske lande. 
"Det er noget værre rod. Er det så SF's politik, han tager ud med?" sagde Martin Henriksen til Berlingske Tidende. 
Men for et år siden havde Martin Henriksen en anden holdning til offentligt ansattes ytringsfrihed. Dengang betegnede han det som en "hetz" og stillede spørgsmål til flere ministre, da psykologen og DF'eren Nicolai Sennels fik en påtale af sin arbejdsgiver i Københavns Kommune for at have udtalt sig kritisk om islam som en voldelig religion.
Hykleri
Forskellen viser ifølge de radikales udlændingeordfører, Morten Østergaard, "det hykleri, som DF står for".
"For DF er det ikke et spørgsmål om ret og rimelighed, men om at forsvare dem, de er enige med, og forsøge karaktermord på dem, de er uenige med. Det er så klamt - og jeg fatter ikke, hvorfor Pia Kjærsgaard (DF) i stedet for at sætte sin ordfører på plads går ind og bakker ham op."
DF-formanden fulgte op på Henriksens kritik med et skarpt angreb især på de konservative for at have svigtet værdikampen med ansættelsen af El-Abed, der også er formand for Dansk-Palæstinensisk Venskabsforening.
De konservatives udenrigsordfører, Tom Behnke, vil ikke bruge lige så skarpe ord som oppositionen - men han konstaterer, at Dansk Folkeparti "åbenbart fører en anden værdikamp end vores".
"Vi forsvarer et demokrati med frihed, hvor man gerne må angribe folk på det, de siger og gør. Det er ikke det, Dansk Folkeparti gør, når man på den måde går efter en medarbejder alene ud fra, hvad han er medlem af," siger Tom Behnke.
Pia Kjærsgaard afviser, at sagen om Nicolai Sennels kan sammenlignes med DF's kritik af Fathi El-Abed.
"Sennels profilerer sig jo ikke på at være DF'er. Tværtimod blev det et problem for ham, da man fandt ud af, at han er det. Dét er vi desværre tit ude for," siger Kjærsgaard.
- Er det ikke netop det samme, som I udsætter Fahti El-Abed for?
"Nej, for det er i for sig ikke det, at han er SF'er, der er problemet. Det er det, at han er formand for Dansk-Palæstinensisk Venskabsforening. Vi har fulgt ham i årevis og kender ham fra hans hadefulde udtalelser om Israel."
- Men hans arbejde for Udenrigsministeriet handlede om at holde dialogmøder i muslimske lande om Muhammedkrisen og Danmarks forhold til ytringsfrihed. Det har vel ikke noget med Israel at gøre?
"Det har det alligevel. Når man er så forbundet med palæstinenserne, så tror jeg, at man har svært ved at skelne i forhold til sine egne holdninger til Muhammedtegninger og ytringsfrihed. Det er i hvert fald den fornemmelse, vi sidder tilbage med," siger Pia Kjærsgaard.
Hun betegner angrebene som "det sædvanlige fra oppositionen".

