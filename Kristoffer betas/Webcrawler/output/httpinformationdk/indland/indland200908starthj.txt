'Starthjælp sender nydanskere på førtidspension'
Nydanskere på starthjælp har ikke ret til revalideringsydelse, selv om de er berettiget til det. Derfor mange af dem ender på førtidspension, lyder det fra en konservativ folketingskandidat. Venstre og DF afviser at ændre loven


 Hundredvis af svage nydanskere får ikke adgang til arbejdsmarkedet, fordi de er tvunget sig til at klare sig på starthjælp.
For selv om deres fysiske eller psykiske tilstand berettiger dem til det, har de ikke ret til at modtage revalideringsydelse. Det skyldes en lov om, at folk på starthjælp ikke må få revalideringsydelse.
»Det er både diskriminerende og går ud over danskere med anden etnisk baggrund, som ender på førtidspension i stedet for at få et job eller komme i gang med en uddannelse,« siger folketingskandidat for Det Konservative Folkeparti Annette Birch, der også arbejder som faglig konsulent på beskæftigelsesområdet i Roskilde Jobcenter.
Hun foreslår derfor, at den paragraf, der forhindrer folk på starthjælp i at få revalideringsydelse, bliver fjernet. Forslaget blev tirsdag bakket op af Det Konservatives Folkepartis arbejdsmarkedsordfører, Knud Kristensen, som også krævede ændrede regler for starthjælpen. Knud Kristensen blev dog hurtigt skudt ned af partiets politiske ordfører Henriette Kjær, som slog fast, at partiet ikke vil ændre på reglerne. Det ærgrer Annette Birch. Hun mener, der er tale om et begrænset antal flygtninge og indvandrere, som kunne blive hjulpet bedre i gang med arbejde og uddannelse, hvis de ikke skulle tænke på at tjene penge ved siden af.
»Reglen om, at nydanskere ikke må få revalideringsydelse er diskriminerende, og det forhindrer en gruppe mennesker i at blive en del af samfundet,« siger Annette Birch.
Gennem sit arbejde i Roskilde Jobcenter kender Annette Birch til flere eksempler på nydanskere, som ikke kan få job og uddannelse til at hænge samme. Et af eksemplerne er en ung mand på 18 år med ikke vestlig baggrund, der kun havde et års uddannelse med hjemmefra, da han kom til Danmark. Den unge mand ville gerne i gang med at uddanne sig til mekaniker, men på grund af koncentrationsproblemer som følge af krigsoplevelser havde han svært ved at overskue et job ved siden af studiet. I første omgang fik kan bevilliget revalideringsydelse, men han endte kun med at få starthjælp, da han ikke havde boet i Danmark i syv år, som det kræver for at blive dansk statsborger.
»Det er den situation, som den her gruppe mennesker kan stå i. I stedet for at de kommer i gang med jobtræning, virksomhedspraktik eller en uddannelse, ender de som førtidspensionister, fordi starthjælpen tvinger dem til at tage et almindeligt job, som de ikke kan overskue,« siger hun.
Følsomme signaler
Men det afviser Venstres integrationsordfører Karsten Lauritzen.
»Det er ikke en mangel på revalideringsydelse, som gør, at folk ikke kommer ud på arbejdsmarkedet. En nedsat social ydelse er med til at skabe et incitament til at komme ud på arbejdsmarkedet,« siger han og henviser til den nuværende starthjælp, som flygtninge og indvandrere, der kommer fra lande uden for EU og Norden, kan få.
Den holdning er Dansk Folkepartis integrationsordfører, Peter Skaarup, enig i. Han er bekymret for de signaler, som en højere ydelse vil sende til omverdenen.
»Det er følsomt, hvilke signaler man sender om udlændingepolitikken. Det så vi efter 2001, hvor regeringens stramninger på udlændingeområdet betød et fald i ansøgninger om asyl. Vi er nervøse for, hvad der ville ske, hvis man gav los og tilbød flygtninge og indvandrere de samme støtteordninger som de danskere, der har indbetalt til støtteordningerne via skatten gennem flere år,« siger Peter Skaarup.
- Tror du, at flygtningene sidder i deres hjemlande og vurderer, hvilket land de skal tage til, alt efter hvem der har den fedeste starthjælp?
»Jeg tror, det fungerer sådan, at de har nogle velbetalte konsulenter - også kaldet menneskesmuglere - som holder øje med det. For hvis deres forretning skal lykkes, så gælder det om at få folk derhen, hvor rygtet siger, det er bedst at være. Hvis der pludselig opstår rygter om, at Danmark er ved at sløve af, vil det give problemer,« siger Peter Skaarup.

