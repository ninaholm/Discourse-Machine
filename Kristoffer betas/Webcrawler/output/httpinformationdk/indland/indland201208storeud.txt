Den store udfordring
Hvordan får vi på én og samme tid mindsket arbejdsløsheden og reduceret miljøbelastningen?


Det spørgsmål, jeg ofte mødes med i debatten om ’vækst og miljø’, er: ’Jamen, hvad med arbejdsløsheden? Er vækst i produktionen ikke en nødvendighed for at reducere arbejdsløsheden og dermed sikre en bedre samfundsøkonomisk balance, så vi kan få råd til at gøre noget ved bl.a. miljøproblemerne?’I en krisetid, hvor arbejdsløsheden i Europa er den højeste i efterkrigstiden, er det et absolut relevant spørgsmål. Den store udfordring er derfor, hvordan får vi på én og samme tid mindsket arbejdsløsheden og reduceret miljøbelastningen? I økonomernes verden er det private forbrug den motor, der skal øge BNP, så finansministeren kan få lukket hullet i statskassen uden at hæve skattesatserne. Og for at det ikke skal være løgn, har økonomerne konstrueret en ’drømme-model’, der fungerer så sindrigt, at lavere skatter – navnlig for de højeste indkomster – i særlig grad øger finansministerens indtægter. Teorien er den noget overraskende, at skattelettelser ikke alene vil få befolkningen til at arbejde mere; men de vil også få det private forbrug og væksten til at stige.Hu hej, hvor det går i økonomernes model. BNP stiger, jobbene springer frem og arbejdsløsheden falder så meget, at finansministeren ligefrem får et overskud ud af skattenedsættelsen. Væksten skal mindske arbejdsløsheden og dermed aflaste finansministerens kasse. Produktion er blevet en form for beskæftigelsesterapi; for jo mere der forbruges, desto flere job skabes. Den økonomiske sagkundskab anbefaler derfor, at ’dankortene svinges’, som løsningen på krisen; for det skaber beskæftigelse.Økonomi er ikke et målMen det er at vende alting på hovedet fortsat at gøre ’lønarbejdet’ til et mål i sig selv. Økonomi bør ikke være et mål i sig selv. Det må ikke glemmes, at parallelt med væksten tilbage i efterkrigstiden blev den ugentlige arbejdstid sat ned fra 48 timer til 40 timer (og senere til 37 timer), og ferien forlænget fra én uge til fem/seks uger – fordi fritiden er ’det bedste guld’.I dag er vi nået dertil i velstand, at ingen kan opretholde en tålelig levestandard med et 30-timersjob. (Her forbigår jeg de familier, der inden for de sidste 10 år har forkøbt sig på en for dyr bolig – også det findes der løsning på). Det store flertal af danskere, der har beskæftigelse, arbejder kort og godt for meget. I Frankrig har den nyvalgte præsident besluttet at fastholde 35 timer som normal arbejdsuge, at øge beskatningen ved overarbejde, at rulle pensionsalderen tilbage fra 62 til 60 år.Jamen, vil det ikke spænde yderligere ben for løsningen af en række arbejdsopgaver i velfærds- og miljøsektorerne? For det er åbenbart, at der er behov for flere beskæftigede i velfærdssektoren ikke mindst, hvis arbejdstiden sættes ned. Hvem skal i givet fald betale for det? Det skal alle, der har en indkomst og et boligforbrug over gennemsnittet – også her kan der hentes inspiration fra Frankrig. Men vil det ikke mindske arbejdsudbuddet yderligere? Måske, men man kunne jo starte med boligskatterne, millionær- og formueskatten, samt arveafgifterne. Skulle det mindske udbuddet af arbejdstimer, ville det blot bidrage til at opnå en mere lige fordeling af beskæftigede, ledighed og fritid.Hvordan med miljøet? For det første vil denne arbejdstidsreform i sig selv dæmpe væksten. For det andet bør den understøttes af en omstilling til vedvarende energi finansieret af øremærkede grønne afgifter.Summa summarum: Reduktion af arbejdsløshed, øget velfærd og mindsket miljøbelastning er således ikke hinandens modsætninger – og slet ikke i et samfund, hvor ’få har for lidt og mange tilstrækkeligt’.Så er det heller ikke sværere.
