Nimbus Film skærer ind til benet
Filmfiaskoer og fejlslagne investeringer tvinger Nimbus Film til at fyre en tredjedel af medarbejderne, inklusiv direktør Jørgen Ramskov. Selv publikumssuccesen ’Flammen og Citronen’ kunne ikke redde økonomien


 Fire filmfiaskoer i 2007 var nok til at vælte Nimbus Film, et af dansk films førende produktionsselskaber. En tredjedel af medarbejderne er blevet fyret, og Jørgen Ramskov skal ikke længere var direktør.
"Det er stærkt ubehageligt at skulle skille sig af med folk. Det er en alvorlig situation, men det er det rigtige at gøre for at trimme selskabet," siger Jørgen Ramskov, der selv foreslog at fratræde som direktør.
"Vi har måtte skære ind til vores kerneforretning for at ruste selskabet til en fremtid med strammere økonomiske vilkår," siger Birgitte Hald, der har været med til at grundlægge Nimbus Film og nu sætter sig tilbage i direktørsædet.
Nimbus Film er et symbol på dansk film. Produktionsselskabet blev etableret i 1993 og har med succeser som Festen, Mifunes sidste sang og Kongekabale reddet på den bølge, der har givet dansk film international anerkendelse. For to år siden fik Nimbus Film vokseværk og ansatte Jørgen Ramskov til at lede det nye store firma. 
Men nu er dansk film og Nimbus Film i økonomisk krise. Selskabet står tilbage i sin gamle størrelse med en gæld på 25 millioner kroner.
Dårlig styring
Vokseværket blev allerede aflyst i 2007, da de fire film 'Cecilie', 'Hvid nat', 'Fighter' og 'En mand kommer hjem' ikke fik den publikumssucces, som Nimbus Film havde håbet og satset på. 
"Vi kom skidt fra start, fordi 2007 skuffede, og så har vi kæmpet videre med det siden," siger afgående direktør Jørgen Ramskov.
"Vi havde alt for mange af vores egne penge i 2007-filmene, og så er man eksponeret for fiasko," siger grundlægger Birgitte Hald
- Manglede I økonomisk styring?
"Det er da en del af svaret. Mange dyre film på én gang kræver en meget omfattende likviditetsstyring, som er vanskelig. Det har vi fået fod på lidt for sent," siger Birgitte Hald.
"Vi har været lige risikovillige nok. Nu skal filmene finansieres anderledes med lavere budgetter og flere støttekroner, for en for høj økonomisk risiko eksponerer os for meget," siger Jørgen Ramskov.
Selv ikke publikumssuccesen Flammen & Citronen kunne ændre på den dårlige økonomi. Filmen har kostet omkring 48 millioner kroner, så selv om den solgte 667.000 billetter, er det begrænset, hvad Nimbus Film har tjent på at lave den.
Større produktionsudgifter, faldende indtægter og færre offentlige støttekroner har nu tvunget Nimbus Film til at geare ned og skære alt andet fra end filmproduktionen.
Krise ryster
Væk er nu reklamefilm og novellefilm, og tv-produktionen er flyttet over i et separat selskab, Nimbus+, hvor afgående direktør Jørgen Ramskov nu skal være leder. 
"Vi koncentrerer os om den samme slags spillefilm, som hidtil. Men vi er meget opmærksomme på vores egen investering i hver film og at finde finansiering til de smallere film. Vi ser ud til at holde kadencen i antallet af film, men det må tiden vise," siger den nye direktør Birgitte Hald, der ejer Nimbus Film sammen med den anden grundlægger, Bo Ehrhardt. Han overtager ansvaret for selskabets filmproduktion.
Nimbus Film fortsætter som et af de større, danske filmselskaber, men den økonomiske krise har rystet dem.
"Vi ser lyst, men realistisk på fremtiden. I budgettet har vi indskrevet meget pessimistisk indtægter for de kommende film, så vi er forberedt på det værste," siger Birgitte Hald

