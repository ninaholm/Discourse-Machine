Brian Mikkelsens kredsformand går i vrede
I protest mod manglende demokrati og topstyring har en fremtrædende kredsformand meldt sig ud af Det Konservative Folkeparti. Flere HB-medlemmer efterlyser større synlighed i partiet


 Det Konservative Folkeparti er topstyret og udemokratisk. Formand Bendt Bendtsen og generalsekretær Morten Bangsgaard har sat sig så tungt på magten, at de ikke giver plads til kritik og dialog i partiet. 
Det siger Anders Pedersen, der i 12 år har været formand for partiets prominente Holbæk-kreds med kulturminister Brian Mikkelsen som frontfigur. Anders Pedersen har ligeledes været amtsformand og medlem af hovedbestyrelsen i fem år, indtil han for nylig tog konsekvensen og meldte sig ud af partiet. 
"Morten Bangsgaard er eminent til at tilrettelægge møderne i hovedbestyrelsen, så der aldrig bliver tid til at stille kritiske spørgsmål eller træffe fælles beslutninger. Hvis det ikke passer ind i hans kram, bliver det ikke drøftet," siger han. 
Anders Pedersen mener, at partiet i dag reelt styres af to personer: 
"Morten Bangsgaard er blevet så stærk, at ikke ret mange tør sige eller gøre andet, end hvad han og Bendt Bendtsen finder ud af," siger han. 
Fra hovedbestyrelsen er Anders Pedersens erfaring, at størstedelen af medlemmerne har været lige så frustrerede som ham over topstyringen. 
"Men de tør ikke være kritiske af frygt for at blive forbigået, næste gang der skal fordeles interessante poster," siger han.
Anders Pedersen peger på, at utilfredsheden internt i partiet efterhånden er blevet så stor, at det blot er et spørgsmål om tid, før konflikten bryder ud i lys lue.
"Trykket bliver større og større. Den dag, hvor låget ryger af gryden, bliver det med et ordentligt brag. Det kan simpelthen ikke blive ved," siger han og understreger, at han politisk stadig er fuldt på linje med partiet og godt kunne finde på at melde sig ind igen, hvis der kom en ny ledelse. 
"Men det har desværre lange udsigter. For hvis Bendt Bendtsen valgte at trække sig, ville hverken Lene Espersens eller Connie Hedegaards bagland kunne acceptere, at den anden blev leder af partiet. Derfor er det afgørende, at de internt bliver enige om deres roller og får det handlet af med deres bagland. Ellers bliver vi nødt til at finde en tredje kandidat, der kan tage over."
Generelsekretær Morten Bangsgaard afviser kritikken fra Anders Pedersen: 
"På hovedbestyrelsesmøderne er der rig lejlighed for, at alle kan komme til orde, og både Bendt Bendtsen og jeg selv er gode til at give plads til andre," siger Morten Bangsgaard. 
Større synlighed
Også flere hovedbestyrelsesmedlemmer er bekymret over den manglende debat i partiet - blandt andre Peter Norsk, der genopstiller til HB, hvor han med enkelte afbrydelser har haft plads i 12 år. Bevæggrund nummer ét: Der er brug for én, der tør sige noget.
"Internt er der mange folk, der ikke siger noget. Vi skal tale lige ud af posen i hovedbestyrelsen, men mange gange har jeg oplevet, at folk bliver bly og bange, når de ser de kendte ansigter," siger han.
Mens meningsmålingerne placerer K under valgresultatet, er der i baglandet bred enighed om, at der er behov for større synlighed. 
"Om vi er synlige nok, skal man lade være op til vælgerne at vurdere. Men vi kan blive bedre til at være endnu mere synlige," lyder det fra HB-medlem Stiig Wæver, som mener, at partiet har behov for at ryste støvet af sig og finde en ny profil.
Tidligere KU-formand og HB-kandidat Kasper Hülsen mener, at partiet er for dårligt til at markedsføre de populære ministre og politiske resultater. 
"Bendt Bendtsen viste styrke med skatteaftalen, men kommunikationen skal være bedre og mere borgerlig. Han har måske for nemt ved at give efter over for Fogh," siger Kasper Hülsen.


