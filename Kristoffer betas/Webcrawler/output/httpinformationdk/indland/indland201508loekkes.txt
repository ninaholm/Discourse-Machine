Løkkes pejlemærker får kritik fra røde og blå



 Flere skal forsørge sig selv. Der skal skabes flere private job, end der bliver skabt i dag. Sundheds- og ældreområdet skal forbedres, og antallet af asylansøgninger til Danmark skal falde.
De fire punkter er de vigtigste pejlemærker for statsminister Lars Løkke Rasmussen (V), slog han i går fast i interviews med de tre store morgenaviser Berlingske, Politiken og Jyllands-Posten.
Hvor langt, regeringen ønsker at komme på de enkelte områder, ønskede Løkke dog ikke at sætte tal på.
»Det handler om at sætte en anden retning, og det er klart, at jo hurtigere og længere, jo bedre,« sagde han til Politiken.
Blå bloks største parti, Dansk Folkeparti, så fine takter i de fire målsætninger, som Lars Løkke kaldte de vigtigste i sin regeringsperiode.
Partiets næstformand, Søren Espersen, savnede dog flere punkter end de fire, som statsministeren nævnte.
»Det kan man jo ikke rigtig være uenig i, men jeg savner kampen mod østarbejderne, der tager arbejdspladser fra danskere,« sagde han.
Socialdemokraterne kaldte pejlemærkerne for direkte uambitiøse. Partiet mener, at Løkke har overtaget et Danmark i topform fra den tidligere regering, som det selv stod i spidsen for.
»De fleste af hans mål kræver blot, at han fortsætter den sikre kurs, den socialdemokratisk ledede regering udstak,« udtalte finansordfører Benny Engelbrecht (S) i en skriftlig kommentar.
Den liberale tænketank Cepos kaldte udmeldingerne for en gratis omgang.
»Det er ikke særlig ambitiøst at melde ud, at beskæftigelsen skal vokse, for det kommer den til af sig selv alligevel efter alt at dømme,« sagde cheføkonom Mads Lundby Hansen.
»Ifølge en prognose fra Finansministeriet vil beskæftigelsen nemlig stige med 130.000 frem til 2019, uanset om man laver reformer eller ej.«
Hos De Konservative efterlyser formand Søren Pape Poulsen, at skattespørgsmål, i særdeleshed boligskatter, kommer højere op på dagsordenen.
»Jeg undrer mig meget over, at en Venstre-regering ikke har et ord om, at det skal være billigere at være dansker,« siger han.

