Neuropsykolog: Forskelsbehandling ændrer hjernen

 Anders Gade, lektor i neuro­psykologi, på Institut for Psykologi på Københavns Universitet


 Anders Gade forklarer, at den europæisk-israelske forskning skal ses som en del af en gammel kontrovers om, hvorvidt forskellene mellem kønnene kan ses i hjernen eller ej.
For de fleste hjerneforskere er det ingen overraskelse, at forskellen er lille, men det budskab, når sjældent ud i den brede befolkning, forklarer Anders Gade. Analyserne af tusindvis af hjernescanninger er nemlig baseret på så indviklet matematik, at det gør forskningen uigennemskuelig for de fleste.
Læs også: Vores kønsneutrale hjerne
»Den israelske gruppe finder jo også forskelle, men de er små sammenlignet med lighederne mellem de to køns hjerner. De individuelle forskelle fra person til person er langt større. Men nogle af de gamle amerikanske neuroforskere har blæst forskellene op til højder, hvor de ikke hører hjemme,« siger Anders Gade.
Han peger på, at kvinder i gennemsnit er bedre til visse aspekter af sprog, mens mænd i gennemsnit har en lidt bedre rumforståelse: »Men der er en tilbøjelighed til at overdrive kønsforskelle, og den her forskning er endnu en vigtig brik, der understreger, at der ikke er tale om særlige kvinde- og mandehjerner. Vi bliver nødt til at se på folk mere individuelt,« siger Anders Gade.
Hvorvidt de adfærdsmæssige kønsforskelle så handler mere om social påvirkning, kan man dog ikke læse ud af den israelsk-europæiske kortlægning.
»Men hjernen er plastisk og lader sig påvirke af, at vi bliver behandlet forskelligt, og det er bare et af mange gode argumenter for, at kønnet ikke må være afgørende for vores opfattelse af hinanden,« siger Anders Gade.
Læs også: Kønsforsker: Potentielt er vi ens
Det er dog ikke kun den neurovidenskabelige forskning, der har skabt et kunstigt billede ved at overdrive de adfærds- og intelligensmæssige forskelle mellem mænd og kvinder. Det handler også om, at vi synes, det er sjovt, når forskning viser, hvorfor kvinder har svært ved at finde vej, eller mænd ikke kan gøre to ting samtidig, mener neuropsykologen.

