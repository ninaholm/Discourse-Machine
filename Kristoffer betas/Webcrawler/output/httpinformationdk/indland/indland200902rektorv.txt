Rektor: 'Vi har ikke været gode nok'
Jens Oddershede fra Rektorkollegiet erkender, at universiteterne ikke har været gode nok til at tiltrække kvindelige forskere. Nu skal der laves om på kulturen på universiteterne, lover han - men det er universiteternes og ikke politikernes opgave


 Indsatsen for at få flere kvinder ind i forskerstillinger på de danske universiteter, har ikke været tilstrækkelig, erkender formand for Rektorkollegiet og rektor på Syddansk Universitet, Jens Oddershede:
"Det er noget, vi har talt om i virkelig mange år - og vi har også brugt ressourcer på at ændre tingenes tilstand. Men vi har ikke været gode nok, for problemet er der stadig," siger Jens Oddershede og henviser til, at kun hver fjerde lektor og hver ottende professor i dag er kvinde:
"Det viser, at vi skal gøre meget mere, end vi hidtil har gjort. Men det er ikke noget, man klarer med et snuptag. Der er brug for en lang række virkemidler. Det er det lange seje træk, som Morten Olsen plejer at sige." 
Ikke attraktivt
Universiteterne har et overordnet problem, når det kommer til ligestilling:
"Mange kvinder opfatter ikke universitetet som en attraktiv arbejdsplads. Det er problemets kerne," siger Jens Oddershede. Derfor er opgaven selvsagt at gøre universitetet mere attraktivt:
"Der findes mindst tre rapporter om det her, som alle har gode anbefalinger, så det er ikke ideer, vi mangler. Vi skal bare føre dem ud i livet i højere grad, end vi hidtil har gjort," siger han. Selv mener Jens Oddershede, at det er den mandsdominerede kultur, der skal kigges på:
"Det er allerede blevet bedre mange steder - men der findes områder af universitetet, hvor kulturen stadig er meget maskulin. Og det skal vi have ændret, så kvinderne i højere grad får lyst til at arbejde på universiteterne," siger han. 
Blandt andet skal der kigges på de ofte voldsomme arbejdstider, og så skal det være lettere at komme tilbage efter eksempelvis en barselsorlov. 
"Når man ansætter en professor, ser man på, hvor meget vedkommende har produceret. Der skal man tage hensyn til, at mange kvinder har brugt lang tid på barsel, når man vurderer deres livsproduktion," mener Jens Oddershede. 
Kønskvoter er han derimod ikke meget for:
"Jeg er tilhænger af øremærkede stillinger i den indledende fase, eksempelvis ph.d.-stillinger. Men ikke i de faste stillinger, for der vil man gøre kvinderne en bjørnetjeneste ved at kvotere dem. Desuden får man ikke skabt det miljø, man vil skabe. Det vil være et hurtigt fix, og det er aldrig en løsning. Det er bedre at ændre kulturen, så kvinderne får lyst til at være hos os."
Ikke Sanders opgave
Flere oppositionspartier kritiserer regeringen og videnskabsminister Helge Sander for ikke at gøre nok ved ligestillingsproblemet på universiteterne - men den kritik mener Jens Oddershede er fejlagtig:
"Universiteterne skal selv løse det her problem - det er vores ansvar. Jeg synes ikke, at politikerne skal blande sig for meget, for det vil føre til detailregulering. Vi efterlyser ofte mere frihed på universiteterne, og så giver det ikke mening at komme og sige 'det her må politikerne tage sig af'," siger Jens Oddershede.

