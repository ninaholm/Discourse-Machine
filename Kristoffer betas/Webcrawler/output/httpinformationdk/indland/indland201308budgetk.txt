Budgetkrav i finanslov bygger på bluffnummer
Finansminister Bjarne Corydon (S) har reelt et langt større manøvrerum til at stimulere væksten i dansk økonomi, end regeringen foreløbigt har spillet ud med


 
	Bruxelles kan altid bruges som bøhmand. Når danske politikere ikke tør stå ved deres egne beslutninger, undskylder de sig ofte med tekniske krav fra EU-systemet. Således også i spillet om næste års finanslov, hvor finansminister Bjarne Corydon (S) igen og igen hævder, at Danmark formelt er forhindret i at stimulere den stagnerende økonomi mere end foreslået i tirsdags.

	Regeringen har dog et forklaringsproblem: Påstanden er et bluffnummer. Allerede i foråret lempede EU det såkaldte »mellemfristede saldokrav«, så Danmark uden problemer ville kunne øge de offentlige investeringer op til et minus på 0,75 procent af BNP. Det er derfor faktuelt forkert, når SRSF bortforklarer det svage investeringsniveau med et ufravigeligt EU-krav om at skulle holde sig inden for en ramme på et maksimalt BNP-underskud på 0,5 procent, som så oven i købet holdes på blot 0,4 procent for at være på den sikre side.

	Selv inden for de stramme regler i finanspagten ville SRSF-regeringen kunne øge de offentlige investeringer med ekstra 10-15 mia. kr., som også de økonomiske vismænd har anbefalet. Eneste begrænsning er den nye budgetlov, som et flertal i Folketinget har vedtaget. Her er opstillet en arbitrær grænse på 0,5 procent i strukturelt underskud. Men kravet er selvbestaltet og kommer altså ikke fra Bruxelles.

	Figenblad af frygt

	Påstanden om, at det skulle få konsekvenser for Danmark – midlertidigt – at overskride det mellemfristede saldokrav på op til 0,75 procent af BNP, har heller ikke meget på sig. Dels fordi de offentlige finanser tegner sundt frem mod 2020 og videre frem, og dels fordi skiftende danske regeringer hidtil har efterlevet alle henstillinger fra EU.

	Skræmmebilledet med mulige EU-sanktioner ligner endnu et bluffnummer. I en situation med fortsat økonomisk nedsmeltning i Sydeuropa, og nu også nulvækst i de første kvartaler her i landet, er det urealistisk, at EU-Kommissionen i praksis skulle tage affære mod Danmark. Et sådant skridt vil kun blive taget, hvis den danske regering selv anmoder om en irettesættelse til indvortes brug.

	Alt dette ved finansminister Bjarne Corydon udmærket. Derfor gemmer han sig også bag et andet figenblad for at dække over den ret beset taktiske og måske ligefrem ideologiske beslutning om at spare på krudtet med hensyn til at stimulere dansk økonomi:

	»Det kan koste på tilliden til dansk økonomi og betyde risiko for højere renter«, lød hans pietistiske bøn, da udspillet til næste års finanslov blev fremlagt.

	Det akademiske argument er, at finansmarkederne vil reagere negativt på en mere offensiv finanspolitik ved at stille krav om højere obligationsrenter. Men også her strider påstanden mod den faktuelle historik: Renteniveauet i de nordeuropæiske lande har i de senere år ikke bevæget sig i takt med de offentlige underskud. Tværtimod. Statsgælden i Danmark er under krisen steget med op mod 50 procent, mens renten er blevet halveret.

	Landets boligejere har mere grund til at frygte fortsat høj ledighed – med deraf følgende utryghed og forbrugerpessimisme – end til at frygte en mere ekspansiv finanspolitik, som efter al erfaring ville kunne drive samfundsøkonomien i gang igen. Logisk nok straffes kronisk lavvækst hårdere på finansmarkederne end offensive satsninger på jobskabelse.

	Råderummet findes. Den offentlige økonomi balancerer ganske sundt i de kommende år, delvist på grund af det ’reformamok’, som SRSF selv har gennemført med mærkbare besparelser til følge, ikke mindst ude i kommunerne. Trods den konjunkturmedløbende politik under både VK-regeringen med uansvarligt boble-boost under boomet og SRSF-regeringens omvendte smalhals-opbremsning under krisen, nyder den danske model fortsat stor troværdighed.

	Trumf i baghånden

	AE-rådet dokumenterede forleden, at danskernes enorme pensionsformue rummer et tilgodehavende på 1.200 mia. kr. i form af udskudte skatter. Skønt dette gigantiske beløb endnu ikke tæller med i de officielle budgetprognoser, er skatterne i bogstaveligste forstand penge i banken. Og dét forklarer i høj grad tilliden til dansk økonomi hos både EU-Kommissionen og de hysteriske kællinger på børserne.

	I det hjemlige magtspil om finansloven har finansminister Bjarne Corydon dog oplagte fordele ved at bruge sit bluffnummer som undskyldning for at stimulere økonomien mindre, end sagkundskaben anbefaler. Han vinder et stort manøvrerum i forhandlingerne.

	Uanset om Enhedslisten gennemtrumfer større offentlige investeringer, eller om Venstre får held til at fremrykke allerede vedtagne skattelettelser, kan pengene let findes i budgettet. Elastikken i EU-kravene kan trækkes langt.

	Det afgørende spørgsmål er dog, om SRSF ønsker at udnytte de reelle muligheder for at øge de offentlige investeringer med op til fire-fem gange så meget, som regeringen foreløbig har spillet ud med. De næste ugers forhandlinger vil afsløre, om SRSF bruger talmagien som enten et taktisk trumfkort eller som camouflage for ideologiske prioriteringer.

	Det er en fair løsning, hvis regeringen af politiske årsager vælger at føre en stram sparekurs, men det har karakter af manipulation af offentligheden, hvis forsigtigheden pakkes ind i selvopfundne krav, som hævdes at komme udefra. Budgetkravene i finanslovsudspillet er et taktisk valg, ikke et teknisk krav.

