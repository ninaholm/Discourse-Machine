Grøn jobplan modtages med blandede følelser
Enhedslistens krav til finanslovforhandlingerne om en grøn jobplan vækker begejstring i tænketanken Concito, som glæder sig over, at bedre klima og flere job går hånd i hånd. Knap så begejstret er pensionskassen PensionDanmark, som skal finansiere gildet
Kollektiv transport er et af de områder, hvor Enhedslisten vil sætte ind med forslaget om den grønne jobplan.

Det nyeste af Enhedslistens krav til regeringen forud for finanslovforhandlinger er en grøn jobplan. En plan til 10 milliarder kroner, som over de næste tre år skal skabe 20.600 nye grønne job. Planen indeholder tre punkter: nye lånemuligheder til energirenovering af boliger, udviklingen af nye energiformer og investeringer i den kollektive trafik.»Det er klart, at denne jobplan indeholder to vigtige elementer for os. For det første skal der skabes nye job. Det er fantastisk vigtigt. For det andet trænger en grøn omstilling i Danmark sig voldsomt meget på. Vi skal sikre, at finansloven får en både grøn og jobskabende profil,« siger Enhedslistens gruppeformand, Per Clausen, og forsætter: »Ser vi på regeringens generelle økonomiske politik, så er det, som om forståelsen for, at vi har brug for en grøn omstilling af vores økonomi, er fraværende. Det synes jeg er et kæmpe problem. Den grønne omstilling er forudsætningen for, at vi kan sikre velfærd og beskæftigelse i fremtiden.«Direktør i den grønne tænketank Concito, Thomas Færgeman, glæder sig over Enhedslistens krav til finansloven om oprettelsen af grønne job. For på den måde kan der komme positiv udvikling ud af at kombinere to af tidens største udfordringer: Klimaudfordringer og manglen på arbejde.»Jeg er særligt begejstret over Enhedslistens første krav om nye lånemuligheder til energirenovering. Det er smart tænkt, at lånet til enerigirenoveringen betales tilbage af det, man sparer i varme- og eludgift,« siger Thomas Færgeman. Han mener, at Enhedslisten peger på et stort uudnyttet potentiale, som, hvis det realiseres, kan være en gevinst for både miljøet og jobmarkedet.Pensionen betalerEnhedslisten foreslår, at planen finansieres ved at pålægge pensionskasserne at investere en procent af pensionsformuen i ovenstående initiativer.Information har denne sommer beskrevet, at mens politikerne i disse år har stadig færre penge at dele ud af, så vokser formuen i fonde og pensionskasser. Pensionskasserne har 3.103 milliarder kroner i formue, så den samlede formue før skat i pensionskasserne udgør i dag over 150 procent af bruttonationalproduktet.Per Clausen kalder finansieringsmodellen ’meget blid’, fordi den sikrer pensionskasserne samme afkast, som hvis de investerede i statsobligationer.»Pensionskasserne er sikret et afkast, der svarer til den risiko, de løber – nemlig ingen risiko. Det kan godt være, at pensionskasserne ville foretrække andre modeller, hvor de kunne få et større afkast og stadig have sikkerhed fra staten, men jeg synes, denne model er rimelig, og jeg tror, mange danskere vil være glade for, at deres pensionsmidler går til at sikre en grøn omstilling af Danmark,« siger Per Clausen.Som Per Clausen forudser, vækker finansieringsmodellen ikke udpræget begejstring hos et af landets største pensionsselskaber, PensionDanmark:»Vi investerer gerne i den grønne omstilling til mere klimavenlige energiformer – og gør det allerede i stort omfang med investeringer i havmølleparkerne ved Nysted og Anholt,« siger PensionDanmarks administrerende direktør, Torben Möger Pedersen i et skriftligt svar til Information.»Men vi foretrækker et setup, hvor vi selv vurderer projekterne. En centralt styret politisk fond med afkast på niveau med den aktuelle nulrente på statsobligationer vil ikke kunne konkurrere med dette,« siger han og forsætter:»Investeringerne i Anholt og Nysted finder vi særdeles attraktive, og de giver samtidig vores medlemmer et afkast markant over obligationsrenten mange år frem,« siger Torben Möger Pedersen.Regeringen venter på eget udspilIngen af regeringspartierne har ønsket at kommentere Enhedslistens nyeste krav til de kommende finanslovforhandlinger. Finansminister Bjarne Corydon (S) meddeler Information, at han ikke forhandler finanslov i medierne, men pointerer, at regeringen allerede har prioriteret grønne job.»Det er rimeligt, at vi betinger os retten til at komme med vores eget udspil til finansloven, før vi kommenterer på krav fra Enhedslisten,« lyder beskeden fra SF’s finansordfører, Jonas Dahl.»Vi er en mindretalsregering, som skal ud og søge et flertal for finansloven, og det er oplagt, at vi gør det med vores parlamentariske støtteparti, Enhedslisten, som jeg forventer, at vi får et godt og konstruktivt samarbejde med,« siger han.Meldingen er den samme fra Radikale Venstres finansordfører, Marianne Jelved.»Enhedslisten stiller krav til den kommende finanslov hver dag. Derfor kommenterer jeg ikke på deres krav, før vi sætter os til forhandlingsbordet,« siger hun.Regeringen fremlægger sit udspil til finanslovforhandlingerne på mandag.
