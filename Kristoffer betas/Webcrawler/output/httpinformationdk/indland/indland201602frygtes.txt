’Vi skal ikke frygte staten. Staten skal frygte os’
Under overskriften ’Borgerløn – Utopi eller nødvendighed?’ talte den britiske professor Guy Standing i aftes om fordelene ved at indføre en basisindkomst uden modkrav til alle borgere. Og selv om borgerløn er en gammel idé, oplever han i dag, at kræfterne er til stede, for at utopien kan blive til virkelighed
Hvis vi blot gav en brøkdel af de penge, vi giver til bankerne, til Europas fattigste, ville vi kunne give dem en basisindkomst i et par år, mener den engelske økonom Guy Standing, der i går deltog i arrangement om borgerløn på Information.


 »Men har manden et konkret forslag til, hvordan det borgerløn indføres,« spørger en kvinde manden ved sin side. Han piller lidt ved hendes ærmekant og mumler så, at det »jo er det, der bliver interessant at høre.«
»Men jeg tror,« siger han »at alt, hvad der hedder dagpenge, kontanthjælp og sociale ydelser, skal afskaffes helt«.
Kvinden nikker, og de finder to ledige stole i Informations kantine. De er sammen med et publikum i de fleste aldre mødt frem til aftenens udsolgte arrangement, som handler om et af tidens mest visionære politiske forslag.
Et forslag, som Finland snart forsøger sig med. Som Canada spekulerer i, og som Bill Clintons tidligere arbejdsminister Robert Reich foreslår, at USA skal indføre: Borgerløn, eller basisindkomst som det også kaldes – en indkomst alle borgere modtager fra det offentlige uden modkrav.
Ideen, som længe har eksisteret i politiske fraktioner og i mindre akademiske fora, betragtes i dag i stigende grad som et seriøst bud på, hvordan man kan løse nogle af de udfordringer, verden står over for såsom eksempelvis ulighed, økonomisk usikkerhed og politisk mistillid.
Aftenens trækplaster er den engelske økonom Guy Standing, som trods navnet tilsyneladende mest er en fyr, som sidder ned. Han er professor ved Udviklingsstudier på University of London og har desuden været med til at stifte foreningen BIEN, Basic Income Earth Network.
»Prekariatet vokser og bliver mere og mere vrede, fordi de ikke føler sig som en del af samfundet,« siger han i sin introduktion til, hvorfor borgerløn er nødvendigt.
»Vi er nødt til at indse, at vores nuværende system er brudt sammen. Vi er nødt til at genopfinde et system, der passer til nutiden, og her mener jeg, at basisindkomst spiller en vigtig rolle. Det er ikke løsningen på alt – det har vi aldrig sagt eller ment – men det må være en del af det nye system, vi skal bygge, for det kan mindske ulighed og skabe sikkerhed for alle«.
Folk i salen noterer hans ord ned på papirblokke, de har medbragt hjemmefra.
Det typiske modargument, som fortalere for borgerløn møder, er, at vi ikke har råd, men den køber Guy Standing ikke.
»Vi giver enorme beløb til bankerne for at løfte økonomien, men bankerne investerer kun for at optimere deres eget overskud. Det øger uligheden, når vi giver til samfundets rigeste. Hvis vi blot gav en brøkdel af de penge, vi giver til bankerne, til Europas fattigste, ville vi kunne give dem en basisindkomst i et par år. Det ville øge væksten, det ville mindske uligheden, og det ville sætte en stopper for migrationen til de rige europæiske lande,« siger han.
Det er hele tre fordele, hvorimod der ikke er nogle fordele ved at forære pengene til bankerne, siger han.
Det næste modargument, han typisk møder, er, at folk er dovne og ikke gider bidrage, hvis de alligevel er sikret en basisindkomst. Det tror Guy Standing heller ikke på. Hans pilotprojekt i Indien har netop vist det modsatte. Her gav man en beskeden borgerløn til en gruppe mennesker i en landsby, som man observerede i 18 måneder.
»Folk sagde, at det var spild af penge, og at modtagerne ville bruge pengene på tobak og alkohol, men i virkeligheden forbedrede alle modtagerne ikke bare deres egne liv, men hele landsbyens,« siger Guy Standing.
Han husker tilbage på en kvinde, som var meget fattig og end ikke havde råd til en sari, da han første gang besøgte hende. Da han vendte tilbage halvandet år senere, havde hun købt en symaskine og arbejdede som landsbyens syerske.
Herefter er der spørgsmål fra salen. Nogle konkrete og tekniske. Andre mere komparative eller filosofiske. Der bliver også spurgt, hvad Guy Sanders tænker om fagbevægelsens rolle. Indtil nu har de ikke støttet ideen om borgerløn.
»Vi har brug for fagforeningerne. Alene er vi sårbare, og vi har brug for nogen, som repræsenterer os mod staten. Men fagforeningerne er nødt til at ændre sig. Det er svært for dem, fordi de repræsenterer et traditionelt arbejdsmarked, men hvis vi bakker op om dem, tror jeg på, at vi kan reformere dem,« siger han og giver et shout-out til LO’s nye formand Lizette Risgaard, som han siger »bidrager med en ny energi«.
En ung mand tager ordet. Han synes, Guy Standings tanker er inspirerende, men han har svært ved at forstå, hvordan borgerlønnen skal finansieres.
Guy Standing mener, at pengene skal tage fra statsstøtten til de private virksomheder.
»Men tror du ikke, at det vil skræmme staten fra at lade være med at indføre borgerløn, hvis den derfor skal mindske støtten til virksomhederne,« lyder hans spørgsmål nogenlunde.
»Nej, vi skal ikke frygte staten. Jeg tror, det er staten, der skal frygte os,« siger Guy Standing. »Uuuh revolution,« hvisker en af de tilhørende publikummer grinende til sin sidemand. »Vi har indtil nu ikke haft det politiske mod til at kræve forandring, men vi har en enestående mulighed for at gøre det nu. Kræfterne og energien er til det,« siger Guy Standing som en del af sine afsluttende bemærkninger til publikum. Han rejser sig fra stolen, hanker op i en orangemønstret stofpose og forlader podiet. Han skal videre til Toronto og tale om borgerløn.

