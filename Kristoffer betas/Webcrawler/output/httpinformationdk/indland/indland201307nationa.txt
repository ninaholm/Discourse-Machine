Nationalister stiller op i endnu flere kommuner
Danskernes Parti har sat navn på yderligere tre kommuner, hvor partiet stiller op til kommunalvalget i efteråret. Foreningen Demos spår dem ikke mange chancer, selv om kommunerne har ’antimuslimske miljøer’


 
	Når danskerne går til kommunal- og regionsrådsvalg til november, bliver det nu muligt at stemme på Danskernes Parti i seks kommuner.

	Siden det såkaldte nationalistparti, som er en udbrydergruppe fra Danmarks Nationalsocialistiske Bevægelse (DNSB), tidligere på året annoncerede, at det stiller op i Hjørring, Fredericia og København, er der sat navne på yderligere tre kommuner. Det drejer sig om Sønderborg, Brøndby og Aarhus, hvor partiformanden Daniel Carlsen bliver spidskandidat. Derudover stiller Danskernes Parti op i fire regioner.

	»Mit mantra for den kommunale politik er, at der ikke skal skæres i danskernes velfærd, så længe der bruges penge på de fremmede. Desuden vil jeg arbejde for at få oprettet en kommunal dansk skole som et alternativ til de indvandrerbelastede folkeskoler og til de brugerbetalte danske privatskoler, som ikke alle danske forældre har råd til,« siger Daniel Carlsen.

	Sammen med en række hovedsageligt yngre og jyske medlemmer forlod den 24-årige Daniel Carlsen i 2011 DNSB og stiftede samme år Danskernes Parti.

	Det skete dels i protest mod, hvad udbryderne beskrev som DNSB’s manglende ambitioner og aktivitetsniveau efter den mangeårige formand Jonni Hansens pludselige stop af »personlige årsager«, dels i et forsøg på at »træde ud af 30’ernes skygge«, som Daniel Carlsen har forklaret.

	Siden har Daniel Carlsen netop overtaget Jonni Hansens tidligere rolle som ansigtet på den yderste højrefløj.

	Ved kommunal- og regionsrådsvalgene den 19. november er Carlsen – udover at været partiets spidskandidat i Aarhus – også spidskandidat i Region Midtjylland, ligesom han ved regionsrådsvalget får følgeskab af partifæller i Nordjylland, Syddanmark og Hovedstaden.

	Tvivler på succes

	Selv om DNSB tre gange tidligere har stillet forgæves op i Greve, hvor Jonni Hansen bor, så håber Danskernes Parti at kopiere dets svenske søsterparti, Svenskarnas parti (det tidligere Nationalsocialistiske Front).

	Ved parlaments- og kommunalvalgene i 2010 fik Svenskarnas parti valgt et medlem af byrådet i Grästorp, nordøst for Göteborg, hvilket var første gang siden Anden Verdenskrig, at en nazist blev valgt ind i et svensk byråd.

	Da Borgerlisten Stop Indvandringen i 1989 i Danmark stillede op i fire kommuner – Aalborg, Odense, Frederiksberg og København – fik listen henholdvis 1.836, 1.409, 425 og 2.198 stemmer i de respektive byer. I Aalborg var Borgerlisten Stop Indvandringen kun få hundrede stemmer fra at få et mandat.

	Siden dengang har regions- og kommunalreformen dog gjort mandaterne ’dyrere’, ligesom udlændingepolitikken spiller en mindre rolle end før.

	Tove Jensen, talskvinde for foreningen Demos, der har til formål at bekæmpe nationalisme og fremmedhad, tvivler på, at Danskernes Parti får valgt nogle af sine kandidater:

	»Indtil videre har der været meget bulder omkring, hvad Danskernes Parti skulle – og når de så endelig er gået på gaden, så har det været meget få mennesker, som er mødt op. Men der er jo mange, som ikke vil ses i den sammenhæng, selv om de måske sympatiserer med partiets holdninger. Daniel Carlsen opsamler sikkert en del af det antimuslimske univers, som Dansk Folkeparti ikke er tydelig nok til at kunne tiltrække. Netop også fordi han ikke er den meget tradionsbundne nazist, men mere er orienteret mod nutidens miljø. Og i de seks kommuner er der i hvert fald antimuslimske miljøer. Men jeg tvivler alligevel på, at de får valgt nogle.«

	Danskernes Parti holder landsmøde den 10. august, hvor partiet forventer at præsentere valgprogrammet forud for regions- og kommunalvalgene.

	 

