Danske kvinder tager de dyreste og de farligste p-piller
De nyeste p-piller giver over dobbelt så stor risiko for blodpropper som de gamle og er dermed endnu farligere end først antaget. Det viser et stort dansk studie, som offentlig-gøres i dag. Alligevel sidder de nye piller på 84 procent af markedet — sandsynligvis fordi medicinal-virksomheden Bayer reklamerer kraftigt for dem. Bayer har patent og tjener derfor flere penge på de nye piller


 De nyeste p-piller af den såkaldte 3. og 4. generation giver markant større risiko for blodpropper i venerne end de gamle piller af 2. generation. Det viser et stort dansk studie, som er lavet af professor på Rigshospitalet, Øjvind Lidegaard, og som i dag bliver offentliggjort i British Medical Journal:
»Sat på spidsen, kan man sige, at de er dobbelt så dyre og dobbelt så farlige,« siger Øjvind Lidegaard om de nyeste p-piller.
Hvert år dør i gennemsnit fem danske kvinder i alderen 15-49 år af en blodprop. Mellem tre og fire af de dødsfald tilskrives brug af p-piller.
Flere studier har i de seneste år peget på, at de nye p-piller var farligere end de gamle, men Øjvind Lidegaards nye undersøgelse viser, at forskellen er endnu større, end man først troede:
»Vi har fundet ud af, at p-piller generelt er farligere end tidligere antaget — og at forskellen mellem 2. generation og 3.-4. generation er noget større, end vi havde troet,« siger Øjvind Lidegaard.
Hans undersøgelse omfatter samtlige danske p-pillebrugere mellem 15 og 49 år. Og forskellen på de nye og de gamle piller er væsentlig. For kvinder, der tager 2. generations p-piller, gælder det, at omkring én ud af 1.000 får en blodprop. For kvinder, der tager 3. og 4. generations p-piller sker det omtrent for én ud af 500.
Alligevel sidder de nyere mærker som Yasmin, Yasminelle og Yaz stadig på langt størstedelen af markedet. I alt tager 84 procent af de danske p-pille-brugere pillerne fra 3. og 4. generation. Kun de resterende 16 procent tager piller fra 2. generation.
Når de nye piller er populære, kan det meget vel være fordi, medicinalvirksomheden Bayer kører store reklamekampagner hos både de praktiserende læger og private:
»Det er jo reklamens magt. Jeg kan ikke se anden grund til det. De nye versioner bliver markedsført meget ivrigt,« siger Niels Heebøll-Nielsen, der er læge på Institut for Rationel Farmakoterapi, som hører under Lægemiddelstyrelsen.
Og Bayer har en klar interesse i at få danskerne til at skifte. Firmaet har nemlig patent på de nyeste p-piller og tjener langt flere penge på 4. generationspillerne end på de gamle piller, hvor patentet er udløbet.
En Yasmin p-pille koster 3,45 kroner. Bayers egen 2. generationspille koster 2,14 kroner, og da patentet er udløbet, kan man få kopiprodukter helt ned til 1,68 kroner pr. styk. Der er omkring 370.000 danske kvinder, som tager p-piller, så der er mange penge at hente ved at få kvinderne til at skifte over til de nye, dyrere piller.
Hos Bayer ønsker man ikke at kommentere Øjvind Lidegaards artikel i British Medical Journal, før man har haft tid til at læse den grundigt igennem:
»Vi vil gerne kommentere det nye studies resultat, når vi har læst og analyseret det,« skriver Bayers skandinaviske kommunikationschef, Anna-Carin Stark, i en mail til Information.
Hun henviser dog til Bayers egne undersøgelser af p-pillerne, som viser, at der ikke er forskel på risikoen for blodpropper ved de nye og de gamle piller:
»Bayers opfattelse er, at drospirenon p-piller (4. generationspiller, red) er sikre og effektive, når de bliver anvendt korrekt. Det er baseret på kliniske data fra et 15 år langt studie og et toårigt sikkerhedsstudie,« skriver Anna-Carin Stark.

