Prisstigninger forringer den kollektive trafik
Trods regeringens løfter om billigere bus- og togbilletter,  steg priserne i hovedstaden igen tidligere på ugen. På 20 år  er det blevet dobbelt så dyrt at bruge den kollektive trafik  sammenlignet med den almindelige prisudvikling. Det  betyder forringelser og kundeflugt fra den kollektive  trafik, siger trafikforskere
Siden 2001 er priserne på offentlig transport steget med over 50 pct.. Det er dobbelt så meget som de generelle prisstigninger i samfundet. Arkiv


 Selv om S og SF under valgkampen lovede takstnedsættelse på offentlig transport i hovedstadsområdet, trådte yderligere prisstigninger i kraft tidligere på ugen. På 20 år er det blevet over dobbelt så dyrt at benytte sig af den kollektive trafik. Prisen på et trezoners klippekort er således steget med 137 procent siden 1992, og i tirsdags steg prisen yderligere med 10 kroner, hvilket svarer til seks procent i forhold til sidste år.
Med en trængselsring på vej forringes forholdene for både bilister og brugere af den kollektive trafik. Det holder ikke, mener trafikforskere.
»Det har en negativ effekt, at priserne stiger igen, da det får flere til at vælge privatbilismen. Og når først folk har sat sig ind i en privatbil, er det svært at hive dem ud igen, viser al forskning. Derfor har en prisstigning en større skadelig effekt, end en prisnedsættelse har en positiv effekt,« siger Per Homann Jespersen, der er trafikforsker ved RUC.
I 2007 satte den daværende VK-regering sammen med DF og de radikale et takstloft, så priserne på den kollektive trafik skulle følge den almindelige prisudvikling. Det loft satte de på tre procent, selv om priserne for husleje, benzin og forbrugsvarer i gennemsnit kun er steget med 2,1 pct. om året de seneste 20 år ifølge Danmarks Statistik. Siden 2001 er priserne på offentlig transport steget med over 50 pct., hvilket er dobbelt så meget som de generelle prisstigninger i samfundet.
»Man kan ikke postulere, at den kollektive trafik skal være konkurrencedygtig i forhold til privatbilismen, når priserne bliver ved med at stige. Det vil unægteligt stille den kollektive trafik ringere, og på længere sigt betyder det, at biltrafikken alt andet lige vil vokse,« siger Henrik Harder, der er trafikforsker på Aalborg Universitet.
Han peger på, at det i de senere år er blevet billigere at være privatbilist.
Flødebollemetoden
I år har trafikselskaberne i hovedstaden valgt at friholde den almindelige engangsbillet fra takstforhøjelserne, så en to-zoners-billet stadig koster 24 kroner ligesom sidste år. Tidligere har man primært sat priserne op på enkeltbilletter og klippekort, mens fordelene er gået til pendlere med månedskort. Og så længe regeringen holder fast i takstloftet fra 2007, vil priserne fortsætte med at stige år efter år.
»Da man i 2007 valgte, at priserne skulle holdes i ave, fik det den omvendte effekt. Nu er det blevet en ramme, som trafikselskaberne kan agere inden for. Derfor vil de altid lade priserne stige til det loft, der er sat,« siger Per Homann Jespersen.
Det varierer fra år til år, hvor man vælger at lægge prisstigningerne. Nogle år har man indført flere zoner, andre år er der tale om regulære gennemskuelige prisforhøjelser.
»Da jeg var barn, kostede en flødebolle 25 øre, og så blev den oven i købet mindre og mindre og mindre. Det er den slags metoder, man også benytter sig af her,« siger Per Homann Jespersen.
Glad for løftebrud
S og SF gik i september 2011 til valg på at nedsætte taksterne. Dengang udtalte Mette Frederiksen (S) blandt andet, at man ville »sikre én milliard kroner årligt til nedsættelse af taksterne i hovedstadsområdet, så månedskort bliver 40 procent billigere og klippekort 25 procent billigere«.
Men den økonomiske krise er mere alvorlig end først antaget, og det er årsagen til, at S og SF har måttet rende fra deres løfte, lyder det nu fra SF’s trafikordfører, Anne Baastrup.
»Derfor kom vi ud og talte om et forsigtighedsprincip; og det er jeg glad for, at vi holder i dag, når nu vi lige har set, at Frankrigs økonomi er blevet nedgraderet,« siger hun.
Anne Baastrup fastholder ambitionen om at få nedsat priserne og forbedre den kollektive trafik.
»Vi arbejder med langtidsholdbare løsninger. Så straks trængselsafgiften træder i kraft, skal det være billigere at bruge den kollektive trafik,« siger hun.
Modsat Anne Baastrup afviser transportminister Henrik Dam Kristensen (S), at der er prisnedsættelser på vej i nær fremtid. For så længe prisstigningerne nogenlunde afspejler de prisstigninger, der er i samfundet, har regeringen ikke tænkt sig at sætte den nuværende prisregulering ud af kraft.
»Vi har ikke i sinde at røre ved takstloftet. Vi har en vanskelig økonomisk situation, som gør, at vi ikke har noget andet valg end at følge takstloftet,« siger Henrik Dam Kristensen, som understreger, at der ikke skal herske nogen tvivl om, at regeringen ønsker bedre og billigere trafik.
Manglende prioritering
Men de fortsatte prisstigninger har den konsekvens, at flere vælger bilen frem for bussen, mener de trafikforskere, Information har talt med.
»Det var så ekstremt dumt, at man under finanslovsforhandlingerne ikke fandt pengene til at neutralisere priserne. Der er nogen, der ikke har tænkt sig ordentligt om, som så i stedet bare fortsætter den tidligere regerings stil. Man burde have fundet de 200 millioner kroner, det drejer sig om,« siger Per Homann Jespersen.
Henrik Harder mener, at det er et udtryk for, at politikerne reelt ikke tager den kollektive trafik alvorligt.
»Uanset regeringens farve, er den offentlige transport generelt ret presset af de økonomiske konjunkturer, men også i høj grad på grund af manglende prioritering fra politisk side,« siger Henrik Harder.

