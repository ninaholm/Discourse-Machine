Kommuner skal ikke længere belønnes for at sende udlændinge hjem
Den ny regering vil fjerne både jobcentrenes vejledningspligt om repatriering og droppe det såkaldte resultattilskud til kommuner, der får udlændinge til at vælge at rejse ud af landet


 Endnu et af Dansk Folkepartis mindre — men ganske tydelige — aftryk på dansk politik vil inden længe blive visket ud. Social- og integrationsminister Karen Hækkerup (S) har netop sendt et lovforslag i høring, der vil betyde, at kommunernes jobcentre fremover hverken vil have pligt til at vejlede om muligheden for repatriering eller modtage 'bonus' for hver udlænding, der rejser tilbage til sit fødeland.
»Vi fjerner den bonus til kommunerne på 25.000 kroner, fordi det er et uheldigt signal om, at de her mennesker slet ikke hører til. Det signal ønsker den nye regering slet ikke at sende,« siger Karen Hækkerup og tilføjer:
»Aktive medborgere, der har ret til at være her, skal også fornemme, at vi har plads til dem. Det er ikke det signal, man sender, når man giver kommunerne penge for at få folk til at rejse væk.«
Kollektiv ulydighed
Udover resultattilskuddet indførte VKO også en vejledningspligt, der betyder, at hver gang en udlænding søger job, skal vedkommende også præsenteres for det alternativ, der hedder repatriering.
Netop den del af aftalen fik i foråret en række kommunalchefer og borgmestre fra begge sider af det politiske spektrum til på det nærmeste at varsle en form for kollektiv ulydighed.
»Repatriering er en rigtig god ordning for folk, der i virkeligheden er kede af at leve i Danmark og hellere vil slå sig ned i det land, de oprindeligt kom fra, men vi synes, det er decideret usmageligt og hæmmende for integrationen, at man, så snart man kommer i kontakt med kommunen skal vejledes om, at man altså har muligheden for at rejse hjem. Og at man i øvrigt får beskeden fra de samme mennesker, der har ansvaret for, at man får en tilknytning til arbejdsmarkedet,« siger Karen Hækkerup.
Det vides endnu ikke, om den relativt ny vejledningspligt og bonusordning har medvirket til, at flere vælger at lade sig repatriere, men antallet, der får buddet og vælger repatriering, er vokset markant, siden man i 2010 forhøjede det beløb, man får med sig til at genopbygge en tilværelse i hjemlandet. Det særligt i indeværende år, hvor der allerede er mindst 445, der har sagt farvel og tak til Danmark.
Til sammenligning har tallet de forudgående år gennemsnitligt ligget på 155 pr. år.
Støtte uden forbehold
Dansk Flygtningehjælp, der står for det praktiske i forbindelse med repatriering, skriver i sit høringssvar til den ny regerings forslag om at rulle reglerne tilbage, at »man helt uden forbehold støtter de foreslåede lovændringer«, men omvendt skrev Dansk Flygtningehjælp i sin tid i et tilsvarende høringssvar, da VKO indførte vejledningspligt og bonusordning, at man som udgangspunkt kunne »støtte, at kommunerne skal inddrage repatrieringsaspektet som en integreret del af integrations- og beskæftigelsesindsatsen«.
Dansk Folkepartis Peter Skaarup har meget svært ved at se ræsonnementet bag Karen Hækkerups beslutning.
»Det er meget ufornuftigt, at man skrotter initiativer, der har til formål at gøre den her ordning til en endnu større succes, både for samfundet og for de familier, der frivilligt benytter ordningen,« siger Peter Skaarup og tilføjer:
»Det er jo familier, der måske ikke helt har fundet sig til rette, og som måske gerne vil hjem til et land, der er blevet fredeligere i mellemtiden. Jeg ser ikke, at det står i modsætning til den gode integration, at man — i forbindelse med en vurdering af folks mulighed for at få fæste på arbejdsmarkedet — diskuterer, om vedkommende vil kunne få en bedre tilværelse i det oprindelige hjemland,« siger Peter Skaarup.

