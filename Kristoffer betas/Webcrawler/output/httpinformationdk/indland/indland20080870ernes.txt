70'ernes børne-tv var ikke venstreorienteret
Danmarks Radios børne-tv i årene fra 1968-72 forbindes ofte med venstreorienteret indoktrinering. Men det billede er helt forkert, konkluderer et nyt speciale. I stedet var man børneorienterede, hvilket var ganske nyt og derfor provokerende
Tv-programmer som -Legestue- (med Kaj og Andrea) og -Sonja fra Saxogade- fik hård kritik fra både højre og venstre side af det politiske spektrum. Kritikerne på begge fløje var -irriterede over, at B&U tog udgangspunkt i målgruppen, nemlig børnene, og gerne ville underholde dem og lære dem at stå op for sig selv-, siger Helle Strandgaard Jensen.


 Danmarks Radios B&U-afdeling var hverken indoktrinerende eller venstreorienteret i sin startfase fra 1968 til 1972 - det konkluderer Helle Strandgaard Jensen i et nyt speciale fra RUC. Hun har analyseret alle de tilgængelige børneudsendelser fra B&U's første fem år og er ikke stødt på udsendelser, der bekræfter fordommene om de 'ræverøde lejesvende' og indoktrinerende børneprogrammer:
"Jeg har på intet tidspunkt oplevet den form for indoktrinering, som mange forbinder med udsendelserne," siger Helle Strandgaard Jensen, der heller ikke er stødt på venstreorienteret propaganda:
"Jeg har set eksempler på, at man prøvede at opfordre børn til at stå fast på deres ret - fortælle dem, at de har rettigheder, og at deres meninger også tæller. Men det kan man næppe kalde for venstreorienteret," siger hun. 
Men det har muligvis kunnet forveksles med venstre-orientering:
"Når man kan forbinde B&U med det venstreorienterede, er det, fordi udsendelserne er antiautoritære og kritiske. Det at tage afstand fra autoriteter var dengang noget venstreorienteret - men spørgsmålet er, om man kan kalde det at være kritisk og selvreflekteret for venstreorienteret i dag. Hvad vil de højreorienterede sige til det?" siger hun og tilføjer:
"Børneorienteret er i virkeligheden et bedre ord til at beskrive det." 
Helle Strandgaard Jensen har blandt andet analyseret programmerne Legestue, Børnenes TV-avis, Sonja fra Saxogade og Min mor og jeg, som alle var en del af programfladen i 1968-1972.
Kritik
Bemærkelsesværdigt er det også, at der dengang var mange venstreorienterede, der vendte sig mod B&U's programmer - blandt andet programmet Legestue - som Kaj og Andrea var en del af:
"Mange marxistiske pædagoger og venstreorienterede socialpædagoger i BUPL kritiserede B&U hårdt. De mente, at man leflede for laveste fællesnævner ved at have bamser med i udsendelserne. Og man kritiserede blandt andet Kaj og Andrea for ikke at have tissemænd og tissekoner og for generelt ikke at afspejle virkeligheden." 
Også i Information var der stor kritik af B&U-afdelingen:
"I Information skrev Lise Roos flere kronikker, hvor hun netop kørte på det med, at børn skulle lære noget om virkeligheden. Desuden kritiserede hun i en anmeldelse B&U for være med til at opretholde den private ejendomsret."
Fra den modsatte fløj kom kritikken også:
"De højreorienterede i Radiorådet mente, at udsendelserne gik for meget imod autoriteterne," siger Helle Strandgaard Jensen og viser en udtalelse fra Kristelig Lytter- og Seerforenings repræsentant i rådet, Svend Aage Olsen, som udtalte følgende til Indre Missions Tidende i 1972: 
"Ofte beskyldes Danmarks Radio for at være venstreorienteret. Jeg har anklaget børne- og ungdomsudsendelserne for ensidighed. I frihedens navn tager man trygheden bort fra børnene, derved at man prøver på at nedbryde det trygge forhold både til skole og hjem. Det er en børnefjendsk handling." 
I virkeligheden var de højre og venstreorienterede kritikere i samme båd, fortæller Helle Strandgaard Jensen:
"Fællesnævneren for de højreorienterede og de venstreorienterede er, at deres kritik havde samme rod. Man var irriterede over, at B&U tog udgangspunkt i målgruppen, nemlig børnene, og gerne ville underholde dem og lære dem at stå fast på deres ret. Kritikerne på begge fløje var ikke parate til at opgive de voksnes ret til at definere, hvad der er rigtigt og forkert for børn." 
Opgør 
Men det var præcis det magtmonopol, som B&U gennem deres programmer ville bryde:
"Man ville gerne være børnenes talerør. Man var nærmest deres interesse-organisation," siger Helle Strandgaard Jensen.
"Ligesom rødstrømpe-bevægelsen satte fokus på kvinders vilkår, fremviste B&U børns vilkår, så børn kunne se, hvordan andre børn havde det," siger hun og finder et nyt dokument - denne gang et internt arbejdspapir fra B&U's første år. Her hedder det blandt andet, at: 
"Det er vor opgave (...) at se verden fra børns og unges synsvinkel, disse aldersgrupper har ikke som de voksne pressionsgrupper, vi skal være talsmænd for dem," hedder det i papiret, som programchef Mogens Vemmer har udarbejdet. 
Det fremgår også, at man vil lave et "skoleuafhængigt" og "fritidsorienteret tilbud" til børn, der afsluttede de "veldresserede og voksenafrettede børns epoke i DR". Og det mål levede B&U op til, viser Helle Strandgaard Jensens analyser:
B&U ville gerne vise børns virkelighed og bryde de voksnes magtmonopol, så børn fik lov til at være med på skærmen, hvilket var ret exceptionelt. B&U er faktisk også de første i Danmark, der begynder at tænke i seertal og spørge, 'hvad er det egentlig, børnene gerne vil have?' Ikke så meget ud fra et kommercielt udgangspunkt, men mere fordi man gerne ville have fat i målgruppen. Det er ret vildt i forhold til, hvordan man har tænkt både børnekultur og tv tidligere."
Og det var altså noget, der kunne provokere på både højre- og venstrefløjen:
"I og med at B&U ville være børnenes talerør, blev de også en konkurrent til lærerne og forældrene som autoriteter. Jeg tror, at meget af kritikken bundede i det - snarere end i noget egentligt venstreorienteret."
Inspiration fra USA
Dele af inspirationen til den nye stil kom fra USA:
"Man blev inspireret af Sesame Street. Jimmy Stahr, som var leder af småbørnssektionen, tog på et tidspunkt til USA og så det populære program. Man ville gerne lave noget lignende - man så Kermit i Sesame Street og lavede Kaj. Men modsat Sesame Street ville man ikke lære børnene tal og bogstaver. De skulle ikke lære skoleting, de skulle lære noget om sig selv, som kunne gøre dem til selvstændige, frigjorte og kritiske individer."
Så lidt opdragende var flere af programmerne dog også:
"B&U ville på den ene side gerne anerkende børnene og lave tv, de gerne ville se, men samtidig havde man en intention om at gøre børnene kritiske og selvstændige. Udsendelserne skulle ofte også gøre børnene kritiske over for selve udsendelsen. Man lavede eksempelvis programmet Børnenes TV-avis - hvor der på et tidspunkt var et indslag, der handlede om, at børnene ikke skulle stole på den journalistik, de ser i programmet," siger Helle Strandgaard Jensen og tilføjer:
"Det, vi ser i B&U, er det helt modsatte af eksempelvis tonen i Spørge Jørgen, som er fra 1944. B&U's seere skal være kritiske og lære at spørge - Jørgen fik smæk for det," siger hun. 
Og den stil har Danmarks Radio stort set fulgt siden.
"Der er mange, der siger, at det er noget dårligt tv, der bliver lavet til børn i dag. Det sagde man også dengang, og man må i nogen grad forstå børne-tv på børns præmisser, selvom det kan være svært." 
Og i dag kan man stadig mærke arven fra dengang, B&U startede, mener Helle Strandgaard Jensen:
"Et program som Lille Nørd er et godt eksempel. Man vil gerne lære børn noget, men vil samtidig gøre det underholdende og klæde sig ud og rappe. Det bygger på den ånd, som B&U havde i starten," siger Helle Strandgaard Jensen, som til september starter som ph.d.-studerende på Det Europæiske Universitetsinstitut i Firenze, hvor hun også vil beskæftige sig med børnekultur.


