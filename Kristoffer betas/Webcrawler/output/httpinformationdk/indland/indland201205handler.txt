’Det handler om ambitioner’
Er Venstre og regeringen ikke enige om skattereformen? Vi spørger Venstres skatteordfører


 I en storstilet annoncekampagne på diverse netmedier lancerer Venstre et nyt skatteudspil. Her vil partiet give danskerne ’reelle skattelettelser’ for 13 mia. kroner.
– Skatteordfører for Venstre Torsten Schack Pedersen, I vil have et »markant højere beskæftigelsesfradrag«. Det vil regeringen tilsyneladende også. Så er I jo enige eller hvad?
»Det afgørende er, at vi sætter os et højt ambitionsniveau. Det handler om ambitioner. En kommende skattereform skal føre til en reel sænkelse af skatten, fordi det er det, Danmark har brug for. Vi må jo vente og se, hvor ambitiøs regeringen er.«
– I foreslår også »betydelige lettelser i topskatten«. Det vil regeringen tilsyneladende også. Så er I jo enige eller hvad?
»Hvis regeringen er med på, at denne skattereform skal rykke noget, så er det da klart, at vi vil se på det. Men det afgørende er, hvilket ambitionsniveau regeringen spiller ud med. Vi mener, der skal være tale om reelle skattelettelser.«
– Erhvervslivet skal have skattelettelser ifølge jeres udspil. Regeringen vil øge erhvervslivets fradragsmuligheder. Så er I jo enige eller hvad?
»Det afhænger selvfølgelig af, hvad det er for en finansiering, regeringen lægger op til. Den har vi jo endnu til gode at se. Hvis der er andre forslag, som rammer hele eller dele af erhvervslivet, så de reelt betaler for det selv, så siger vi nej tak.«
–Umiddelbart ser det jo ellers ud til, at I er meget enige om hovedpunkterne. Så er det vel bare at indgå et forlig?
»Regeringen vil også pille ved rentefradraget, og det er et historisk løftebrud over for danskerne. Det vil man så alligevel, og det er stærkt bekymrende. Det kan vi ikke medvirke til fra Venstres side. Det handler om, om regeringen bare ønsker at flytte rundt med pengene, eller om de reelt ønsker at skabe et Danmark, der er mere konkurrencedygtigt, hvor det bedre kan betale sig at arbejde.«

