Sander forsvarer udmelding om dispensation



I en pressemeddelelse forsvarer videnskabsminister Helge Sander, at han i flere avisindlæg har skrevet, at unge, der ikke er kommet ind på en videregående uddannelse, kan søge om dispensation - selvom det kun er et fåtal, der rent faktisk kan få en sådan dispensation:"Selvfølgelig skal de unge kende mulighederne for dispensation," siger Helge Sander og tilføjer: "Jeg har ikke i den aktuelle debat om adgangskravene givet udtryk for, om mange eller få ansøgere kan få dispensation fra de specifikke adgangskrav. Det kan ingen på forhånd vide noget om med sikkerhed, da det jo kræver en konkret bedømmelse af hver enkelt ansøgers faglige kvalifikationer," siger ministeren som svar på kritikken om, at han med sine udmeldinger lægger ansvaret over på universiteterne. Mange unge er i år kommet i klemme, fordi de ikke lever op til de nye skærpede adgangskrav til universiteterne. De har ikke fagene på de krævede niveauer og er derfor nødt til at supplere deres studentereksamener, før de kan komme ind. Helge Sander afviser at indføre yderligere dispensationer: "Forslagene om, at jeg som minister skal give en generel dispensation fra adgangskravene, er både juridisk og etisk uholdbare. Der er for det første ikke hjemmel til det i regelgrundlaget. Og for det andet ville det være helt urimeligt over for langt de fleste af de mere end 23.000 ansøgere til universiteterne i år at ændre adgangskravene, som har været kendt i mere end tre år. Rigtig mange kan have baseret deres valg i gymnasiet på de bebudede adgangskrav, og deltagere på sommerens suppleringskurser ville da også føle sig vildledt."
