Unormalt er det nye normale
Generthed hos børn, sorg over dødsfald, internetafhængighed eller grovæderi er blandt de nye diagnoser i kommende psykiatrisk diagnosebibel. Den kritiseres for at sygeliggøre mennesker og for at se bort fra sociale og psykologiske faktorer. Men for mennesker som Kræn Nordborg-Løvstad giver diagnoserne adgang til behandling og ’anerkendelse’
22-årige Kræn Nordborg-Løvstad er ikke i tvivl om, hvor vigtig hans diagnose er for ham. Hans lidelse går under betegnelsen ’Gennemgribende Udviklingsforstyrrelse, Anden’ og betyder, at han er angstpræget og har autistiske træk, men uden at være autist. Men medicinering gør, at hans liv fungerer.


 
	Kan en bog ændre et menneskes liv? Næppe vil de fleste sige, måske undtaget biblen og andre religiøse tekster. Og så alligevel. Den nye psykiatriske diagnosemanual Diagnostic and Statistical Manual (DSM), der udkommer på onsdag i USA, vil næppe komme til at ligge på natbordet som en anden bibel hos mennesker med psykiske lidelser. Men diagnosebiblen er imidlertid, hvad DSM – en moppedreng som i sin fjerde udgave var på over 800 sider – kaldes af kendere.

	Og derfor betyder diagnosemanualens femte udgave noget for folk som Eila Neergaard, der er transkønnet, og Kræn Nordborg-Løvstad som lider af udviklingsforstyrrelsen GUA, der på nogle områder kan sammenlignes med det mere kendte Aspergers Syndrom.

	De transkønnede fordi transseksualitet i den nye udgave formentlig bliver slettet på listen over mentale sygdomme. Og folk med Asperger og GUA fordi deres diagnose forsvinder og i stedet dækkes af en bredere benævnelse.

	»Den nye diagnosemanual DSM5 kan blive et økonomisk spørgsmål for de transkønnede. Hvis transseksualitet ryger ud som sygdom, betyder det så, at der ikke er en behandling? Omvendt er vi tilhængere af, at vi ryger af den sygdomsliste, fordi den betyder, at vi bliver fastholdt i nogle psykiatriske diagnoser, som er forældede,« siger Irene Haffner, talskvinde for Foreningen af Transkønnede i Danmark.

	Selvom DSM udarbejdes af American Psychiatric Association (APA) er dens indflydelse international, fordi den danner grundlag for den psykiatriske del af WHO’s klassifikation. Den nuværende hedder ICD-10 og bruges i over 150 lande, herunder Danmark. Partiet Enhedslisten har dog allerede stillet forslag om, at de transkønnede kommer af listen i Danmark, så man ikke behøver at vente på DSM og WHO.

	»Transseksuelle mennesker, som har behov for kirurgi, vil kunne mærke forskellen, hvis de slettes af diagnosemanualen og dermed kan ryge ud af behandlingssystemet. Jeg mener dog, det ville kunne løses, hvis de fik oplysning og muligheder for at få kirurgi i et andet land efter eget valg,« siger Eila Neergaard, der er 82 år og opereret i udlandet.

	Krig mod psykiatrien

	De transkønnedes bekymring er et godt eksempel på den eksplosive kraft, der er i debatten om, hvordan moderne samfund skal håndtere mentale sygdomme. På den ene side står millioner af mennesker med sindslidelser og personlighedsforstyrrelser, der kræver behandling. På den anden står samfundet, der skal håndtere eskalering i psykiske diagnoser, som ændrer måden, normalitet opfattes på. Og desuden er et økonomisk dræn i samfundets pengekasse. I stedet går pengene – som kritikken lyder – til medicinalindustriens aktionærer, og mennesker sygeliggøres af diagnoser, som hverken er valide eller nødvendige.

	Samtidig har udgivelsen af DSM5 givet ny nærig til krigen mellem psykologer og psykiatere om det videnskabelig grundlag for at diagnosticere psykiske sygdomme. Krigens konsekvenser kan sammenfattes i et ord: Overdiagnosticering, fordi et stigende antal diagnoser vil medvirke til at gøre endnu flere mennesker syge og medicinkrævende.

	Hvor den fjerde version af DSM fra 1994 indeholdt 365 diagnoser, ventes den nye at indeholde over 400 – tallet har været støt stigende siden den første udgave i 1952 – hvilket fremgår af et udkast offentliggjort inden APA lukkede for deres hjemmeside op mod offentliggørelsen.

	Disruptive Mood Dysregulation Disorder (DMDD), en ny diagnose til børn, som tre eller flere gange om ugen har temperamentsudbrud, der er groft ude af proportioner i intensitet eller varighed i forhold til situationen. Generthed hos børn, sorg over dødsfald, der fører til depression, internetafhængighed og spiseforstyrrelsen grovæderi (Binge Eating Disorder) ventes at være nye diagnoser.

	»De diagnostiske tærskler for mange lidelser er blevet sænket til helt uberettigede og uacceptable niveauer i den nye udgave af DSM5. Den er skræmmende upålidelig, og mange flere vil blive diagnosticeret i fremtiden. Tag f.eks. DMDD som vil resultere i medicinering af endnu flere børn og teenagere, der udviser adfærdsmæssige problemer. Der er også beslutningen om at patologisere sorg efter to uger, hvilket vil resultere i en mulig diagnose af depression, hvis den behandlende læge ikke kan skelne de to betingelser fra hinanden efter 14 dage – de deler en lang række af de samme træk og symptomer,« siger Christoffer Lane, professor ved NorthWestern University og forfatter til bogen ’Shyness: How normal behavoir became a sickness’, der mener, at DSM helt burde afskaffes.

	Andre tror forsat på DSM, men kritikken kommer nu også fra højeste sted. U.S. National Institute of Mental Health, den amerikanske regerings førende forskningsinstitution og den største bevilliger af midler til forskning i mental sundhed i verden, har trukket sin støtte til APA med begrundelsen, at DSM5 savner »validitet.«

	De kliniske psykologer i det førende British Psychological Society fulgte efter i mandags. I en erklæring, som avisen Guardian beskriver som ’banebrydende’, beskyldte organisationen psykiatere for at stille forældede diagnoser. Psykiaterne må erkende, at årsager til psykiske lidelser er komplekse, og at de ofte skyldes sociale og psykologiske faktorer, hedder det i erklæringen, der på baggrund af den manglende valide viden, kræver et »paradigmeskift.«

	Inflation

	Men nogle af de mest kritiske ryster findes blandt medforfattere på den forrige udgave, hvoraf den mest citerede er professor Allen Frances, Duke University, leder af DSM4. Frances skabte røre, da han for få år siden bekendte, at han ved at tage diagnoser som Aspergers Syndrom, ADHD og Bipolar lidelse med i DSM4 har været med til at starte ’falske’ epidemier.

	»Børnelæger og børnepsykiatere så børn, der kunne tale, men som havde et alvorligt socialt ubehag – kejtethed og et meget begrænset og forringet niveau af interesser og aktiviteter. De ønskede en diagnose for det,« forklarede Frances i et interview med det amerikanske radionetværk, NPR.

	Der blev foretaget en undersøgelse af, hvor udbredt Aspergers var, og resultaterne var ifølge Frances ganske klare: Aspergers forekom sjældent. Derefter satte Frances diagnosen i DSM4, og antallet af børn diagnosticeret med lidelsen eksploderede. Frances husker i interviewet med NPR, hvordan han senere sad og læste artikler om Aspergers , der fejede over USA.

	»På det tidspunkt sagde jeg: ’Ups’. Det her er en komplet misforståelse. Det var rystende. «

	Siden har Frances kastet sig ind i kampen for at ’redde det normale‘, som hans blog på Psychology Today hedder.

	Hvordan sygt?

	Kritikken af overdiagnosticering og det medfølgende medicinforbrug er velkendt herhjemme, eftersom antallet af danskere med en psykiatrisk diagnose også er steget markant.

	Men 22-årige Kræn Nordborg-Løvstad er ikke i tvivl om, hvor vigtig hans diagnose er for ham. Hans lidelse går under betegnelsen GUA (Gennemgribende Udviklingsforstyrrelse, Anden) og betyder, at han er angstpræget og har autistiske træk, men uden at være autist.

	Kræn Nordborg-Løvstad har en praktikplads, men fungerer på lige fod med de andre ansatte på Radio Mojn i Åbenrå. Medicinering gør, at hans liv fungerer.

	»For mig har diagnosen været altafgørende, fordi jeg har kunnet bruge den til at komme videre. Jeg har fået den i en tidlig alder, og mine forældre har fortalt mig, at de oplevede, at jeg blev meget lettet, da jeg fik den. Jeg kunne godt mærke, at jeg var anderledes, men diagnosen betyder, at jeg har lært mig selv bedre at kende. Og selvom en diagnose godt kan være et stempel, så betyder en diagnose, der er tænkt godt igennem, at jeg ikke selv er skyld i, at jeg er, som jeg er. At det ikke handler om, at jeg ikke er god nok eller noget værd,« siger han, og hæfter sig ved, at jo mere præcis en diagnose er, jo bedre er muligheden for optimal behandling.

	Børnepsykolog Christian Ferrer, der arbejder med børn med bl.a. GUA og Aspergers Syndrom i Odense Kommune, forudser, at den nye klassifikation i DSM5, som betyder, at Asperger ryger ud som selvstændig betegnelse, vil få betydning for børn med GUA.

	»Det er en speciel og skrøbelig gruppe, fordi deres lidelse er meget sammensat og består af tre forskellige lidelser: autisme, angst og psykose. Der er børnene i risiko for at blive glemt. Med udviklingen i vores velfærdssamfund, ser jeg rigtig mange, der kæmper for at få økonomisk hjælp, og jeg mener også, der finder en underdiagnosticering sted af f.eks. piger med Asperger. Men man kan godt tale om, at vi måske ikke er gode nok til at stille valide diagnoser. Bl.a. fordi systemet skal producere diagnoser hurtigt som følge af lange ventelister på udredning i kombination med en ventelistegaranti,« siger Christian Ferrer, der påpeger, at bedre udredning kræver flere ressourcer.

	Hans skepsis deles ikke af professor ved Aarhus Universitetshospital, Risskov, og formand for Dansk Psykiatrisk Selskabs diagnoseudvalg, Ole Mors.

	»Hvis man virkelig har en psykisk lidelse, så vil der også være en diagnose i DSM5. At en tidligere brugt betegnelse forsvinder, hvor der så træder en anden og bredere diagnose i stedet, mener jeg ikke er noget problem, « siger Ole Mors og understreger, at han taler på egne vegne, da han endnu ikke har drøftet den kommende udgave af DSM i diagnoseudvalget.

	Ole Mors mener heller ikke, at psykiatrien overdiagnosticerer i Danmark.

	»De mennesker, der kommer til os i psykiatrien, er virkelig syge. Men overdiagnosticering kan finde sted hos de praktiserende læger, der har forskellig interesse og oplæring i psykiske lidelser. Det er diagnostikken af de lettere og moderate lidelser, der er problemet. Desuden mangler vi befolkningsundersøgelser af psykiske lidelser i Danmark. Og måske skulle de Asperger-børn, Frances læste om, have en diagnose og hjælp,« siger Ole Mors.

	På spørgsmålet om, hvorvidt det er rimeligt, at man kan få en diagnose som følge af en naturlig sorg-reaktion, forklarer Mors:

	»Fordi man får en diagnose, er det jo ikke sikkert, der skal være en behandling. Men mange folk er jo lykkelige for at få en diagnose, for så har tilstanden fået et navn, og det kan være nemmere at få en pille end at arbejde med sig selv. ICD-10 (WHO’s diagnosemanual) siger, man er deprimeret, hvis sorgreaktionen varer mere end to uger, og der er tilstrækkeligt med symptomer. Det er empirisk baseret. Efter to uger er man sluppet af med de mere almindelige og lette tilfælde. Som psykiatere tager vi ikke i første omgang stilling til, hvorfor folk bliver deprimerede. Jeg ser efter, om patienten har symptomer nok til, at der er en depression. Livsomstændighederne er ikke ligegyldige, men jeg synes, det er rimeligt at vurdere tilstanden i sin egen ret.«

	Kampen mellem psykologer og psykiatere om årsagerne til psykiske lidelser er ikke ny. Og Ole Mors ser den som en slagmark, hvor kampen også handler om levebrød:

	»Nogle psykologer vil måske tænke, at hvis en person får en diagnose fra en klassifikation, så vælger man også en biologisk behandling med medicin. Men de fleste psykiatere prøver at se på det hele menneske, og hvad der kan være af sociale og psykologiske omstændigheder. Diagnosen er en vejledning til behandling, og så er det op til lægen, psykiateren eller psykologen at vælge, om der skal behandles. Men det er ikke diagnosesystemets skyld, hvis nogen bliver overbehandlet.«

	Hjerneforskningens fallit

	Andre ser kampen om DSM5 som et udtryk for, at hjerneforskningen er i krise. Den lovende videnskab har endnu ikke kunnet fortælle, hvad der er i vejen med hjernen, når man behandler symptomer på sindslidelser og personlighedsforstyrrelser.

	Som professor Albert Gjedde, Institut for Neurovidenskab og Farmakologi, KU, konstaterer: »Det er uklart, hvad de stadigt mere talrige diagnoser i DSM hviler på af konkret viden om hjernens tilstand. Samtidig løber medicinalindustrien panden mod en mur, fordi manglende viden om symptomernes årsager gør det svært at udøve målrettet og udbytterig forskning.«

	Ole Mors fastholder videnskabeligheden.

	»Tidligere var f.eks. angstdiagnoserne udelukkende baseret på Freuds teorier: Når du har en neurose, så er det fordi, du har fortrængt noget, og derfor har du symptomer. Men der var ingen, der vidste, om det var en rigtig fortolkning i det enkelte tilfælde. Derfor er man endt med en klassifikation, som baserer sig på dét som alle – også psykologer – kan udtale sig om: nemlig de symptomer og den adfærd, der kan iagttages. Det synes jeg er mere validt end hypotetiske teorier om formodede årsager,« siger Ole Mors, der erkender, at hjerneforskningen indtil videre mangler svar:

	»Vi har stadig ikke løst kræftens gåde, alligevel dypper vi ikke kræftforskere i tjære og ruller dem i fjer. På samme måde må vi erkende, at hjernens funktion er meget mere kompliceret, end vi oprindeligt troede. Det er jo ikke nogens fejl. Vi kommer stadig tættere på at identificere mulige årsager til, at folk bliver psykisk syge, og så snart vi får evidens, vil det også afspejles i klassifikationen.«

	 

