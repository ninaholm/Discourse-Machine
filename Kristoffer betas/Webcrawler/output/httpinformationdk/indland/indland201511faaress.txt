For få ressourcer spænder ben for beskæftigelsesreformer
En ny undersøgelse fra Dansk Socialrådgiverforening viser, at der er store problemer med implementeringen af de seneste tre beskæftigelsesreformer. For få ressourcer og for kort tid, lyder vurderingen. Beskæftigelsesministeren påpeger, at der er afsat ekstra satspuljemidler til at sikre kvaliteten af blandt andet ressourceforløbene


 Ifølge en ny undersøgelse, der udsendes i dag af Dansk Socialrådgiverforening, er der store problemer med implementeringen af de tre seneste beskæftigelsesreformer. Især sygedagpengereformen får kritik. I undersøgelsen, der handler om førtidspensionsreformen, kontanthjælpsreformen og sygedagpengereformen, er der spurgt 251 socialrådgivere fra 66 forskellige kommuner, der arbejder på beskæftigelsesområdet i landets jobcentre.
Kun 40 procent af socialrådgiverne svarer, at implementeringen af førtidspensionsreformen, som trådte i kraft 1. januar 2013, fungerer efter hensigten. 42 procent af de adspurgte mener, kontanthjælpsreformen fra 1. januar 2014, fungerer efter hensigten, mens det kun gælder 30 procent af de adspurgte socialrådgivere, som har vurderet sygedagpengereformen, der trådte endeligt i kraft i januar 2015.
Ifølge Socialrådgiverforeningens formand, Majbritt Berlau, viser undersøgelsen, at politikere haster nye reformer igennem uden at tage hensyn til, at socialrådgiverne ude i kommunerne stadig ligger lodret for at få implementeret tidligere reformer. Det betyder, at borgere bliver fanget på lavere ydelser uden at rammerne er på plads til at kunne give den indsats, der skal til for at hjælpe dem.
Læs også: Socialrådgivere: Vi vurderer syge på uforsvarligt grundlag
»Hvis reformerne skal være et løft af de fagliges indsats i stedet for en hindring for dem, er politikerne nødt til at afsætte den nødvendige tid og ressourcer til implementeringen,« siger Majbritt Berlau og påpeger, at der gik fem dage fra reformen af førtidspension blev vedtaget, til den skulle træde i kraft ude i kommunerne.
»Det er en fuldstændig urealistisk implementeringsplan. Vi har påtalt det, men den daværende regering var ikke til at hugge eller stikke i – det skulle bare implementeres,« siger Majbritt Berlau.
Ifølge 3F er der mange kommuner, hvor der er vanskeligheder med at implementere de tre seneste beskæftigelsesreformer.
»Vi ser blandt andet store problemer med ressource- og jobafklaringsforløbene, hvor syge presses helt unødvendigt,« siger Ellen Lykkegaard, der er socialpolitisk ansvarlig i 3F.
Ligesom Socialrådgiverforeningen opfordrer 3F derfor politikerne til at tilføre flere ressourcer til reformerne, så færre borgere kommer i klemme i de nye regler.
Læs også: Finn nåede ikke at blive afklaret, før de 22 uger var gået
Jørn Neergaard Larsen skriver i et svar på mail til Information, at han er opmærksom på, at store reformer kræver tilvænning hos de medarbejdere, der skal føre dem ud i praksis.
»Derfor er der blandt andet afsat 15 millioner kroner i 2015 til metodeudvikling, og der er også med satspuljen afsat knap 130 millioner kroner, som skal være med til at sikre kvaliteten i både ressourceforløb og jobafklaringsforløb,« skriver han.

