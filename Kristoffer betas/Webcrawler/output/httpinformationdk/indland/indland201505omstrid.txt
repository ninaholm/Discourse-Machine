Omstridt reform med startvanskeligheder
’Jeg har hørt om folk, der skal gå en tur med deres hund, selv om de selvfølgelig i forvejen går med den,’ lyder det om de omstridte ressourceforløb, der skal få svage ledige tilbage på arbejdsmarkedet
Enhedslistens Finn Sørensen kalder det ’et skræmmende stort tal’, at 22,1 procent af de borgere, som har afsluttet et såkaldt ressourceforløb, er endt på selvforsørgelse


 Ideen er god nok. Kommunerne skal tage særligt hånd om svage ledige og ikke mindst unge, for at sikre, at de ikke bliver parkeret på førtidspension
Men siden reformen af førtidspensionen trådte i kraft den 1. januar 2013 har der været kritik af de nye såkaldte ressourceforløb, der skal få de ledige tilbage i beskæftigelse.
Først var kommunerne langsomme med at komme i gang med at lave tilbud til de ledige, og siden er de blevet kritiseret for, at tilbuddene mangler indhold.
Nanna Mørch, socialpolitisk konsulent i FOA, er derfor ikke overrasket over, at en ny opgørelse fra beskæftigelsesminister Henrik Dam Kristensen (S) afslører, at kun 2,7 procent af de ledige, som foreløbig har afsluttet et ressourceforløb, efterfølgende er kommet i arbejde.
LÆS OGSÅ: Reform af førtidspension skaffer meget få i arbejde
»På papiret synes vi, at ressourceforløbene er fine. Men vi ser mange forskellige ressourceforløb. Nogle er gode. Det er, hvor kommunerne har lagt hovederne i blød og fundet nogle gode tilbud. Men desværre ser vi en del tilfælde, hvor det er tilbud, borgerne allerede tidligere har været igennem – eller det er nogle tynde tilbud. Jeg har hørt om folk, der skal gå en tur med deres hund, selv om de selvfølgelig i forvejen går med den. I de tilfælde kan man få den tanke, at borgerne bare bliver holdt væk fra en førtidspension på den lavere ydelse,« siger Nanna Mørch.
Frem til årsskiftet var der påbegyndt 9.466 ressourceforløb, hvoraf 366 foreløbig er blevet afsluttet. Ud af disse er 2,7 procent kommet i beskæftigelse, 22,1 er endt på selvforsørgelse og 45,9 procent er endt med at få førtidspension (de resterende får kontanthjælp, ledighedsydelse eller revalidering eller andre offentlige ydelser).
Enhedslistens Finn Sørensen kalder de 22,1 procent, som er endt på selvforsørgelse, for et »skræmmende stort tal«.
»Selvforsørgelsen betyder, at de ikke er registrerede som lønmodtagere og altså ikke har nogen lønindtægt og heller ikke er på nogen offentlig ydelse. Det er med andre ord folk, som skal forsørge sig selv uden på papiret at have noget at leve af. Det er mennesker, som må leve af ægtefællen eller familie og venners penge,« siger Finn Sørensen og fortsætter:
»Det ligner desværre en tendens, vi også ser i kontanthjælpssystemet, hvor antallet af selvforsørgede også vokser som følge af dagpenge- og kontanthjælpsreformerne. Spørgsmålet er, om det virkelig var meningen med reformerne, at mennesker, som – af den ene eller anden grund – ikke kan forsørge sig gennem et lønarbejde, skal leve af deres familie og venner. Det handler om, at det offentlige kan spare de penge«.
SF: Der må gøres noget
Det afviser SF’s arbejdsmarkedsordfører, Eigil Andersen. Modsat Enhedslisten er SF en del af forliget om førtidspensionsreformen.
»Det mener jeg ikke, at det gør. Men slutresultatet kan blive det, så det her er alvorligt. Der må gøres noget, for at de her ressourceforløb kommer til at fungere bedre,« siger Eigil Andersen.
Som tidligere omtalt i Information har Kommunernes Landsforening (KL) i en undersøgelse peget på, at de ledige er umotiverede, mens kommunerne mangler tilbud, der kan motivere dem.
I undersøgelsen svarer 51 procent af jobcentrene, at det er en »stor« eller »meget stor« udfordring, at borgeren er umotiveret. Et jobcenter udtrykker det således: »De kan ikke se, at forløbet kan give dem noget som helst, ikke engang livskvalitet.«
32,8 procent af jobcentrene mener samtidig, at det er en stor eller meget stor udfordring, at der mangler relevante tilbud for udsatte personer.
Ifølge KL’s undersøgelse vurderer 69 procent af jobcentrene, at mellem nul og 10 procent efter ressourceforløbene vil komme i ustøttet beskæftigelse eller uddannelse. Mens de resterende 31 procent vurderer, at mellem 10 og 40 procent på sigt vil få et arbejde. Eller væsentligt flere, end hvad der oprindeligt blev anslået i forbindelse med reformen.
Formanden for KL’s arbejdsmarkeds- og beskæftigelsesudvalg, Jacob Bundsgaard (S), mener, ligesom beskæftigelsesministeren, at det er for tidligt at konkludere noget om beskæftigelseseffekten af ressourceforløbene.
Men Aarhus-borgmesteren erkender, at der har vist sig nogle »barrierer« for ressourceforløbene.
»Selvfølgelig har man altid et ønske – og en ambition – om, at beskæftigelseseffekten skal være så høj som muligt. Og derfor kunne jeg sagtens ønske, at den var højere. Men det er en målgruppe, der som udgangspunkt er meget langt fra arbejdsmarkedet og tidligere typisk er blevet førtidspensioneret«.

