Fladfisk får hjælp fra EU
Folketingets Europaudvalg diskuterer i dag en kommende forordning fra EU-Kommissionen, der bl.a. vil skåne nyfangede rødspætter for smerte, stress og lidelser


 Mens justitsminister Brian Mikkelsen (K) tøver med at gribe ind over for de tusinder af danskfangede rødspætter, der langsomt kvæles, når de opbevares på is i levende live, så kommer EU nu de gispende rødspætter til undsætning.
Den 22.-23. juni vil EU's fødevareministre således vedtage en forordning om beskyttelse af dyr ved aflivningstidspunktet. For fisk forventes forordningen at fastslå, at de "skal skånes for smerte, der ikke kan undgås, og for psykisk belastning eller lidelse", som det bl.a. formuleres i det oplæg, som Folketingets Europaudvalg skal diskutere i dag. 
Fem år endnu
Det fremgår endvidere, at EU-Kommissionen senest inden for fem år skal forelægge Europa-Parlamentet og Rådet en rapport om muligheden for at indføre visse krav vedrørende beskyttelse af fisk på aflivningstidspunktet. 
"Hvis det er hensigtsmæssigt, skal rapporten ledsages af et forslag til specifikke regler om beskyttelse af fisk på aflivningstidspunktet," siges det i forordningen. 
Selv om EU nu rykker ud for at mindske rødspætternes lidelser, så understreger forordningen, at de enkelte lande ikke behøver at afvente udspillet fra Kommissionen: 
"Indtil disse foranstaltninger vedtages, kan medlemslandene opretholde eller vedtage nationale regler om beskyttelse af fisk på slagte- eller aflivningstidspunktet."
Heller ikke Brian Mikkelsen skal regne med at sidde med hænderne i skødet de næste fem år. 
Dyrevelfærdsordfører Bente Dahl fra RV har nemlig bedt ham om at indhente en udtalelse fra Fødevarestyrelsen, således at ministeren på den baggrund kan kommentere Den Europæiske Fødevaresikkerhedsautoritet EFSA's notat af 29. januar 2009 om fisks oplevelser af smerte og stress.


