En fair løsning
Når de radikale melder klart ud om deres syn på økonomisk ansvarlighed og grænser i udlændingepolitikken, aftvinger de ligeså klare svar fra S-SF. Lad os få dem. Hellere i dag end i morgen


 Danmarks finansminister Claus Hjort Frederiksen har midlertidig forlænget de nødlidende 2020-forhandlinger ved at adskille, hvad aldrig burde være ført sammen: Udlændingepolitik og økonomisk politik.
For at stemme for økonomiske reformer kræver Dansk Folkeparti at få hældt ustraffede bandemedlemmer ud af landet i bundter. Denne eliminering af grundfæstede retsprincipper isoleres fra de økonomiske forhandlinger.
Derfor kan Radikale Venstre forhandle videre om bl.a. en afskaffelse af efterlønnen, som partiet foreslog længe før regeringen. Margrethe Vestager lover samtidig, at hun efter et valg vil arbejde for at tilbagerulle de stramninger, som Dansk Folkeparti måtte få igennem. Det meddelte hun i går i Information. De radikale giver altså klare svar. Ja til økonomiske reformer. Nej til udlændingestramninger.
Men hvor går Socialdemokraternes og SF's grænse i udlændingepolitikken? Vi ved det ikke. De seneste måneder har S-SF bebudet, at de vil komme med et økonomisk alternativ. Hvor bliver det af?
Foreløbig nøjes SF med at true de radikale. Hvis der ikke er enighed om den økonomiske politik, kan man ikke sidde med i regering, lyder det fra Ole Sohn. Nu er det vanskeligt at være enig i en politik, der endnu ikke er fremlagt. Og man kan dårligt bebrejde et politisk parti, at det forsøger at få sin politik igennem.
Hvem siger egentlig, at oppositionspartier ikke må være uenige? Her adopterer S-SF den borgerlige regerings blokpolitiske diktum fra de seneste ti år. Men politik handler jo netop om at være enige om, hvad man er uenige om, så der kan skabes brede politiske løsninger for den bredest tænkelige del af befolkningen. Det er en sund demokratisk praksis.
Så når de radikale melder klart ud om deres syn på økonomisk ansvarlighed og grænser i udlændingepolitikken, aftvinger de ligeså klare svar fra S-SF. Lad os få dem. Hellere i dag end i morgen. Det vil være 'en fair løsning'.
Det afgørende er ikke alene, om oppositionen vinder næste valg. Det afgørende er, hvad oppositionen vil bruge sejren til. cj

