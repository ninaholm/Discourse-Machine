Topvirksomheder skuffede over lave klimaambitioner
En række af de største danske virksomheder kræver nu i en fælles erklæring mere politisk handling op til klimatopmødet. Skuffende, at man har opgivet ambitionen om en bindende aftale, siger Niels Due Jensen fra Grundfos


 24 toneangivende danske virksomheder - fra Arla og Coop over Bang & Olufsen og Nordea til Grundfos, Novozymes og Danfoss - kræver nu mere politisk handling op til klimatopmødet i København.
De er samlet i Rådet for Bæredygtig Erhvervsudvikling og opfordrer nu i en fælles erklæring politikerne til at finde de store klimaambitioner frem igen og gå efter en bindende klimaaftale, der rummer konkrete mål, skrappere regulering, mere virksomhedsansvar og en styrkelse af forbrugernes mulighed for at vælge bæredygtige produkter.
»Vi er noget skuffede over den retræte, som politikerne har foretaget i forhold til ikke længere at kunne opnå en juridisk bindende global klimaaftale. Vi er ikke særligt tilfredse eller trygge ved en politisk aftale i og med, at politiske aftaler er noget, man ofte kan løbe fra,« siger rådets formand Niels Due Jensen, der også er koncernbestyrelsesformand for Grundfos.
I den fælles klimaerklæring slår virksomhederne fast, at den globale klimaindsats skal leve op til målsætningen om, at temperaturstigningen skal begrænses til to grader i forhold til før industrialiseringen - og at det både kræver bindende politiske aftaler og en stor indsats fra erhvervslivet.
Firmaer i grøn førertrøje
Niels Due Jensen mener, at erhvervslivet nu må »tage førertrøjen« i klimaindsatsen, når politikerne ikke magter at sætte tilpas ambitiøse mål.
»Det må være verdens større og internationale virksomheder, der skal gå i spidsen for hele kampen hen i mod mindskelsen af CO2 og en bedring af det globale klima,« siger han - og understreger, at det også er til gavn for erhvervslivet.
»Kan vi demonstrere, dels at vi gør noget alvorligt indadtil i vores virksomheder, og dels at vi udvikler nye og mere grønne produkter, så får vi også forbrugerne med os. På den måde kan vi vise vejen for politikerne, så de også tør træffe nogle bindende aftaler,« siger han.
Foruden en juridisk bindende aftale, »der sigter mod et samfund, der gradvist udfaser brugen af fossile brændstoffer«, opfordrer virksomhederne til fire ting:
Langsigtede rammebetingelser, der fremtidssikrer virksomhedernes investeringer i klimaløsninger.
Flere samfundsmæssige investeringer nu, som sikrer en klimatilpasset infrastruktur mange år frem.
At der sikres et effektivt marked for CO2, der sikrer en stabil høj pris på kulstof og dermed favoriserer klimavenlige produkter.
At offentlige myndigheder og erhvervsliv stiller krav til leverandørernes klimapåvirkning og vælger varer og serviceydelser med lav klimapåvirkning.
Rådet for Bæredygtig Erhvervsudvikling vil ikke optræde samlet på klimatopmødet, der indledes i København i næste uge.
Men enkeltvis vil virksomheder som Grundfos, Danfoss og Novozymes gøre deres for at presse på for så ambitiøs en klimaaftale som overhovedet muligt, siger Niels Due Jensen:
»Og den skal i hvert fald snarest muligt følges op af en juridisk bindende aftale, hvor både de fattige og de rige nationer skal deltage.«

