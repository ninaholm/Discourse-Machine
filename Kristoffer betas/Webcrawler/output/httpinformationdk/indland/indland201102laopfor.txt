LA opfordrer Løkke til at lukke Rønn-sagen
Rønn-sagen skader det borgerlige Danmark, mener Liberal Alliance. Partiet kræver derfor handling nu


 Liberal Alliance øger presset på integrationsminister Birthe Rønn Hornbech (V) i sagen om de ulovlige afslag på statsborgerskab.
Selv om Liberal Alliance har givet Birthe Rønn Hornbech 14 dage til at udarbejde et notat om sagens forløb, opfordrer partiets politiske ordfører, Simon Emil Ammitzbøll, til, at der allerede nu kommer en afklaring.
- Man må erkende - også i regeringstoppen - at ingen i det borgerlige Danmark har gavn af, at den her sag kører længere end højest nødvendigt, siger Simon Emil Ammitzbøll.
- Regeringen kan jo overveje, hvordan den synes, at den bedst muligt kan lukke den her sag ned. Det vil vi ikke forhindre regeringen i, hvis den gør det tidligere end de 14 dage, siger Liberal Alliances politiske ordfører og tilføjer:
- Jeg har ikke tænkt mig, at uddybe det nærmere, men jeg tror godt, at regeringen forstår det.
Selv om Simon Emil Ammitzbøll ikke selv ønsker at nævne de mulige løsninger på sagen, så henviser han til, at der er blevet nævnt tre muligheder for at lukke sagen:
1. Fremskynde det allerede planlagte notat, 2. Iværksætte en uvildig undersøgelse af forløbet omkring afslagene på statsborgerskab eller 3. Udskifte Birthe Rønn Hornbech.
Senest har Socialdemokraterne meldt sig i koret af kritikere af integrationsministeren, som kræver hendes afgang.
- Det er Lars Løkke Rasmussen, som vælger ministrene i det her land, lyder det imidlertid fra Simon Emil Ammitzbøll.

