Luftslag om CO2 mellem EU og verden optrappes
EU's beslutning om at lade al beflyvning af EU's territorium omfatte af CO2-kvotesystemet er fuldt lovlig, siger generaladvokat. Alligevel kalder 26 lande med Kina, Indien og USA i spidsen til modstand
EU har besluttet atat inddrage alle fly til og fra Europa i et CO2-kvotesystem. Fra 1. januar 2012 vil både europæiske og ikke-europæiske flyselskaber få tildelt kvoter, der sætter en overgrænse for deres klimabelastning


 EU's klimakommissær Connie Hedegaard vandt i går en lille sejr i en stor strid om klimaet og flytrafikken til og fra Europa.
26 lande, inklusive USA, Kina og Indien, forsøger at stikke en kæp i hjulet på EU's beslutning om fra nytår at inddrage luftfartssektoren i EU's CO2-kvoteordning, men i går afgav Europa-Domstolens generaladvokat en foreløbig udtalelse, der giver Hedegaard og Kommissionen ret i, at beslutningen følger international lov.
Det betyder langtfra, at striden er bilagt. Det internationale kreditvurderingsbureau Fitch vurderer f.eks., at en eventuel positiv slutdom fra domstolen vil udløse en handelskrig mellem EU og de lande, der føler sig ramt af kvoteordningen.
Det eksisterende kvotesystem omfatter i dag energiselskaber og større industrivirksomheder i EU og sætter en overgrænse for, hvor meget CO2 de i alt må udlede. Inden for dette loft tildeles hver virksomhed en udledningstilladelse i form af en vis mængde CO2-kvoter.
Kvoterne kan efterfølgende handles, så en virksomhed, der udleder mindre CO2, end det har kvoter til, kan sælge til en anden virksomhed med ondt i klimaregnskabet.
I dag er luftfarten et af de erhverv, hvor CO2-udledningerne vokser stærkest, men hidtil har der ikke eksisteret nogen form for regulering af flyenes klimabelastning.
Lige siden 1998 har de 190 medlemslande i FN's luftfartsorganisation ICAO forhandlet om mål for reduktion af flytrafikkens udledninger, men enigheden rækker kun til en 'køreplan' for landenes udarbejdelse af 'frivillige handlingsplaner' med et tidsperspektiv frem til 2050.
Derfor har EU besluttet at handle selv ved at inddrage alle fly til og fra Europa i kvotesystemet. Fra 1. januar 2012 vil både europæiske og ikke-europæiske flyselskaber få tildelt kvoter, der sætter en overgrænse for deres klimabelastning. Det første år vil grænsen svare til 97 pct. af de faktiske årlige udledninger i perioden 2004-06, de efterfølgende år strammes grænsen en anelse til 95 pct.
Modstanden
Luftfartsselskabernes internationale brancheorganisation IATA hævder, at kvoteordningen vil pålægge de berørte selskaber ekstraomkostninger på sammenlagt 23,8 mia. dollar til kvotekøb i tiden frem til 2020. Derfor har bl.a. de amerikanske flyselskaber United Airlines, Continental og American anlagt sag mod EU for at få kvoteordningen erklæret i strid med international lov.
Oven i dette initiativ har Indien den 29.—30. september samlet 26 af ICAO's medlemslande i New Delhi — EU var ikke inviteret — til et møde, hvorfra man har udsendt en fælleserklæring om, at EU-systemet er »uacceptabelt« og »i strid med relevant international lov.« De 26 lande, der foruden Indien bl.a. omfatter USA, Canada, Kina, Japan og Brasilien, har aftalt at »arbejde sammen for at hindre påtvingelsen af EU-kvotesystemet på vore flyselskaber.«
EU har svaret sine kritikere, at 85 pct. af CO2-kvoterne vil blive tildelt flyselskaberne gratis, hvorfor den økonomiske belastning bliver meget begrænset.
»Vi mener det alvorligt med at bekæmpe klimaændringerne, og dette er et vigtigt initiativ. Omkostningen pr. passager ved en flyvning over Atlanten vil blive omkring 2,15 euro (16 kr., red.) Det er ikke for meget,« sagde EU's miljøkommissær Janez Potocnik onsdag.
Dertil siger reglerne for EU-ordningen, at lande, der selv etablerer lignende nationale ordninger, fritages for kvotesystemet ved beflyvning af Europa.
Ikke lovstridigt
I går udsendte Europa-Domstolens generaladvokat Juliane Kokott en første udtalelse i den juridiske strid med bl.a. de amerikanske selskaber. Budskabet om den direktivbestemte kvoteordning er klart:
»EU-lovgivning krænker ikke andre staters suverænitet eller den frihed i luftrummet, som er garanteret under international lov, og den er forenelig med relevante internationale aftaler.«
Juliane Kokott påpeger bl.a., at EU-systemet kun handler om starter og landinger i EU og ikke stiller nogen krav til fly, der er uden for EU's territorium. Hun understreger også, at reglerne er ens for alle, der beflyver EU, og derfor ikke er konkurrenceforvridende.
Generaladvokatens udtalelse er kun et første skridt fra Europa-Domstolen og kun et fingerpeg om dens endelige kendelse.
Klimakommissær Connie Hedegaard siger i en kort kommentar, at »jeg er glad for generaladvokatens konklusion om, at EU-direktivet er fuldt foreneligt med international lov.«
Hvis domstolen ender med at give EU medhold, lukker det ifølge kreditvurderingsbureauet Fitch ikke sagen.
»Andre landes regeringer og luftfartsselskaber vil formentlig intensivere deres modstand mod systemet og presse EU til at bakke ud af den planlagte implementering næste år,« hedder det i en vurdering fra Fitch, der ser en international handelsstrid mellem EU og andre som en åbenlys risiko i sagen.

