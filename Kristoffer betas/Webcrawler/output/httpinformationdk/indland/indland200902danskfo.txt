Dansk Folkeparti afviser fixerum
Dansk Folkeparti vil alligevel ikke stemme for fixerum til de hårdest belastede narkomaner


 Dansk Folkepartis sundhedsordfører Liselott Blixt afviser, at partiet vil stemme for et forslag om oprettelse af fixerum til narkomaner. Det fremgik ellers i flere medier i sidste uge, at partiet skulle have ændret holdning og nu var klar til at danne flertal uden om regeringen. 
"Vi siger ikke ja til fixerum endnu," siger Liselott Blixt og fastholder, at partiet ikke vil stemme for et forslag om fixerum, før man har gjort erfaringer med de nye tiltag om lægeordineret heroin til de hårdest ramte stofmisbrugere. 
"Vi må tage et skridt ad gangen for at se, hvor vi kan løfte på området. Forsøget med lægeordineret heroin skal evalueres om to år, og det er det skridt, vi tager først," siger Liselott Blixt. 
SF's Kamal Qureshi er ærgerlig over udmeldingen: 
"Det er trist for de mange narkomaner, der dør unødvendigt, fordi vi endnu ikke har fixerum. I mange andre europæiske lande er dødeligheden markant lavere. Vi har 50-60 narkomaner i København, der dør hvert år, fordi vi ikke har det tilbud til dem," siger han. 
Han mener, at Dansk Folkeparti ikke forholder sig til, hvad der foregår på Vesterbro: "Det er jo ikke, fordi fixerummene ikke eksisterer i dag. De er i kælderrummene, i trappeopgangene, på legepladserne og i sandkasserne. Alle de steder er også fixerum - uden det nødvendige sundhedspersonale og uden ordentlige forhold. Folk holder altså ikke op med at fixe, fordi de ikke får lov til det," siger Kamal Qureshi.
Han er desuden bekymret over, at misbrugerne er en gruppe, der er let at ignorere: 
"Hvad hvis det hvert år havde været 50 pensionister, der døde, som vi kunne redde med en enkelt lovændring? Det virker som om, at narkomanernes liv ikke tæller så meget som andres."
Partipolitik før behov
Det giver Michael Lodberg Olsen ham ret i. Han er leder af DUGNAD Vesterbro, der er en organisation, der sammen med Københavns Kommune arbejder for at forbedre vilkårene for misbrugerne på Vesterbro. 
"Misbrugerne er en gruppe af mennesker, der ikke brokker sig. De skriver ikke læserbreve eller råber op, for det har de ikke tid til. De har for travlt med at ligge ned," siger Michael Lodberg Olsen. 
Han er skuffet, men ikke overrasket over Dansk Folkepartis udmelding. 
"Lige nu handler fixerummene om partipolitik og ikke om, hvad der er behov for i samfundet," siger han og henviser til, at man trods gode erfaringer i udlandet stadig ikke har indført rummene i Danmark. Samtidig afviser han, at det skulle være nødvendigt at vente på erfaringer med den lægeordinerede heroin, som Dansk Folkeparti har ønsket:
"Lægeordineret heroin har intet at gøre med fixerum. Lægeordineret heroin skal gives af lægen. Fixerummene er der bl.a. for at afhjælpe de meget dårlige hygiejniske forhold, narkomanerne har. Vi kan se fra de 80 fixerum, der er rundt i verden, at det redder liv, når stofferne indtages under kontrollerede forhold," siger Michael Lodberg Olsen.


