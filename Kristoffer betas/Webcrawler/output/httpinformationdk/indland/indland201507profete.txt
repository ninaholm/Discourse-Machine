Profeten Pia
Sankthansaften 1998 forudså partilederen, at hun ville ende i Folketingets formandsstol
Pia Kjærsgaard på valgaftenen den 18. juni, hvor Dansk Folkeparti endte med 21,2 procent af stemmerne – 37 mandater.


 Dansk Folkepartis Pia Kjærsgaard besidder profetiens nådegave. Allerede i 1998 spåede hun, hvad der sker i dag: At hun indtager formandsstolen i Folketinget.
Spådommen fremsagde Pia Kjærsgaard en sen aftentime i juni måned. Information havde Sankthansaften dækket Pia Kjærsgaards båltale på godset Gjeddesdal ved Solrød vest for København.
På vej tilbage mod hovedstaden i bilen, ført af Pia Kjærsgaards ægtefælle, Henrik Thorup, spurgte Information Pia Kjærsgaard:
– Hvordan ser du dig selv og Dansk Folkeparti om 19 år, når du fylder 70?
Og Pia Kjærsgaard svarede:
»Uha... Det... Hvis vi gør vores arbejde godt, er vi på størrelse med Socialdemokratiet. Hvis ikke, er vi der ikke mere.«
Hvorpå hun med lys og munter ungpigestemme tilføjede:
»Til den tid vil jeg sidde værdigt grånende som folketingsformand og råbe lige som hende ovre i England: ’Orrden! Orrden!’«
Læs også: 'Vi taler for de utrygge og usikre'
Som genfortalt i reportagen i Information fik den forudsigelse Pia Kjærsgaard og Henrik Thorup til at le hjerteligt.
Tænkeligt lo bladets læsere også. Men nu er spådommen altså blevet virkelighed. Endda to år inden de 19, som var tidshorisonten.
Stressfrit samfund
Information spurgte også Pia Kjærsgaard, hvordan hun forestillede sig, at Danmark kan vende tilbage til en ideel tilstand.
Hertil svarede hun:
»Kan vi ikke klare det ved at sætte omkostningsniveauet ned? Skrue lidt ned for blusset, både i det offentlige og måske også i det private. Behøver man villa, Volvo og vovse, før man sætter børn i verden?«
Se, det er jo en foregribelse af de tanker, som Uffe Elbæks parti ’Alternativet’ høstede ni mandater på ved folketingsvalget sidste måned: Et samfund uden stress, og hvor folk kan få lov til at være mennesker.
Men den forudsigelse har Pia Kjærsgaard endnu til gode at gøre til virkelighed.
Læs også: Formanden

