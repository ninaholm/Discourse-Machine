Søfart bliver del af klimatopmøde
Deltagerne ved næste års klimatopmøde i København skal også diskutere reduktion af skibes CO2-udslip. Klimaminister Connie Hedegaard (K) erkender dog, at der stadig er lang vej til en global aftale på området


Nu har hele to FN-organer besluttet, at skibsfartens store udslip af drivhusgasser skal reguleres.I sidste uge var det FN's søfartsorganisation, IMO, som besluttede, at der skal vedtages bindende mål for CO2-reduktion. Og nu er det også på FN's aktuelle klimamøde i Bangkok blevet besluttet at sætte udledninger på skibe på dagsordenen. Mødet er det seneste i rækken, som skal forberede det store klimatopmøde i København næste år.Resultaterne fra de to møder glæder klimaminister Connie Hedegaard (K)."Nu har jeg efterhånden iagttaget dette spil i flere år. Og hver gang vi vedtager nye tiltag, så forpligter det verdenssamfundet yderligere. Ingen vil skyde det ned, fordi den politiske pris bliver for høj," siger hun.Set udefra kan det dog være svært at få øje på banebrydende skridt i de nye aftaler: I Bangkok blev det udelukkende besluttet, at man frem over skal diskutere begrænsning af udslip fra skibes drivhusgasser. Men der er ingen aftale om, hvornår og hvor meget.På IMO-mødet i London tilsluttede de 167 medlemslande sig godt nok en række principper for regulering af søfartens CO2-udslip. Men heller ikke her er der sat tal eller tidsfrister på. Og så har store lande som Kina og Indien modsat sig beslutningen, som de dog formelt set er bundet af.Potentiel fiaskoConnie Hedegaard erkender da også, at der stadig er mange sten på vejen."Jeg kan sagtens finde hår i suppen, og selvfølgeligt er det et problem, at Kina og Indien ikke er med. Men det er alligevel første gang, at man så afgørende er enedes om en række principper på området," siger hun.- Men er der ikke en risiko for, at når nu IMO har vedtaget at gøre noget, så mindskes presset for at få en aftale på klimatopmødet?"Nej. Det er også derfor, at vi siger, at der skal være substantielle resultater inden udgangen af 2008. Samtidig skal vi fortsat arbejde i flere spor på en gang - også i EU-regi."De to nye FN-beslutninger har dog ikke gjort energi- og klimamedarbejder i Greenpeace Tarjei Haaland mindre utålmodig."Nu har vi i årevis haft en Kyoto-protokol, som ikke havde regulering af søfarten med. Og al erfaring viser, at IMO sejler meget, meget langsomt, og man har givet organisationen en meget lang snor. Men alene det at der er kommet på dagsordenen op til mødet, er da positivt. Nu skal der bare handling bag," siger han.Socialdemokraternes klimaordfører, Mette Gjerskov, er også stadig skeptisk."Det er da positivt at IMO endeligt er begyndt at rykke sig. Men det er meget fodslæbende," siger hun.SF's trafikordfører, Pia Olsen Dyhr, er langt fra imponeret over de nye FN-vedtagelser:"Ifølge Connie Hedegaard er det alene at træffe en beslutning en stor sejr. Men jeg betragter det altså som en fiasko, hvis ikke der er kommet en global regulering af skibenes CO2-udslip i forbindelse med COP15 (næste års klimatopmøde, red.)," siger hun.Både Mette Gjerskov og Pia Olsen Dyhr mener også, at Connie Hedegaard skal forsøge at overtale Danmarks største rederi, Mærsk, til at gå i front og vise samfundsansvar ved at reducere deres CO2-udslip før en global aftale er en realitet.Det forslag afviser dog både Mærsk og klimaministeren med henvisning til, at Mærsk allerede arbejder på en global aftale som toneangivende medlem af Rederiforeningen.
