Stadig flere strander på tålt ophold
Antallet af udviste udlændinge på tålt ophold er siden 2011 steget med to tredjedele. En yderst problematisk udvikling, mener Enhedslisten
Et stigende antal udlændinge lever som Husain Yagubi på tålt ophold. Nu ønsker Enhedslisten at sætte en øvre tidsgrænse for, hvor længe en person kan være på tålt ophold. Regeringen håber, at indførelsen af et nyt udrejsecenter vil mindske udgifterne til tålt ophold, som i 2013 var tæt på fordoblet siden 2011.


 
	Antallet af udviste udlændinge på tålt ophold er på bare to år steget markant. Det viser en ny opgørelse fra Udlændingestyrelsen, som Justitsministeriet har sendt til Folketinget.

	Ved slutningen af 2013 var der 66 personer på tålt ophold i Danmark. Det er en stigning på to tredjedele siden 2011, hvor antallet kun var 39 personer.

Læs også: Eksperter kritiserer tålt ophold på ubestemt tid

	Udenlandske statsborgere kan få lov at blive i Danmark på tålt ophold, hvis de får en udvisningsdom på grund af kriminalitet, men ikke efterfølgende kan sendes hjem som følge af en risiko for dødsstraf, tortur eller anden umenneskelig behandling i hjemlandet. Og Enhedslistens integrationsordfører, Johanne Schmidt-Nielsen, betegner stigningen i antallet af personer på tålt ophold som yderst problematisk.

	»Man frihedsberøver potentielt mennesker på livstid, selv om de allerede har udstået deres straf én gang. Det er en dobbeltstraf, som ikke hører hjemme i et retssamfund. Man bør som minimum have en øvre tidsmæssig grænse for, hvor længe folk kan være på tålt ophold. Og hvis udvisning ikke kan lade sig gøre, må de nøjes med fængselsstraffen ligesom danske statsborgere,« siger hun.

	Debatten om tålt ophold blev i januar aktualiseret på ny, da Københavns Byret ophævede en udvisningsdom over den iranske statsborger Elias Karkavandi, som indtil da havde levet på tålt ophold i syv år. Han blev i 2006 dømt til udvisning ved Østre Landsret, fordi han havde været vagt for hashhandlerne på Christiania.

	Allerede i juni 2012 afgjorde Højesteret, at det var i strid med menneskerettighederne at pålægge ham at overnatte i Center Sandholm og melde tre gange ugentligt til politivagten i centret.

	»Højesteret sagde med den dom, at man indskrænkede hans bevægelsesfrihed så meget, at det var uacceptabelt ud fra et menneskeligt synspunkt. Det principielle problem opstår, hvis tålt ophold bliver en ekstra straf: Det må ikke komme til at ligne et fængselsophold,« siger Jørgen Albæk Jensen, professor ved Juridisk Institut på Aarhus Universitet.

	Han understreger imidlertid, at tålt ophold generelt hverken udgør en ekstra straf eller et menneskeretligt problem.

	»Udvisningen er en del af den straf, domstolen afsiger. Og tålt ophold er en mere human løsning end at sende personerne tilbage til risikoen for tortur eller henrettelse. Man må så ikke sætte dem i fængsel igen, men man må godt holde øje med, hvad de foretager sig, og man må godt holde dem på et meget beskedent materielt niveau, uden at der er problemer i det,« siger Jørgen Albæk Jensen.

	Udgifter næsten fordoblet

	Sammen med det stigende antal personer på tålt ophold i Danmark er udgifterne til dem steget tilsvarende siden 2011. Det viser en anden ny opgørelse, som Justitsministeriet har sendt til Folketinget.

	Udlændingestyrelsens udgifter til personer på tålt ophold er således fordoblet fra 7,6 millioner kroner i 2011 til 15,4 millioner kroner i 2013. Flygtningenævnets udgifter er steget fra 0,3 millioner kroner til 0,5 millioner kroner i samme periode, mens Rigspolitiets og Nordsjællands Politis udgifter til personer på tålt ophold er steget fra i alt 1,2 millioner kroner til 1,9 millioner kroner.

	»Det er bestemt ikke med regeringens gode vilje, at udgifterne til personer på tålt ophold har været stigende,« siger Socialdemokraternes Trine Bramsen, formand for Folketingets Udvalg for Udlændinge- og Integrationspolitik.

	»Vi så hellere, at disse mennesker blev hjemsendt, da de ikke er ønskede i Danmark. Det er dog ikke muligt at sende personerne hjem, når vi samtidig fra dansk side vægter at overholde menneskerettighedskonventionen,« siger hun.

	Et nyt udrejsecenter på Sjælsmark Kaserne skal fremover huse personer på tålt ophold sammen med kriminelle asylansøgere: Det er et af resultaterne af en asylaftale fra efteråret 2012 mellem den daværende S-SF-R-regering, Enhedslisten og Liberal Alliance. Her skal de underlægges skærpet overvågning og adgangskontrol. Det vil ifølge Trine Bramsen nedbringe omkostningerne for personer på tålt ophold.

	»Derudover samarbejder vi med de lande, som personerne på tålt ophold kommer fra, for at sikre, at hjemsendelse finder sted, så snart forholdene er til det. Så antallet nedbringes gennem samarbejde med de pågældende lande, og udgifterne nedbringes gennem det nye udrejsecenter. Og så kan de pågældende personer jo også selv rejse ud af Danmark. Det står dem frit for,« siger hun.

	Justitsminister Karen Hækkerup (S) har ikke ønsket at kommentere på sagen.

