Dansk-somalier: Danica White's besætning kunne være løsladt efter tre døgn
Ifølge dansk-somalieren Musse Sheikh ville kaprerne Danica White løslade besætningen allerede tre døgn efter piratoverfaldet i juni 2007. Hvorfor skulle der så gå næsten tre måneder, før søfolkene kom fri? spørger han


 Dansk-somalieren Musse Sheikh blev den 2. juni 2007, hvor kapringen af det danske fragtskib Danica White ud for Somalia blev kendt, kontaktet af Udenrigsministeriet.
»De sagde: Vi har et kapret skib, kan du hjælpe os,« fortæller Musse Sheikh, der har boet i Danmark siden 1973 og i mange år fungeret som tolk for bl.a. politiet og retsvæsnet.
Næste dag mødte Musse Sheikh op på et kontor bag Politigården i København, sandsynligvis i Puggårdsgade, hvor en særlig efterforskningsgruppe holdt til.
»Her fik vi først over kontorets telefon kontakt til en forhenværende somalisk general, der havde forladt hæren til fordel for moskeen. Han herskede over Det Røde hav og Det Indiske Ocean. Næste dag fik vi direkte kontakt til piraterne på skibet, og jeg fortalte dem om Danmark. De gik med på at løslade besætningen mod et beskedent beløb, mens skib og ladning skulle blive,« siger Musse Sheikh.
Til hans store overraskelse var ingen på kontoret dog interesseret i det tilbud:
»Ham, jeg snakkede med, skulle hele tiden ind og rådspørge nogle andre, som vi ikke måtte se. Det kom virkelig bag på mig, at man ikke ville gøre noget ved det. Men efter nu at have læst i aviserne, hvordan besætningsmedlemmerne i dag er blevet alvorligt syge efter gidselopholdet, mener jeg, at sandheden må frem: Drengene kunne været kommet hjem tre døgn efter kapringen i stedet for at vente de næsten tre måneder, der gik,« siger Musse Sheikh.
'Det har vi aldrig hørt'
Udenrigsministeriets Borgerservice ved Charlotte Slente bekræfter, at ministeriet tog kontakt til Musse Sheikh straks efter kapringen.
»Musse Sheikh bidrog med baggrundsinformationer, men i sidste ende spillede de ikke nogen rolle for den løsesum, der blev betalt for Danica White,« siger hun og understreger, at Udenrigsministeriet ikke var involveret i selve forhandlingsforløbet med piraterne.
Den opgave blev i stedet overladt til en privat forhandlergruppe, hvor bl.a. skibsreder Jørgen Folmer og forsikringsselskaberne Codan og Skuld indgik. Rederiet H. Folmer & Co. afviser pure at kommentere noget som helst: »Den sag er et overstået kapitel for os,« >lyder den korte besked fra rederiets talsmand, Uffe Jensen.
Heller ikke Danmarks Rederiforening kan bidrage med oplysning: »Det har jeg aldrig hørt om før,« siger underdirektør Jan Fritz Hansen og tilføjer, at Rederiforeningen ikke var impliceret i »det operationelle« omkring kapringen af det danske skib.
Helt generelt er erfaringen dog, tilføjer Jan Fritz Hansen, at man ikke skal acceptere første tilbud fra pirater:
»Så risikerer man bare, at prisen er fordoblet næste dag,« forklarer han.
Codan var ifølge selskabets pressechef, Jens Nüchel, »slet ikke over sagen på tredje døgn, så det kan vi slet ikke udtale os om,« som han siger.
Fejlagtig disposition
Henrik Berlau fra Sømændenes Forbund 3F har ikke tidligere hørt om piraternes tilbud til Musse Sheikh. Berlau  har dog et bud på, hvorfor et evt. tilbud om frigivelse ikke blev realiseret:
»Hvis den mulighed har været på bordet, så har situationen jo været den, at der ikke var nogen, der kunne eller ville betale løsesummen for besætningen. Udenrigsministeriet ville ikke, den danske stat ville ikke - tværtimod er de jo stolte over ikke at forhandle med pirater - og som vi gang på gang har påpeget, så var kun skibet og ladningen forsikret,« siger Berlau og tilføjer, at det er »en kendsgerning, at ingen i forhandlingsgruppen tog sig af besætningens interesser, og vi som fagforbund fik jo ikke lov til at deltage i forhandlingsgruppen.«
Berlau fortæller, at Sømændenes Forbund til sidst offentligt tilbød at betale løsepengene for at få deres medlemmer fri. Først da kom der øjensynligt skred i forhandlingerne, og få dage efter var skib, ladning og besætningen løsladt.
Advokat Knud Foldschack, der netop har repræsenteret besætningsmedlemmerne i en tabt erstatningssag mod rederiet og skibsføreren, finder Musse Sheikhs oplysninger »vældig interessante«. Foldschack »er dybt ked af at høre, at man åbenbart har været så langt med at få besætningen fri, uden det er blevet til noget«.
»Det viser med al tydelighed, at det er en fejlagtig disposition at udelukke repræsentanter for besætningen og deres pårørende fra forhandlingsgruppen. Den lange periode, hvor besætningen var gidsler, har været helt utilstedelig, hvis besætningen kunne være kommet fri hurtigere,« siger Foldschack.
3F har nu anket erstatningssagen til Østre Landsret.


