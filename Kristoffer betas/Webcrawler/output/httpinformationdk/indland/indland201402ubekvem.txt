Den ubekvemme sandhed
Det er en ubekvem sandhed, at Danmark på visse områder ikke kan gå forrest i forsøget på at nedbringe drivhusgasserne, lyder det fra overvismanden efter hård kritik af ny rapport fra Det Miljøøkonomiske Råd
 
	Fra venstre John Schmidt, Eirik Schrøder Amundsen, Hans Jørgen Whitta-Jacobsen ( i fokus ) og Claus Thustrup Kleiner på pressemødet onsdag den 26. februar 2014 om den nye vismandsrapport omkring miljøøkonomiske spørgsmål


 
	Klima- og energiministeren mener, at de rammer »helt uden for skiven«. Vindmølleindustrien taler om en »forbier«. Og Verdensnaturfonden beskriver de miljøøkonomiske vismænds argumenter som »enfoldige«.

	Der mangler ikke kritikere af Det Miljøøkonomiske Råds formandsskab, vismændene, som i en ny rapport blandt andet anbefaler, at Danmark afvikler alle tilskud til vedvarende energi og aflyser de planlagte havvindmølleparker Kriegers Flak og Horns Rev 3.

	Det har vismændene gjort før. Ja, Verdensnaturfonden konkluderer endda i undersøgelsen: »Klimasynspunkterne i Det Miljøøkonomiske Råds rapporter 2008-2013«, at vismændenes »teoretiske tilgang fører til en række uheldige anbefalinger, hvis man ønsker, at der skal ske markante teknologifremskridt og effektiviseringer, som i den sidste ende kan føre til reduktion i drivhusgasudledningen«. Men ifølge overvismand, Hans Jørgen Whitta-Jacobsen kan Danmark – trods ønsket herom – faktiske på en række områder ikke gå forrest i forsøget på at nedbringe drivhusgasserne.

	»Det er altid kedeligt, når man vil tage den lille dreng ud af fortællingen om »Kejserens nye klæder«. Det er nemlig os, der står og siger nogle sandheder, som er ubehagelige mange steder – både hos regeringen og oppositionen, som står bag energiforligene og de grønne organisationer. Men vi skal selvfølgelig sige det, vi tror på.«

– Hvori består denne ubekvemme sandhed?

	»Spørgsmålet handler om hvorvidt det europæiske CO2-kvotesystem i virkeligheden er brudt sammen/vil bryde sammen eller om det stadig fungerer. Hvis vi var enige om, at kvotesystemet var brudt sammen, og vi ikke kan regne med det i fremtiden, så er det rigtigt, at en ambitiøs dansk indsats for vedvarende energi i el- og varmesektoren ville have en ganske vist lille, men dog stadig positiv indflydelse på CO2-udslippet i verden. Men det er ikke tilfældet. Og så er der altså lagt et loft over EU’s samlede CO2-udledning fra el- og varmeværker og for øvrigt også de energitunge industrivirksomheder.«

	Kvoteloftet bestemmer

– Hvad får det af betydning for den danske klima- og energipolitik?

	»Hvis vi bruger penge på at få disse virksomheder til at nedbringe deres C02-udslip, reducerer det altså ikke det samlede udslip i EU. Det er nemlig styret af den mængde kvoter, som der er.«

– Hvorfor fraråder vismændene tilskuddene til vedvarende energi?

	»Vi har ikke noget imod vedvarende energi. Tværtimod. Vi skal have en helt masse af det, men vi skal meget gerne have det i kraft af, at kvoterne presser det igennem og nødvendiggør at el- og varmeværker i højere grad baserer sig på vedvarende energi. Det er meningsløst at bruge offentlige penge på at få endnu mere end den proces giver, da det ikke giver noget ekstra. Det er nu engang, som sagt, antallet af kvoter, som lægger loftet.«

– Men et politisk flertal ønsker, at Danmark går forrest i kampen for at nedbringe drivhusgasserne. Kan det så ikke lade sig gøre?

	»Det giver i hvert fald ikke mening at gå forrest i kvotesektoren ved at bruge penge på at få endnu mere vedvarende energi end kvoteloftet betinger. Til gengæld kan Danmark godt gøre mere i den del af økonomien, som er uden for kvotesektoren. Uden for kvotesektoren har vi hele energiforbruget i forbindelse med transport, privat boligopvarmning og landbrugets udledning af drivhusgasser. Her har hvert af EU’s lande fået et reduktionskrav, så Danmark skal reducere udslippet med 20 procent fra 2005 og til 2020. Men Danmark har ikke fuldt ud anvist, hvordan vi vil nå det mål. Så det er absurd, at vi bruger mange penge ovre i kvotesektoren, hvor det ikke giver så meget mening, hvorimod der, hvor det giver mening, løber vi ikke foran. Vil Danmark være vidtgående – og demonstrere for verden at tingene kan lade sig gøre – så burde vi demonstrere det der, hvor der er behov for det.«

