NSA spionerer mod nære allierede
Den amerikanske efterretningstjeneste NSA spionerer mod sine tætte allieredes økonomiske og handelspolitiske forhold og videregiver oplysninger til både den amerikanske handelsrepræsentation og de centrale fagministerier. Det viser nye lækkede dokumenter i en bog, der udkommer i dag
Journalisten Glenn Greenwald var en af de to journalister, der fik den oprindelige kontakt til Snowden og mødte ham i Hong Kong. Han har siden været en af de få, der har haft adgang til et komplet arkiv over Snowdens dokumenter.


 
	Selv om NSA samarbejder tæt med efterretningstjenester i en række lande, spionerer amerikanerne rutinemæssigt mod deres egne allierede, når de skal forsyne deres »kunder« i resten af den amerikanske centraladministration. Det viser nye tophemmelige dokumenter offentliggjort i den amerikanske journalist Glenn Greenwalds bog Overvåget – En insiderberetning om Edward Snowden, NSA og den amerikanske overvågning, der udkommer tirsdag d. 13. maj.

	I bogen publiceres en ny samlet oversigt over NSA’s tætteste partnerlande, samt nye dokumenter, der udbygger den eksisterende viden om, hvordan selv den tætteste kreds af partnerskabslande ikke kan vide sig sikre over for de amerikanske spioner. Og overvågningen af de tætte allierede begrænser sig ikke til terror eller militær- og sikkerhedsrelaterede spørgsmål, men er direkte rettet mod de allierede landes handelspolitik og økonomiske forhold.

	Igennem snart et års afsløringer har en række medier publiceret flere end hundrede fortrolige dokumenter fra NSA, som whistlebloweren Edward Snowden tog med sig fra NSA. Forfatteren til bogen, Glenn Greenwald, er den ene af de to journalister, der fik den oprindelige kontakt til Snowden og mødte ham i Hong Kong.

	Han har siden været en af de få, der har haft adgang til et komplet arkiv over Snowdens dokumenter. I alt afsløres der ifølge Glenn Greenwald 56 nye NSA-dokumenter i bogen, der også indeholder nye detaljer om Snowdens flugt, og hvordan de første historier blev til på den britiske avis The Guardian i en hektisk kamp mod uret og under pres fra det amerikanske efterretningsapparat.

	I bogen offentliggøres for første gang, hvad der ser ud til at være en komplet liste over NSA’s såkaldte tredjepartslande, som Danmark er iblandt. NSA strukturerer sine samarbejder i kredse med den såkaldte Five Eyes-alliance – Storbritannien, Canada, Australien og New Zealand – som dem, den tætteste udveksling af efterretninger foregår med. Det er også de lande, der i højeste grad bidrager til at sikre indsamlingen af de milliarder af oplysninger, som NSA hver dag suger op fra internationale fiberkabler, internetknudepunkter og hackede computernetværk.

	Dokumentet over den næste kreds af tredjeparter, der er fra budgetåret 2013, viser, at 33 lande har tredjepartsstatus som »Godkendte SIGINT-partnere«.

	Det er flere end hidtil kendt, og ud over de oplagte som de skandinaviske lande, Tyskland, Holland, Frankrig og Japan, er der også mere overraskende lande som Thailand, Pakistan, Etiopien, Saudi Arabien og Jordan iblandt tredjeparterne. 20 af disse lande – heriblandt Danmark – bliver i et andet dokument desuden beskrevet som havende et »fokuseret samarbejde« med NSA. Ifølge bogens forfatter er næste niveau de lande, som USA spionerer intensivt imod, men ikke samarbejder med – som de oplagte Kina, Rusland, Venezuela og Cuba, men også mere neutrale lande som Brasilien, Sydafrika og Mexico er iblandt.

	Enorme fordele for industrien

	At Danmark er tredjepartsland til NSA er ikke nyt, og tidligere har det også været fremme, at Danmark er en del af de såkaldte ’Ni Øjne’, som er et yderligere tæt samarbejde udover de fem angelsaksiske lande.

	Nye dokumenter offentliggjort i bogen leverer også yderligere eksempler på, at det at være blandt de tætteste allierede ikke betyder, at NSA ikke spionerer mod landene. Et memorandum fra 2006 beskriver, hvordan en NSA-afdeling er ansvarlig for indhentning af efterretninger fra 13 lande på tre kontinenter, hvoraf seks af landene er iblandt deres tætte allierede tredjeparter:

	»Afdelingen for Vesteuropa og Strategiske Partnerskaber fokuserer på udenrigspolitik og handelsaktiviteter for Belgien, Frankrig, Tyskland, Italien, Spanien, såvel som Brasilien, Japan og Mexico«, står der i dokumentet.

	Et dokument fra 2009 giver også eksempler på, hvad det er spionagen kan bruges til. Her skriver den amerikanske viceudenrigsminister Thomas Shannon et brev til den daværende NSA-direktør Keith Alexander for »at udtrykke taknemmelighed for og lykønske med den enestående signalefterretningsstøtte« som det amerikanske udenrigsministerium modtog under Fifth Summit of The Americas, hvor der fandt vigtige økonomiske forhandlinger sted. »De mere end 100 rapporter, vi modtog fra NSA, gav os dyb indsigt i planerne og intentionerne fra andre topmødedeltagere«, står der i dokumentet, der ifølge viceudenrigsministeren gjorde dem i stand til at håndtere svære modparter som Cuba og Venezuela.

	Blandt de nye dokumenter, som Glenn Greenwald offentliggør, er også en oversigt over NSA’s kunder i den amerikanske centraladministration, som understreger, hvor bredt NSA spionerer. For selv om spionprogrammerne typisk forsvares med hensyn til deres betydning for sikkerhed og antiterrorindsatsen er blandt andet Landbrugsministeriet, Finansministeriet, Handelsministeriet og Energiministeriet blandt kunderne dvs. modtagerne af NSA’s efterretninger. Derudover er også Kontoret for USA’s Handelsrepræsentant, som er den institution, der forvalter præsidentens internationale handelspolitik, blandt modtagerne, hvad der understreger efterretningstjenestens involvering i spionage til fordel for landets økonomiske interesser.

	Som Greenwald skriver i bogen: »NSA’s økonomiske spionage har indlysende grunde. Når USA bruger NSA til at aflytte andre landes planlægningsstrategier under økonomiske og handelspolitiske forhandlinger, kan landet opnå enorme fordele for den amerikanske industri«.

