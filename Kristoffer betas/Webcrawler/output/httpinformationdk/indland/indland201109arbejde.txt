Arbejderne kan ikke skyde skylden på DJØF'erne
Efter valget er der forsvindende få med arbejderbaggrund i Folketinget, men det er ikke DJØF'ernes skyld, mener Mattias Tesfaye fra 3F. Fagforeningerne har været alt for dårlige til at bakke op om deres politisk interesserede medlemmer og mest af alt skal lønmodtagerne holde op med at brokke sig og komme ind i kampen
Men det nytter ikke at skyde skylden på DJØF'erne eller det politiske system for, at der er så få arbejdere i Folketinget, mener faglig sekretær i 3F og medlem af SF, Mattias Tesfaye. Arbejderklassen er nødt til selv at komme ind i kampen


 Tager man et kig på Folketingets medlemmer efter valget i forrige uge, er tendensen mere end tydelig. DJØF'erne er langt overrepræsenterede i forhold til den danske befolkning, og politikere med lønmodtagerbaggrund er næsten ikke til at få øje på. Men det nytter ikke at skyde skylden på DJØF'erne eller det politiske system, mener faglig sekretær i 3F og medlem af SF, Mattias Tesfaye. Arbejderklassen er nødt til selv at komme ind i kampen.
»Jeg ved, at der sad mange ude i skurerne efter valget og sagde, 'det er fandme typisk, at alle de kloge hoveder skal sidde og styre det hele'. Men det nytter ikke at sidde og klynke over, hvor ond herremanden er i stedet for at rotte sig sammen og tage kampen op. Der er behov for, at nogen siger: 'Nu må I fandme selv tage jer sammen',« siger Mattias Tesfaye, der forleden i en kronik i Ekstra Bladet direkte opfordrede flere lønmodtagere til at melde sig ind i politiske partier.
Han ser det generelt som et problem, at arbejderklassen næsten ikke er repræsenteret i Folketinget.
»Mange akademikere ville her sige, selvfølgelig kan de også varetage arbejdernes interesser. Men faktum er, at politikere, der aldrig har været i kontakt med vores medlemmer, oftest vil underprioritere arbejdernes problemer,« siger Tesfaye.
Men det handler ikke kun om, at for mange vælgere sætter deres kryds ud for en akademiker på valgdagen. Derimod starter problemet langt tidligere, fordi der ganske enkelt ikke er nok med arbejderbaggrund på stemmesedlen.
»Det var ikke i torsdags, at det gik galt. Det gjorde det på de hundredvis af opstillingsmøder, der blev holdt over hele landet, hvor almindelige arbejdere simpelthen ikke er aktive og derfor heller ikke stiller op,« siger Mattias Tesfaye.
Fagforeninger skal hjælpe
Men ansvaret ligger ikke kun på arbejderne selv, mener Tesfaye. Ifølge ham har fagforeningerne i mange år været for dårlige til at bakke op om deres politisk interesserede medlemmer.
»Vores indsats har været for fattig. Vi bør meget mere systematisk og grundigt i organisationerne skubbe på for, at nogle af de mennesker, der allerede har vist politisk interesse som tillidsfolk, også forstår, at landspolitik er en reel mulighed,« Mattias Tesfaye.
Han foreslår, at man eksempelvis som en del af tillidsmandsuddannelsen ligefrem skubber på for, at de skal engagere sig politisk.
Globaliseringen
Mattias Tesfaye mener desuden, at en del af forhindringen ligger i, at såkaldt almindelige mennesker i stigende grad mister tilliden til, hvilken effekt landspolitik overhovedet har.
»Politik bliver mere og mere til nødvendighedens lov. Globaliseringen gør jo, at der er færre og færre ting, man helt praktisk kan beslutte i det danske folketing, fordi vi er så påvirkede af, hvad der sker i for eksempel USA, Kina og i EU. Men det skaber et negativt billede af, at der er mange ting, der ikke er til diskussion i det danske folketing. Det reducerer politik fra at være et spørgsmål om ideologier og holdninger, til at man skal finde den bedste administrator. Og det distancerer folk fra det politiske system.«

