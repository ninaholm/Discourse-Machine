Venstre hælder til nej til energiaftale
Fremtidens energipolitik er i disse dage fanget i en politisk nervekrig på Christiansborg. Forhandlingerne ses af mange som et pejlemærke på, hvilket politisk klima den nye regering i den kommende tid skal agere i


 40 års brede forlig på energiområdet i Danmark står på spil, når topstrategerne i Venstre i de kommende dage træffer en vigtig beslutning: Skal partiet risikere at blive lidt upopulære i dele af erhvervslivet og blandt visse af deres borgmestre — for til gengæld at få en gylden mulighed i offentligheden, når prisen på regeringens nye energipolitik skal forklares i en krisetid?
Lysten til sejr
Det handler om milliarder. Mange milliarder. Og det handler om, hvordan Danmark skal nå målet om at blive uafhængig af fossile brændstoffer i 2050: En ambition som både den nuværende og den tidligere regering er enige om. Men det handler også om, hvor stor en del af gildet, forbrugernes skal betale i form af højere elregninger. Og om hvorvidt der via et bredt forlig kan sikres stabile rammer omkring de investeringer, erhvervslivet skal gøre i fremtiden.
Lige nu står Lars Løkke Rasmussen og hans parti med meningsmålingerne i ryggen. Lysten til at give den nye regering en sejr på den vigtige energipolitik er til at overse. Så hellere stå frit med muligheden for at beskylde de røde for at hælde unødvendigt mange penge efter klimaet i en alvorlig tid, hvor danskere hver dag bliver ramt af arbejdsløshed.
I midten af alle de strategiske overvejelser, der åbenlyst finder sted på begge sider af det politiske net, ligger to udspil: S-R-SF har groft sagt taget VK-udspillet og tilføjet, hvad der svarer til en havvindmøllepark samt hævet niveauet for energibesparelser samt indført nogle støtteordninger for energitunge virksomheder, der gerne vil omstille til vedvarende energi. Ikke noget man skulle tro skræmte erhvervsvenlige Venstre eller de konservative bort, tænkte den nye klimaminister, da han tiltrådte. Men han var for optimistisk. Ministerens forslag koster 5,6 mia. kr. om året i 2020, mens hans forgænger Lykke Friis’ (V) forslag kostede 3,6 mia. kr.
En 50’er om året
For danskernes privatøkonomi handler det ifølge Klima- og Energiministeriet sådan cirka om, hvorvidt vi i år 2020 skal betale 140 eller 90 kroner mere om måneden inkl. moms på energiregningen. Afgiftsstigningerne vil blive indfaset langsomt, så der er i 2013 vil være tale om, at forbrugerne blot skal af med en halvtredser mere om året til elregningen.
I nogle ører lyder beløbet overkommeligt — ihukommende, at vi i 2020 også sparer en masse penge, fordi vi netop har omstillet os til mere grønne løsninger. Men for andre er der tale om en for hård belastning af forbrugerne — og heri ligger — hvis man spørger Venstrefolk — det store stridspunkt mellem regeringen og oppositionen.
Tre argumenter
Efter samtaler med flere Venstrefolk tyder det på, at partiet har klargjort særligt tre argumenter, hvis de siger nej til aftalen. Den korte version af dem lyder:
»Det må ikke blive dyrere at være dansker.« Regeringens forslag koster for meget for forbrugerne. Det kan vi ikke forsvare i en krisetid.
»Den tidligere regerings forslag var ambitiøst og blev rost fra alle sider.« Underforstået; når vi — en borgerlig regering — blev rost for vores klimaforslag, hvorfor i alverden skal vi så gå endnu længere i en krisetid?
»Regeringens NOx-afgift skaber en ny situation.« Da den nye regering valgte at indføre den senere så udskældte NOx-afgift på brændsler ændrede den vilkårene for en energiaftale. De 600 mio. kr., som NOx-afgiften koster, bør derfor fratrækkes regningen for energiforliget.
Så vidt de argumenter, som Venstre med lethed vil kunne bruge, hvis det ender med et smalt forlig på energipolitikken. Beslutningen er alligevel ikke helt nem eller uden konsekvenser. For det første lægger erhvervslivet pres på Venstre for at indgå en aftale — for det andet modtog Lars Løkke Rasmussen i går et brev fra seks af sine egne, som advarede mod et smalt forlig; borgmestrene i Esbjerg, Varde, Tønder, Ringkøbing-Skjern, Ikast-Brande og Herning.
Borgmestre bakker op
»Et smalt forlig vil være stærkt uheldigt af flere årsager. Ikke mindst vil det automatisk skabe usikkerhed om de langsigtede rammevilkår og betingelser for investeringer for alle led i den danske energiindustri. I princippet vil der kun herske klarhed frem til udløbet af indeværende valgperiode. Det duer ikke. Derfor opfordrer vi Venstre til at arbejde for en bred politisk aftale om Danmarks fremtidige energipolitiske prioriteringer,« skriver de seks borgmestre.
Borgmestrene bakker i brevet sågar op om regeringens planer om at lave en ekstra havvindmøllepark.
Venstre kan således vælge at tilføje klima- og energiminister Martin Lidegaard (R) et politisk nederlag i form af et smalt forlig. Den beslutning vil samtidig imødekomme de — ikke ubetydelige — dele af baglandet, som mener, at 3,6 mia. kr. i 2020 må være al rigeligt at investere i energi og klima i en krisetid. Partiet kan også vælge at gå med i en aftale og dermed sikre fortsat stabile forhold omkring dansk energipolitik. I skrivende stund peger meget på, at Lars Løkke Rasmussen satser på den første løsning.

