Ombudsmanden underkender ministeriums overstregninger
Ifølge ombudsmanden var det forkert, at Integrationsministeriet forsøgte at skjule oplysninger for Information i afgørende dokumenter om statsløsesagen


 Det tidligere Integrationsministerium bliver nu kritiseret af ombudsmanden for at skjule oplysninger i en akt-indsigt, som indgik i Informations afdækning af ministeriets ulovlige afslag på statsborgerskab til unge statsløse, der er født og opvokset i Danmark.
Ombudsmanden finder det »beklageligt«, at ministeriet overstregede visse sætninger, inden dokumenterne blev udleveret til Information, lige som ministeriet kritiseres for ikke at have overholdt bestemmelserne om notatpligt.
Sagen går tilbage til januar-februar i år, hvor Birthe Rønn Hornbech endnu var integrationsminister. Et vigtigt spørgsmål, som det dengang var umuligt at få svar på, var, hvornår ministeriet og ministeren var blevet klar over den ulovlige praksis. Gang på gang afviste Birthe Rønn Hornbech at svare. Dog gav hun den ene oplysning, at hun var blevet så overrasket, da hun hørte om konventionsbruddet, at hun havde bedt sine embedsmænd om at kontakte de øvrige nordiske lande. Embedsmænd skulle klarlægge, hvordan de nordiske lande fortolkede den FN-konvention, som blev overtrådt i Danmark.
Rønn kendte til sag i et år
Allerede den 14. januar søgte Information derfor aktindsigt i ministeriets kontakt til de øvrige nordiske lande, men det skulle tage ministeriet 11 uger at finde de ca. 20 A4-sider frem og få dem ekspederet.
Forinden havde først de svenske, siden de norske myndigheder for længst givet Information den ønskede aktindsigt.
I modsætning til de danske myndigheder tog det kun få dage at få svar fra Sverige og Norge, og det førte til en afgørende afsløring, nemlig at Birthe Rønn Hornbech havde kendt til ministeriets ulovlige praksis i mere end et år, inden hun informerede Folketinget og rettede op på den ulovlige sagsbehandling.
Da Integrationsministeriet i begyndelsen af april udleverede de dokumenter, som Information allerede havde modtaget fra Sverige og Norge flere uger tidligere, havde ministeriet overstreget enkelte sætninger. Det skete med henvisning til, at de pågældende oplysninger ikke var offentligt tilgængelige i de to lande.
Men da Information selv havde fået udleveret dokumenterne uden overstregninger fra Sverige og Norge, stod det klart, at der var tale om en skinbegrundelse fra ministeriets side.
Derfor klagede Information til ombudsmanden, som nu har givet Information medhold.
Det her måtte vi ikke se
Det var under Søren Pinds ledelse, at Integrationsministeriet foretog overstregningerne, inden dokumenterne blev udleveret til Information.
I det svenske dokument var der tale om en konklusion, hvor svenskerne slog fast, at de gik langt længere, end FN-konventionen om statsløshed forpligter til:
»Sverige går genom de nu redovisade bestämmelserna väsentligt längre än hvad som krävs enligt FN-konventionen.«
I det norske dokument havde ministeriet overstreget følgende sætning om, at nordmændene finder problemet interessant:
»Vi synes dere reiser en interessant problemstilling. Vi jobber for tiden med regelverksendringer i statsborgerregelsverket og vil se nærmere på de spørgsmålene dere reiser i dette arbeidet.«
I sin udtalelse gennemhuller ombudsmanden Integrationsministeriets forsøg på at forklare sig.
Det er indlysende, mener ombudsmanden, at det ikke giver mening at nægte indsigt i oplysninger, der i forvejen er tilgængelige. Det er ellers sådan, at ministeriet forklarer sine overstregninger: Selv om man kan få aktindsigt i oplysninger i andre lande, bør det ikke »have indflydelse på en dansk myndigheds afgørelse af en anmodning om aktindsigt efter danske regler«.
Hertil konstaterer ombudsmanden blot, at han er »uforstående over for, hvad ministeriet mener med det anførte«.
De manglende notater
Integrationsministeriet har desuden oplyst til ombudsmanden, at overstregningerne blev besluttet på baggrund af telefonsamtaler med de svenske og norske myndigheder sidst i februar, da Information fik dokumenterne udleveret fra de to lande.
Ministeriet har ikke, som offentlighedsloven forpligter til, taget notater af samtalerne. Men notatpligten er, skriver ombudsmanden, en forudsætning for at klarlægge, hvad der er sket i en sag og muliggøre »effektiv kontrol med om myndigheden har handlet korrekt«.
Det er vigtigt, ikke mindst fordi der i sagen også foreligger skriftlige tilkendegivelser fra Sverige og Norge om, hvorvidt der skal overstreges eller ej. Og som ombudsmanden bemærker, er de skriftlige tilkendegivelser ikke i overensstemmelse med, hvad ministeriet oplyser blev nævnt under telefonsamtalerne. »For så vidt angår tilkendegivelserne fra de svenske myndigheder er der direkte modstrid«, fastslår ombudsmanden, der ud over at have gjort Justitsministeriet opmærksom på sin holdning, ikke vil foretage sig yderligere.
Det skyldes hensyn til den undersøgelseskommission, som skal udrede sagen. Fremover skal kommissionen afgøre sager om aktindsigt i statsløse-sagen.

