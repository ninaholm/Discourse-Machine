Nyt Kina-institut på CBS kritiseres for partiskhed
Kinas regering finansierer et nyt institut på CBS, som på sin hjemmeside blandt andet beskriver Taiwan som en kinesisk provins. Det er problematisk, at et dansk universitet vil være med til at udbrede kinesisk propaganda, mener flere kritikere
CBS-rektor Finn Junge mener ikke, at der er noget odiøst i skolens samarbejde med den kinesiske stat omkrang etableringen af et konfucius-institut.


 Kinas regering har netop åbnet et såkaldt konfucius-institut på Copenhagen Business School. Formålet med instituttet er at udbrede kinesisk kultur og sprog i Danmark og øge samarbejdet mellem Danmark og Kina. Det lyder tilforladeligt, men instituttet er finansieret af den kinesiske regering - og ifølge kinaekspert og seniorforsker på Institut for Menneskerettigheder, Hatla Thelle, har Kina en klar dagsorden med instituttet:
"Det er lavet for at promovere den kinesiske regerings holdninger og tolkning af historien. Konfucius-institutterne er tydeligvis en del af det kinesiske propagandaapparat. Det lægger man slet ikke skjul på," siger Hetla Thelle, der også fortæller, at der som regel har været stor debat om de konfucius-institutter, der er åbnet i andre lande, blandt andet Storbritannien og Sverige, fordi det sætter spørgsmålstegn ved de pågældende universiteters integritet. Hatla Thelle mener ikke, at det er noget, der hører hjemme på et universitet:
"Jeg mener ikke, at man bør huse sådan et institut på et dansk universitet. Det er et politisk initiativ, som kommer fra den kinesiske stat. Det er fint nok, at man gerne vil udbrede den kinesiske kultur, men så burde man lægge det som en selvstændig institution. Det hører ikke hjemme på universiteterne," siger Hetla Thelle.
Taiwan
At Konfucius Instituttet har overtaget den kinesiske regerings synsvinkel, har Michael Danielsen fra organisationen Taiwan Corner, som har til formål at formidle nuanceret viden om Taiwan, bemærket. På instituttets hjemmeside er der talrige links til det kinesiske kulturministeriums hjemmeside, hvor den kinesiske historie beskrives i ord og film. Flere steder omtaler man Taiwan som en provins i Kina - og det er problematisk, mener han:
"Deres bagtanke med instituttet er at få udbredt deres version af historien - i det her tilfælde, at Taiwan er en kinesisk provins, selvom der i høj grad er delte meninger om det. Som minimum burde man på et universitet fremlægge flere synspunkter. Gøre det klart, at mange mener, at Taiwan er en selvstændig nation - og så tage en debat om det," siger Michael Danielsen. 
Eksemplet med Taiwan viser, at Konfucius Instituttet ikke hører hjemme på et universitet, mener han:
"Jeg har ikke noget imod, at den kinesiske regering fremlægger og promoverer deres synsvinkel. Men når man ikke engang synliggør, at man også kan fremlægge historien anderledes, så er der altså ikke tale om et akademisk institut," siger Michael Danielsen og tilføjer: 
"CBS ikke en virksomhed, hvor det bare gælder om at få penge i kassen. Der er en vidensinstitution, og så må man også forvente, at man opfører sig som en sådan."
Ingen problemer
I alt findes der mere en 140 konfucius-institutter rundt om i verden. Flere af verdens mest anerkendte universiteter - blandt andet Columbia University og Harvard University har dog takket nej, fordi de ikke ville lægge navn til instituttet. Herhjemme har Københavns Universitet takket nej til den kinesiske regerings tilbud om et Konfucius Institut i 2006.
"Vi vil gerne holde universitet fri for den slags politiske interesser og da specielt, når det drejer om et initiativ, der kommer fra en stat som ikke er demokratisk. Vi vil hellere samarbejde direkte med akademikere på kinesiske universiteter i stedet for at samarbejde direkte med et kinesisk regeringsorgan," siger prodekan for forskning Mette Thunø, der er lektor i kinesisk.
Men på CBS vil man altså gerne lægge hus til Konfucius Instituttet. Rektor Finn Junge mener ikke, at der er noget odiøst ordningen:
"Vi synes det er en naturlig forlængelse af de aktiviteter, vi har. Vi støtter også op om videnskabsministerens kinasatsning og idéen om at lave et dansk universitet i Kina."
- Er der ikke fare for, at I siger god for en bestemt udlægning af eksempelvis den kinesiske historie?
"Nej, det synes jeg ikke. Universitetet er et sted, hvor meninger skal brydes. Vi huser også Bjørn Lomborg. Vi synes, det er en vigtig del af et universitets opgave at formidle en faglig debat, hvor alle ikke nødvendigvis er enige."
- På de sider, der linkes til, er der ikke ligefrem tale om kritisk debat. Det er den kinesiske regerings udlægning af historien?
"Enhver er jo velkommen til at lave et seminar hos os, hvor andre synspunkter kommer frem, og vi får en kritisk debat om de her ting. Det er jo ikke, fordi vi skriver under på, at den officielle holdning fra Kinas side også er en holdning, som vi står inde for," siger Finn Junge Jensen. 
- Hvor går jeres grænse for, hvem der kan få lov til at fremlægge deres version af historien på jeres hjemmeside?
"Vi har ikke bestemte grænser for det."

CBS-rektor Finn Junge mener ikke, at der er noget odiøst i skolens samarbejde med den kinesiske stat omkrang etableringen af et konfucius-institut. Foto: Brian Berg/Scanpix

