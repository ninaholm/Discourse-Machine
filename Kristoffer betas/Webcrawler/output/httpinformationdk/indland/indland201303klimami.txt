Klimaminister kritiseres for kovending
SRSF-regeringen vil genindføre bolig-jobordningen. Hvorfor målretter regeringen så ikke ordningen mod energirenoveringer, som klimaministeren tidligere har anbefalet, lyder det fra kritikere


 Klima- og energiminister Martin Lidegaard (R) kritiseres nu for at have foretaget en kovending i spørgsmålet om den omstridte bolig-jobordning.
Ikke har alene har SRSF-regeringen nemlig tidligere ment, at boligejernes fradrag for rengøring, istandsættelser og renoveringer ikke gav de ønskede ekstra job. Netop Martin Lidegaard har opfordret til, at pengene i det mindste blev øremærket til energirenoveringer.
»Både i forhold til beskæftigelsen og ikke mindst netop klimaet ville det være meget bedre, hvis man målrettet gik efter energi-renoveringer. Så kan der selvfølgelig være nogle af dem, der bygger køkkener, badeværelser og carporte, som får en lang næse. Men der er rigeligt af energirenoveringer at tage fat på, så man får alligevel jobeffekten,« siger kommunikationschef og projektleder i den grønne tænketank Concito, Michael Minter.
Da den daværende VK-regering oprettede bolig-jobordningen i 2011, advarede den daværende formand for Concito, Martin Lidegaard, da også om, at »det giver simpelthen ikke mening at give det samme tilskud til opstilling af samtalekøkkener og jacuzzier som til energirenoveringer«.
Selv om kun Radikale Venstre og Enhedslisten dengang stemte imod bolig-jobordningen, så aftalte det senere regeringsparti sammen med Socialdemokraterne og SF i regeringsgrundlaget, at ordningen skulle nedlægges ved udgangen af 2011 for at blive afløst af en »tilskudspulje for energirenovering«.
Blækket var dog dårligt blevet tørt, før regeringen i stedet besluttede at lade ordningen fortsætte endnu ét år med en »glidende overgang«.
Men da regeringen i 2012 endeligt nedlagde bolig-jobordningen, blev den ikke afløst af nogen energirenoveringspulje. Årsag: Energiaftalen havde i forvejen medført investeringer på mellem 90 og 150 milliarder kroner frem mod 2020 på energiområdet.
Minister afviser kritik
Enhedslistens finansordfører, Frank Aaen, er derfor overrasket over, at regeringen og klimaministeren er vendt tilbage til start i diskussionen om bolig-jobordningen
»Begrundelsen har hele tiden været den samme: Der er for meget såkaldt dødvægt i de ordninger, fordi boligejerne alligevel selv ville have betalt for arbejdet. Derfor kan man få endnu mere klima og beskæftigelse ved at øremærke flere penge til offentlige energirenoveringer. Der går pengene jo 100 procent til ekstra aktiviteter, fordi man i forvejen hverken har pengene eller må bruge dem på grund af anlægsloftet. Når du begynder at give tilskud til noget, som for en vis dels vedkommende alligevel vil blive gennemført, så er det jo et eller andet sted spild af penge,« siger Frank Aaen.
Selv om både Dansk Byggeri og Tekniq, der organiserer vvs- og elfirmaerne, tidligere har efterlyst en sådan grøn profil, så er begge organisationer i dag tilfredse med, at bolig-jobordningen trods alt genindføres.
»Når vi oprindeligt anbefalede at målrette ordningen mod energirenoveringer, så var det, fordi vi håbede, de radikale så ville være med, og ordningen dermed kunne overleve det kommende folketingsvalg,« siger Torben Liborius.
Selv om Niels Jørgen Hansen, administrerende direktør i Tekniq, understreger, at den nuværende bolig-jobordning også vil føre til flere energirenoveringer, så havde han dog stadig foretrukket, at pengene kun gik til disse:
»Så ville vi få flere job for pengene. Det er nemlig et marked, som er meget er afhængigt af de økonomiske incitamenter. Hvis du får lavet et nyt køkken, så er det, fordi du gerne vil have et. Hvorimod hvis du laver energirenoveringer, så er det for at spare penge,« siger han.
Klima- og energiministeren afviser dog kritikken. Det sker med henvisning til, at i forhold til VK-regeringens bolig-jobordning så er den nuværende regerings af slagsen »grønnere«, fordi boligejerne ikke længere kan få penge til reparation og udskiftning af oliefyr. Endvidere ledsages ordningen af en grøn boligkontrakt, så boligejerne kan få hjælp til at vælge de bedste energirenoveringsløsninger.
»Så er det næste spørgsmål selvfølgelig, om man ikke stadig bare kunne målrette fradragene mod energirenoveringer? Og der er svaret, at vi ønsker, at ordningen rammer lidt bredere – for at jobeffekten også bliver lidt bredere og også rammer service frem for blot dem, der installerer grønne løsninger. Hvis man medtager service som rengøring og børnepasning, så har man nogen, som ikke kan installere varmepumper. Det er den store forskel.«

