'Vi var under amerikansk kommando ...'
De danske elitesoldater, der i marts 2002 tog 31 uskyldige afghanere til fange, gjorde intet for at opklare misforståelsen, fortalte delingsfører Normann Kristiansen  i går i retten


 »Pinligt.« Det var det første, tidligere jægersoldat Normann Kristiansen tænkte, da han fik at vide, at han havde taget 31 allierede afghanere til fange, bragt dem til Kandahar-basen, afleveret dem til amerikanere og beslaglagt alt deres udstyr.
»Jeg husker min skuffelse. Det var pinligt, at vi havde taget vores allierede til fange,« fortalte Normann Kristiansen i går i Østre Landsret. Normann Kristiansen var i marts 2002 chef for de 15 danske jægersoldater og frømænd, som gennemførte anholdelsen af Ghousoullah Tarin og hans mænd.
Når de danske soldater overhovedet tog fanger den 17. marts 2002, skyldtes det ifølge Normann Kristiansen forkerte efterretninger fra amerikanerne.
»Vi havde fået efterretninger om, at en højtstående al-Qaeda-person var vendt tilbage til sin sommerresidens sammen med sine håndlangere i nærheden af landsbyen Howz-e-Madad.«
På vej ud til landsbyen fik han en radiomelding om, at der nok var en del folk i den bygning, som danskerne skulle ransage, men det anså hverken Kristiansen eller hans folk for noget problem.
»Vi omringede bygningen og da vi fik go fra den amerikanske officer, som ledede operationen, gik vi ind, fire fem mand, mens resten blev udenfor. På en veranda stod to, tre, fire mand og pegede på os med deres våben. Vi råbte, at de skulle smide deres våben og få hænderne op. Det gjorde de.«
Inde i huset opdagede de danske elitesoldater nu flere søvndrukne afghanere, som de en efter en fik fat i, bagbandt med plastikstrips og samlede på verandaen uden for huset.
Da amerikanerne kom, gjorde danskerne heller noget for at finde ud af, hvem det egentlig var, de havde taget til fange. De 31 blev heller ikke registeret med navn, fingeraftryk og dna-prøver, som danskerne ellers havde fået ordre til.
Amerikansk ansvar
Normann Kristiansen gjorde meget ud af at fortælle retten, at det ikke var de danske soldaters ansvar, at Tarin og hans folk blev taget til fange. Han understregede flere gange, at de danske soldater ikke opererede som en selvstændig enhed. De var en del af en amerikansk-ledet operation. Dette spørgsmål er et kardinalpunkt for Forsvarsministeriet, der mener at sagen om amerikanernes påståede mishandling intet har med Danmark at gøre.
Den burde ifølge kammeradvokat Peter Biering, der repræsenterer ministeriet, have været anlagt i USA og ikke i København.
To andre anonyme jægersoldater blev senere afhørt for lukkede døre, ifølge Peter Biering, fordi »de stadig er i aktiv tjeneste i udlandet.«
Om de to har bekræftet Kristiansens forklaring vides ikke.



