Elever: Linjefag kan modvirke  skoletræthed
Lærere, elever og forældre vil gerne have flere linjefag i folkeskolens ældste klasser, som regeringens rejsehold har foreslået. Elever og lærere advarer dog imod idéen om også at dele eleverne op i linjeklasser


 Elever i folkeskolens ældste klasser skal have mulighed for vælge linjefag som f.eks. samfund, byggeri eller design. Også den almene undervisning skal foregå i linjeklasser.
Det foreslår Skolens Rejsehold, og regeringspartierne er positive overfor forslaget, selv om forskere og oppositionen i går i Information advarede om, at det vil føre til niveaudeling af eleverne og reproducere social ulighed.
Lærere, elever og forældre er dog positive overfor idéen om flere linjefag i folkeskolens ældste klasser, fordi det vil øge motivationen og indlæringen hos de mest skoletrætte.
Men det må ikke føre til opdeling i linjeklasser, mener Danske Skoleelever (DSE).
»Det er en helt reel bekymring, at linjeklasser vil svække fagligheden og give en social slagside. Men vi trænger til at få flere muligheder for linje- eller valgfag i de ældste klasser, fordi det kan modvirke skoletræthed og stimulere den enkeltes evner inden for flere fag,« siger Troels Boldt Rømer, formand for DSE.
Dorte Lange, der er formand for skole- og uddannelsespolitisk udvalg i Danmarks Lærerforening, mener også, at eleverne i de ældste klasser skal have mulighed for flere forskellige fag.
»Vi vil hellere kalde det valgfag, men klasserne skal bevares, for al forskning viser, at klassen betyder utroligt meget for det sociale fællesskab. Desuden er det en fordel for eleverne at være i en klasse, hvor der er nogen, der lærer på en anden måde, så de stærke elever kan lære af de svage og omvendt,« siger Dorte Lange.
I forældreorganisationen Skole og Forældre er de ikke begejstrede for idéen om inddeling i linjer, hvis det skal bredes ud til alle danske folkeskoler, fordi det risikerer at føre til niveaudeling.
»Men vi er åbne for alle nye tiltag, der kan være med til at fange elevernes interesse, for der er rigtig mange elever, der mister interessen for folkeskolen i de sidste år,« siger næstformand Jens Juul Darket.
Hjælp til de skoletrætte
Troels Boldt Rømer mener, at flere valg- eller linjefag ville hjælpe især de bogligt svageste.
»Rigtig mange elever bliver trætte af at gå i skole, fordi folkeskolen ikke tilgodeser de ting, som de interesserer sig for og er gode til. Derfor tror jeg, de bogligt svageste vil få mest ud af et mere fleksibelt udbud af fag, for som skolen ser ud i dag, er der meget lidt plads til dem, og derfor er mange så skoletrætte, at de falder fra, når de kommer over på erhvervsuddannelserne,« siger Troels Boldt Rømer, der ikke mener, at linjefag er niveaudeling ind af bagdøren, hvis normalklasserne bevares.
Dorte Lange advarer dog imod at tænke i linjer:
»Det er vejen mod niveaudeling, og vi ved jo, at lande med niveaudeling i grundskolen klarer sig langt dårligere.«
Jens Juul Darket mener ikke, at linjefag behøver at føre til opdeling i bogligt svage og stærke:
»De mange bogligt stærke, der mister gnisten i de sidste år i folkeskolen, kan også have behov for nogle mere håndfaste tilbud.«
Ifølge en ny undersøgelse lavet af DSE er halvdelen af eleverne i de ældste klasser skoletrætte.


