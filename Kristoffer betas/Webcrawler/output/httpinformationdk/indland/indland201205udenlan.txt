Udenlandske hjemløse er her for at finde arbejde
Fire ud af fem udenlandske hjemløse i København er her for at finde et arbejde, der kan skaffe dem bolig og hjælpe dem ud af fattigdom, viser ny rapport. Manglende hjælp får ikke hjemløse til at rejse hjem, men er tværtimod med til at fastholde dem i landet, siger gadeplansmedarbejder


80 procent af de udenlandske hjemløse, der overnatter på de københavnske gader, er endt i Danmark, fordi de leder efter arbejde. Det konkluderer en ny rapport, som den private organisation Projekt Udenfor har udført for Københavns Kommune.»Hovedparten af de hjemløse vil gerne forsørge sig selv. Vi har ikke talt med nogen, der bare vil have offentlige ydelser. De kommer, fordi de vil have et arbejde,« siger faglig leder og souschef i Projekt Udenfor, Bibi Agger. Rapporten er den første, der forsøger at sætte tal på antallet af udenlandske hjemløse i København.På baggrund af erfaringer fra 15 forskellige sociale tilbud såsom varmestuer, væresteder og natcafeer samt opsøgende arbejde finansieret af Projekt Udenfor, konkluderes det, at der opholder sig minimum 500 udenlandske hjemløse sig i København i løbet af et år.De 400 af dem defineres som ’boligløse arbejdsimmigranter’. De resterende 100 udgør en gruppe af »særligt sårbare« hjemløse, som ud over at være fattige og boligløse også plages af misbrug og psykiske lidelser.Den økonomiske krise er en vigtig faktor bag stigningen i antallet af udenlandske hjemløse, vurderer Bo Heide-Jochimsen, der som gadeplansmedarbejder har været med til at lave rapporten.Mange af de udenlandske hjemløse har tidligere arbejdet i Østeuropa, Spanien og Grækenland, men så er de blevet fyret på grund af krisen og har søgt videre.»For mange af dem, jeg taler med, er Danmark femte eller sjette land i deres jagt på et arbejde,« siger Bo Heide-Jochimsen.I Danmark har arbejdsmigranterne en ringe chance for at få foden ind på et arbejdsmarked, der i forvejen er hårdt presset:»Mange af de udenlandske hjemløse er vant til, at man eksempelvsi går til bageren og banker på bagdøren og spørger, om man kan få en dags arbejde. De er ikke vant til at skrive cv, og at man nærmest skal have en akademiske uddannelse for at sidde ved kassen i et supermarked,« forklarer Bo Heide-Jochimsen. Uden job er mange nødsaget til et liv på gaden, som indebærer en lang større risiko for at komme ud i et misbrug, og dermed ende i gruppen af »særligt sårbare hjemløse.«»De to grupper kan selvfølgelig ikke adskilles skarpt. De skal mere ses som to yderpoler, og ofte ser vi, at ressourcestærke hjemløse ender i den mest sårbare gruppe. Mennesker, hvis største problem er hjemløshed og fattigdom, ender med også at blive misbrugere og psykisk eller fysisk syge af livet på gaden,« siger Bibi Agger.Og nedturen går stærkt, fordi hjemløselivet er så hårdt.»Jeg møder folk, som ligner, at de har levet på gaderne i mange år, men så har de været her i syv-otte måneder. Deres deroute går lynhurtigt,« siger Bo Heide-Jochimsen.MyterMens andelen af udenlandske hjemløse i de københavnske gader er blevet mere synligt i de senere år, har der hidtil manglet viden om denne gruppe. Det råder den ny rapport bod på.»Området florerer med myter og fordomme om de hjemløse udlændinge, så en stor del af opgaven har været at finde ud af, hvad der egentligt sker på gaden. Det er på mange måder uopdyrket land,« siger Bibi Agger. Fordi de ikke hører under nogen kommunal eller national aktør, har der ikke været fokus på at forske i de udenlandske hjemløse.»Der er ingen dansk myndighed, der har pligt til at tage sig af dem, og derfor har ingen rigtig været interesseret i at få problematikken undersøgt,« siger Bibi Agger.Og socialborgmester i Københavns Kommune Mikkel Warming (EL) er enig i, at man har haft for lidt fokus på de udenlandske hjemløse:»Det deprimerende er, at det er private organisationer, der ved mest om den her problemstilling. Der mangler et nationalt ansvar for de her mennesker. Folketinget og staten har lukket øjnene. Man har en teori om, at hvis man anerkender, at der er problemer, så vil hjemløse pludselig strømme til fra alle steder. Man må erkende, at gruppen er her, og det bliver den ved med at være, uanset om vi piber eller synger.«– Hvilke løsninger er det da, staten forhindrer Københavns Kommune i at udføre?»Noget af det vi har bedt om utallige gange, er at få lov til at lave tilbud i stedet for forbud. Der er ikke meget perspektiv i at gå til på de københavnske gader. Vi vil gerne lave en indsats, der tilbyder mad, bad og varme og rådgivningshjælp. Men det får vi ikke lov til at bruge hjemløsemidler med statsrefusion til.«– I skal nu se på rapporten og dens anbefalinger i Socialudvalget – hvilke forslag vil I gennemføre? &nbsp;»Rapporten har en masse fornuftige anbefalinger, og vi skal diskutere dem alle. Men mange af dem kræver som sagt, at der tages initiativer på nationalt og EU-plan. Der er brug for EU-minimumsrettigheder for hjemløse. Regeringen burde have brugt EU-formandskabet til at sætte hjemløse på den europæiske dagsorden i stedet for at klippe snore og smile sødt til Angela Merkel.«Udfordringen med de udenlandske hjemløse er netop en konsekvens af arbejdskraftens fri bevægelighed, som er en hjørnesten i EU-samarbejdet, vurderer Bibi Agger: »Hovedparten kommer fra syd- og østeuropæiske EU-lande, og det er derfor, det bliver komplekst. For selvom de har ret til at være her og søge arbejde, har de ikke ret til sociale ydelser, og kun en meget begrænset adgang til sundhedsvæsnet.« De udenlandske hjemløse har eksempelvis ikke ret til at bo på de offentligt drevne herberger. »Heller ikke, når man er syg. Det går ud over de mest sårbare. Ingen bør sove på gaden, det er ikke et velfærdssamfund værdigt,« siger Bibi Agger.VarmestueDe senere års debat om problemet har budt på advarsler om, at for megen hjælp til udenlandske hjemløse risikerer at gøre København til Europas varmestue.Men den frygt er overdreven, fortæller Bo Heide-Jochimsen. Da han begyndte som gadeplansmedarbejder, frygtede han selv, at man risikerede at fastholde de hjemløse i passivitet, hvis man gav dem for megen hjælp.Men i virkeligheden er det modsatte tilfældet, mener Bo Heide-Jochimsen:»Min vigtigste erfaring er den omvendte, at vi fastholder de udenlandske hjemløse i København, fordi vi ikke hjælper dem. Det gælder begge grupper. Arbejdsmigranterne bliver meget hurtigere dårligere og ender med at ryge over i gruppen af særligt sårbare hjemløse. Og de særligt sårbare ender med at blive hængende i misbrug og psykiske lidelser.«Jo mere udsatte de hjemløse er, jo mindre er sandsynligheden for, at de kan overskue at rejse tilbage til deres oprindelsesland, hvor de ofte ikke har meget at vende tilbage til. Derfor foreslår rapporten, at der iværksættes en langt mere koordineret indsats, modsat i dag, hvor tilbuddene til de udenlandske hjemløse er ukoordinerede og ofte midlertidige. Blandt andet foreslås, at udenlandske hjemløse i større grad end nu kan få mad, psykisk og fysisk lægehjælp, og rådgivning til at få afklaret deres situation.Det kan være hjælp til at finde et arbejde eller til at organisere en værdig hjemrejse, som bliver koordineret med sociale tilbud i hjemlandet.»Mange udenlandske hjemløse ender med at gå i hundene, mens de er i Danmark. Det kan undgås, hvis man iværksætter sociale hjælpeforanstaltninger tidligere,« siger Bibi Agger.
