’Jeg kunne have været tabt på gulvet’
Regeringens nye signal om en ændring af førtidspensionen, er et skridt i den rigtige retning, mener Henrik Hytteballe, der efter en voldsom ulykke valgte at takke nej til førtidspension
Henrik Hytteballe sagde nejtak til førtidspension. På trods af de økonomiske konsekvenser fortryder han ikke sit valg. I dag maler han billeder og spiller musik i bandet Haiku.


 Mens politikere, fagforeninger og eksperter for tiden diskuterer, hvad den bebudede reform af førtidspensionen bør indeholde, tyder alt på, at personer under 40 fremover skal indgå i såkaldte udviklingsforløb i stedet for at opnå varig førtidspension.
Og det er en god idé, mener Henrik Hytteballe, der selv var i starten af 40’erne, da han efter en ulykke afviste et tilbud om førtidspension fra Københavns Kommune.
»Det er fornuftigt, at man fra politisk side vil give folk hjælp til at bevare en tilknytning til arbejdsmarkedet, hvis det vel at mærke er et oprigtigt ønske om at hjælpe folk, og ikke bare en måde at piske dem til at arbejde, uanset hvor dårlige de er,« siger Henrik Hytteballe.
Han styrtede i 2001 på sin mountainbike under en ferie i Spanien.
»Jeg blev slået totalt til grøntsag. Det gik ude over mine kognitive funktioner, jeg kunne ikke huske, jeg kunne nærmest ikke gå. Ulykken gav mig tre diskusprolapser, og bremsede mig fuldstændig« siger han i den lyse stue i lejligheden på Østerbro. På væggene hænge farvestrålende oliemalerier. Billedkunst og musik har været Henriks Hytteballe vej videre efter ulykken, der kostede ham halvandet års sygemelding fra marketingsjobbet i Wonderful Copenhagen. Først regnede han med at skulle tilbage, når han blev rask, men det blev umuliggjort af kroniske smerter. I stedet gennemgik han et afklarende forløb på en kommunal daghøjskole. Der var 10 personer på hans hold — de ni andre fik førtidspension.
»Jeg tænkte, at det ville jeg ikke. Jeg ville ikke bare parkeres et eller andet sted, hvor mit liv ville være slut. Jeg følte det som en dom: ’Nu kan du ikke mere, og du kommer heller ikke til at kunne det,’« siger Henrik Hytteballe, der trods smerterne valgte at gennemføre en treårig konservatorieuddannelse.
Sidenhen har han undervist på musikskole og malet. Hvordan det er gået de andre på holder, ved han ikke, men fælles for de førtidspensionister, han kender, er en følelse af nederlag:
»De har ikke den selvagtelse, de havde før. Og det er virkelig trist, for der er en rigtig god grund til, at de har fået den førtidspension. Men det gør noget ved en mentalt.«
Derfor mener Henrik Hytteballe også, at der er fornuft i regeringens bebudede ændring af førtidspensionen:
»Der er store økonomiske og især menneskelige udgifter ved det nuværende system. Og folk ændrer sig. Selv om jeg har mange smerter, så har jeg det trods alt bedre end lige efter min ulykke.«
På samme måde kan det jo sagtens være, at folk med en psykisk lidelser med tiden kan få det bedre, og til den tid opleve glæden ved arbejde og kolleger, mener Henrik Hytteballe.
Færdes blandt egne
I forrige uge meddelte Claus Hjort Frederiksen (V), at ydelsen til personer i de fremtidige udviklingsforløb skal være lavere end kontanthjælp. Det giver Henrik Hytteballe ikke meget for:
»Jeg tror aldrig, Claus Hjort Frederiksen har været i en situation, hvor han har haft brug for samfundets hjælp. Han har ikke følt på egen krop, hvad man må slås med, når man er på bunden, for det er jeg på mange måder, socialt og økonomisk. Politikerne færdes blandt deres egne, blandt folk med høje pensioner. De er alt for langt væk. Verden ser helt anderledes ud fra deres perspektiv.«
Henrik Hytteballe arbejder så meget, han er stand til som musiklærer — omkring 20 timer om ugen inklusive forberedelse. Økonomisk kan det med nød og næppe løbe rundt, men arbejdspresset går til gengæld hårdt ud over hans socialliv. Oftest betyder smerterne, at han må bruge aftenerne i sengen. Derfor er han ved at søge om at blive godkendt til et fleksjob.
»Jeg kommer aldrig af med smerterne. Hvis jeg havde taget imod førtidspensionen, så havde jeg ikke skulle kæmpe for at få økonomien til at hænge sammen. Så havde jeg haft et frirum, hvor jeg alligevel kunne lave musik og kunst. Så jeg har ofte tænkt, om det var dumt at sige nej,« siger Henrik Hytteballe. Alligevel fortryder han ikke sit valg: »Jeg tror ikke, at jeg mentalt havde været i stand til at bygge det liv op, jeg har i dag. Det har været en hård kamp mod smerterne. Og jeg tror ikke det var lykkedes, hvis jeg havde fået den førtidspension. Så havde jeg måske været tabt på gulvet.«

