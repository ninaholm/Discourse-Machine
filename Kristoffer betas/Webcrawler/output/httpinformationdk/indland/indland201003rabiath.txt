Rabiat højrefløj holder øje med venstrefløjen
I mandags slog PET til imod venstrefløjens registrering af nynazister og højreradikale. Men kortlægning af de radikale politiske yderpoler har fundet sted i årtier og sker i ligeså høj grad på højrefløjen, fortæller ekspert
Ved demonstrationer både på venstrefløjen og højrefløjen er der oftest observatører fra den modsatte fløj til stede, som dokumenterer begivenheden og tager billeder af de deltagende. Her er vi ved en hyldestdemonstration i 2007 for 100-150 nazister i Byparken i Kolding til ære for nazisten Rudolf Hess. Autonome moddemonstranter kastede blandt andet æg efter nazisterne


 Mandag blev en mand varetægtsfængslet for vold samt ulovlig registrering af personfølsomme informationer om den radikale højrefløj. Ifølge Ekstra Bladet er manden en del af researchkollektivet Redox, som kortlægger den ekstreme højrefløj. Redox understreger i en pressemeddelelse, at de arbejder uafhængigt af partier og for at opkvalificere debatten om racisme og nazisme - og med lovlige metoder.
Og de nærgående registreringer foregår i begge yderpoler af det politiske spektre, og ikke kun på venstrefløjen gransker man sin politiske modstander, siger forsker i højreradikale miljøer ved Center for Social Analyse Jeppe Lyng:
»Blandt mine informanter i det højreradikale miljø er det velkendt, at der indsamles en masse materiale om de fjender, der eksisterer - herunder grupper på venstrefløjen,« siger han.
Ligesom Redox og Demos påkalder højrefløjen sig, ifølge Jeppe Lyng, også lovlydighed:
»De fleste fra det højreradikale miljø, som jeg har talt med, understreger, at de udelukkende baserer deres registreringer på lovlige metoder - og der er da heller ikke mange demonstrationer på venstrefløjen, hvor der ikke er tilskuere fra højrefløjen med kameraer,« siger Jeppe Lyng.
Spørger man den radikale venstrefløj, er det intet odiøst ved registreringer af de politiske yderpoler. Registrering og kortlægning af polerne er en kamp, hvor den ekstreme højrefløj ligeså vel som venstrefløjen holder styr på deres respektive fjenders planer, aktiviteter og personoplysninger.
Talsmand fra den venstreorienterede organisation Demos, Petter Sommerfeldt understreger, at registreringerne har fundet sted i årevis og er en politisk nødvendighed for at gennemskue sammenhænge og strukturer i de forskellige fløje.
»Jeg mener klart, at ethvert demokrati kræver nogle aktive borgere. Vi arbejder for at bekæmpe det ekstreme højre og synliggøre deres aktiviteter,« siger han.
Demos har på lovlig vis registreret højrefløjens virke gennem de sidste 40 år. Omvendt kan Sommerfeldt dog også, ved hjælp af en enkelt søgning på sit eget navn på den højreorienterede blog 'Junikredsen', læse en god del om hans arbejde, liv og færden.
'Vi gør PET's arbejde'
Men der er behov for registreringerne af de højreorienterede, mener talsmanden fra Demos. Petter Sommefeldt mener, at Demos og Redox udfører det arbejde, PET ikke gør godt nok.
»Når demokratiske rettigheder bliver trådt under fode af politiet - så er det godt, hvis borgerne i landet selv kan tage handling,« siger Petter Sommerfeldt som mener, at registreringen kommer samfundet til gode, da offentligheden på den måde får informationer om kriminelle sammenhænge på højrefløjen.
Petter Sommerfeldt tilføjer, at han »mistænker PET for simpelthen ikke at interessere sig for den rabiate højrefløj« og henviser til den kritik PET har fået fra forskellige organisationer.
En af de organisationer, PET har fået på puklen af, er 'DRC Dokumentation - og Rådgivningscenteret for Racediskrimination'. Her har man kritiseret PET for deres mangelfulde registrering af racistisk motiverede overfald. Men Niels-Erik Hansen, der er centerleder på DRC, pointerer, at PET de senere år er blevet langt bedre til at koordinere registreringerne af 'hate crimes'. Niels-Erik Hansen understreger dog, at der stadig har lang vej endnu. De nyeste tal fra PET viser en femdobling af 'hate crimes' i Danmark.
»Jeg vil klart kritisere PET for ikke at give tallene en større opmærksomhed. PET frembragte tallene fra 2008, da vi stod på vej ind i 2010 og midt i et klimatopmøde. Det synes vi i DRC er meget mærkeligt - ikke at skabe mere opmærksom, om sådan sigende tal for Danmark,« siger Niels-Erik Hansen og fortsætter:
»Man kan ikke undskylde, hvis nogen på den radikale venstrefløj har lavet ulovlig registrering, men man kan omvendt undre sig over, at PET ikke oplyser borgerne bedre om deres registreringer af racistisk motiverede overfald og hærværk. Havde venstrefløjen været klar over, at PET er blevet bedre til at registrere de her sammenhænge, ville de måske ikke længere finde det samme behov for registrering,« siger Niels-Erik Hansen.
Intet 'godt' og 'ondt'
Forsker i højreradikale miljøer ved Center for Sociologisk Analyse Jeppe Lyng mener, at man skal forholde sig kritisk til fløjenes brug af de registrerede informationer:
»Jeg tror, man skal passe på med at gøre den venstreradikale indsamling af viden 'god' og den registrering der foregår på højrefløjen 'ond'. Begge bliver brugt aktivt imod hinanden,« siger Jeppe Lyng og fortsætter
»Det skal dog nævnes, at meget af den registrering, der indsamles af venstrefløjen, bruges på hjemmesider som forsøger at undgå, at unge højreradikaliseres - personligt tillægger jeg den form for informationsarbejde en mere positiv karakter, end den truende adfærd begge politiske poler også benytter,« siger han.


