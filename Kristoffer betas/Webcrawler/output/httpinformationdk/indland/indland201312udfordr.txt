Han udfordrede landbruget på forhånd
Regeringen har med EU-parlamentarikerens tiltræden som fødevareminister fået sig en stærk, grøn trekant. De grønne organisationer er glade, men landbrugets topfolk er allerede før start trætte af ham
Den nye fødevareminister Dan Jørgensen har frem til nu talt med store bogstaver om landbrugets miljøbelastning og problemerne med dyrevelfærden – ’Alt for ofte behandles dyr, som var de maskiner’, har han f. eks. sagt – og på den konto lagt sig ud med en del af erhvervet.


 
	Med Dan Jørgensens udnævnelse til ny fødevareminister får regeringen en stærk grøn trekant med forankring i alle tre regeringspartier: SF’s Ida Auken som miljøminister, Radikales Martin Lidegaard som klima-, energi- og bygningsminister og altså socialdemokraten Dan Jørgensen som minister for fødevarer, landbrug og fiskeri. Alle tre karakteriseret ved at være yngre, visionære, ærgerrige, fagligt velfunderede og politisk erfarne. Tilsammen et stærkt modspil til regeringens tunge økonomiske ministre, der bl.a. via regeringens magtfulde økonomiudvalg med finansminister Bjarne Corydon for bordenden til tider har holdt igen på midlerne og lysten til at investere i grøn omstilling.

	Nogle kommentatorer har kaldt Dan Jørgensen den store overraskelse ved regeringsomdannelsen, men i virkeligheden har han i et års tid været på tale som én, der skulle hentes hjem til en relevant ministerpost, når lejlighed og behov bød sig. Og det er så nu, hvor partifællen Karen Hækkerup efter få måneder og en lidt usynlig indsats er hentet over i Justitsministeriet.

	»Det er meget positivt, at Helle Thorning har valgt at udpege en fødevareminister, som indtil nu har prioriteret hensynet til miljø og dyrevelfærd højt,« siger Enhedslistens fødevareordfører Per Clausen, og også hos de grønne organisationer hilses den ny minister velkommen.

	»En politiker der vil noget,« siger f.eks. WWF’s klima- og miljøchef John Nordbo.

	En smule mere forbeholden er brancheorganisationen på den ny ministers ressortområde, Landbrug & Fødevarer.

	»Det er ikke rimeligt, at man skifter en velfungerende minister efter bare fem måneder i stolen og så på et område, der står midt i store og komplicerede udfordringer,« siger landbrugsformand Martin Merrild til Ritzau. Han tilføjer dog, at man ser Dan Jørgensen som »en politiker med stort engagement og entusiasme« samt »stor viden om både landbrug og fødevareområdet«.

	Så sent som i juni konfronterede Dan Jørgensen i en hidsig radiodebat på P1 Landbrug & Fødevarers direktør Søren Gade med kritik af landbruget for bl.a. ikke at ville se sit dårlige image i øjnene og ikke at have evnet at bremse tilbagegangen i landskabets biologiske mangfoldighed.

	Auken som mentor

	Dan Jørgensen, 38 år, er selv opvokset på landet i den lille nordfynske landsby Morud. Hans politiske virke har været båret af inspirationen fra og det nære forhold til Svend Auken – begge cand.scient.pol’er fra Aarhus Universitet om end med 35 års mellemrum – et forhold der blev illustreret og brugt, da Auken støttede Dan Jørgensens kampagne forud for Europa-Parlamentsvalget i 2004.

	»Gør som Svend, stem på Dan«, stod der på valgplakaterne, hvor de to figurerede sammen.

	Det var med til at sikre Dan Jørgensens valg, men det var hans egen arbejdsindsats på klima- og miljøområdet, der i 2009 sikrede ham genvalg med over 233.000 personlige stemmer. Han har siden 2004 været næstformand i parlamentets udvalg for miljø, folkesundhed og fødevaresikkerhed og har bl.a. været fast deltager på COP-møderne i den endeløse FN-proces frem mod en global klima-aftale.

	»Den kurs, det danske formandskab satte under COP15, vil føre til det endelige sammenbrud, hvis den fortsættes,« sagde Jørgensen i kølvandet på klimatopmødet i Bella Center i 2009.

	Under COP17 i Durban, Sydafrika, i 2011, sagde han til Politiken, at man syntes på vej mod »en aftale, som er decideret dårlig«. »Og så er det altså bedre, at vi ikke får nogen aftale, og det bryder sammen«.

	Og i sidste måned, hvor Dan Jørgensen deltog i COP19-topmødet i Warszawa, lød meldingen: »COP19 er dumpet. Det har været intet mindre end en kæmpe fiasko.«

	Men trods den håndfaste, kritiske retorik er et af den ny ministers kendetegn hans evne til at holde fast i både håb og realpolitiske vilkår. Det er en professionel kompetence og personlig robusthed, han deler med f.eks. EU’s klimakommissær Connie Hedegaard, som han har haft en tæt klimapolitisk dialog med, og som også er en del af lektien fra mentoren Svend Auken.

	Balancegangen

	Robustheden og sansen for realpolitik får den tiltrædende fødevare-minister brug for. Han har frem til nu talt med store bogstaver om landbrugets miljøbelastning og problemerne med dyrevelfærden – »Alt for ofte behandles dyr, som var de maskiner«, har han f.eks. sagt – og på den konto lagt sig ud med en del af erhvervet.

	»Er der ikke andre end jeg, der er ved at være træt af Dan Jørgensens evindelige manipulation med fakta,« spurgte Landbrug & Fødevarers frustrerede formand Martin Merrild på Facebook efter Jørgensens duel med Søren Gade på DR P1 i sommer.

	I sit nye job skal Dan Jørgensen sikre realisering af nogle af anbefalingerne fra regeringens Natur- og Landbrugskommission, ligesom han givetvis skal i tæt samarbejde med Ida Auken om den store miljølovsreform, som miljøministeren annoncerede her i avisen forleden, og som i høj grad handler om landbrugets regulering.

	Tilbage i 2008 skrev Dan Jørgensen en fælleskronik i Politiken med SF’s daværende oppositionspolitiker Ida Auken. Under overskriften ’Grøn revolution’ anførte de bl.a.:

	»Ofte hører man politikere sige det rigtige i festtalerne, og når de er ude i verden for at deltage i internationale møder. Mens de på den politiske hjemmebane snyder på vægten ved at implementere de internationale aftaler så uforpligtende som muligt. Men politikernes manglende handling skjules ofte dygtigt af flommefed retorik og dygtige afledningsmanøvrer.«

	Nu flytter den ærgerrige, grønne socialdemokrat fra de internationale møder i Bruxelles og Strasbourg hjem til Slotsholmsgade og Christiansborg i København. Nu er tiden kommet, hvor han på én gang skal balancere og levere.

