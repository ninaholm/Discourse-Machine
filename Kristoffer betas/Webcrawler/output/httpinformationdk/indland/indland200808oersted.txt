Ørstedsparkens bøsser i skudlinjen
De kommer der for at knalde, ikke for at blive knaldet ned. Ørstedsparken midt i København er bøssernes park, og i mere end 100 år har mænd knaldet, suttet og kysset i parkens buske. Men på det seneste har nogle grove overfald gjort parkens liderlige gæster mere skræmte


 Under den solide jernbro står man ud til den smukke sø med udsigt til den store hestekastanje i Ørstedsparken i Københavns centrum. Brugte kondomer og afrevne poser med glidecreme viser, hvordan skråningen under broen er et yndet knaldespot. En elskovsrede for parkens bøsser.
Glen Jeppesen fortæller, hvordan han - her under broen - engang var ved at give en rigtig "lækkerbisken" et ordentligt blowjob. Men det regnede, og selv om der er ly under broen, var skråningen blevet så smattet, at Glen mistede balancen og trak sin fangst med i vandet.
"Efter det måtte vi bare grine og ryge en smøg," fortæller Glen Jeppesen.
Det er her, under broen, at eventyret om Bukke Bruse og mantraet: "Nu kommer jeg og tager dig" får en helt ny betydning.
Det er 20 år siden, Glen Jeppesen var i parken første gang, og de seneste år er han kommet her regelmæssigt. Egentlig elsker han parken, men han er blevet bange for at komme her.
"Det er et super cool sted, men der er mange, som er skræmte nu," siger Glen Jeppesen.
Dø, bøssesvin
For en måned siden blev Glen Jeppesen udsat for et ekstremt brutalt overfald. Nu kommer han kun i parken sammen med venner, og Glen skal ikke nyde noget af sex i det fri for tiden. Om aftenen den 22. juli satte han hånden på lågen ind til parken, og før han nåede at opdage det mindste, blev han tævet i hovedet med et bræt fra en vejafspærring. 
Tre unge mænd overfaldt ham og fortsatte med at tæve og sparke ham, mens han lå ned. 
"De var fuldstændigt sindssyge, og en stod bare og slog helt vildt ud i blinde, hver gang jeg begyndte at rejse mig," fortæller Glen Jeppesen.
"De råbte 'dø, bøssesvin', og så slog den ene mig i hovedet med et bræt med søm i."
Glen fik knust kæbeleddet i den ene side og brækket kæben i den anden. Fra venstre øre går et langt ar ned over kæben. Han fik bøjet flere ribben og har ikke kunnet spise indtil for nylig. Hans venstre øje er vidt opspærret, og han kan ikke blinke, fordi nerven er beskadiget. 
Få anmeldte overfald
"Der har været mange overfald i parken på det seneste," siger Glen Jeppesen.
Han kender selv en otte stykker, der også er blevet overfaldet, og Glen skyder på, at der kan være tale om helt op til 50 overfald indenfor den seneste måned.
"Mange tør ikke anmelde det, for folk bliver skræmte og gider samtidig ikke forklare, hvad de lavede i Ørstedsparken," siger Glen Jeppesen.
"En fik knust sine briller, og så løb han bare. Det er jo ikke alle, der bliver så ilde tilredt som mig. Og derfor gider folk måske heller ikke anmelde det." 
I Københavns Politi har man ikke oplevet nogen voldsom stigning i antallet af voldssager fra området. 
"I registrerede anmeldelser er det meget små tal, vi snakker om," siger Tom Arnoldsen, leder af Københavns Politis analyseafdeling.
I hele perioden fra den 1. januar frem til i dag er der anmeldt 11 tilfælde af vold og overfald i og omkring Ørstedsparken. Heraf er det kun i tre tilfælde, at forbrydelsen direkte kan kobles til at have med såkaldt hate crime at gøre. 
Der kan være flere grunde til at politiet ikke har registreret flere overfald.
"Jeg tror stadig, der er homoseksuelle, der ikke ønsker at anmelde det," siger Tom Arnoldsen.
Det samme siger Glen Jeppesen:
"Der er jo mange skabsbøsser, der ikke har lyst til at forklare politiet, hvad de lavede i parken."
Anonym registrering
Overfald på homoseksuelle har fået ny opmærksomhed, efter at Københavns Kommune den 26. juni lancerede en hjemmeside, hvor folk, der er blevet udsat for diskrimination, anonymt kan registrere, hvad der er sket. Her kan man både registrere fysiske overfald samt trusler, råb og anden chikane. Siden lanceringen er der registreret 128 tilfælde af diskrimination på grund af seksuel orientering, og ud af disse er 40 tilfælde sket inden for den seneste måned. Det er cirka halvdelen af anmeldelserne, som handler om fysisk vold, mens resten kan være tilråb eller trusler, som aldrig udvikler sig til håndgemæng. Det vil sige, at der er registreret i omegnen af 20 fysiske overfald i København den seneste måned. 
"Det er svært at sige noget om, hvor dækkende tallene er, for vi ved i sagens natur ikke, hvor stor en del af målgruppen, vi har fat i," siger René Lyngfeldt Skov, analysemedarbejder på Kontoret for Integrationspolitik på Københavns Rådhus.
Afsløringen
Det er den nye hjemmeside fra Københavns Kommune, der for to uger siden fik B.T. til at "afsløre", at "62 homoseksuelle (...) på kun halvanden måned har været udsat for hate crimes". Også Politiken havde en lignende artikel.
Men både B.T. og Politiken læser tallene forkert. At der var registreret 62 tilfælde på halvanden måned betyder ikke, at det er sket inden for samme tidsrum. 
Analysemedarbejder René Lyngfeldt Skov fra Københavns Kommune oplyser, at ud af de 62 tilfælde var det cirka halvdelen, der skete inden for de seneste seks måneder og heraf var det omkring halvdelen, der inkluderede fysisk vold. Altså en registrering af under tre fysiske overfald per måned. Registreringen peger alene på en tendens, fordi ingen ved, hvor stor en del af målgruppen, der faktisk har opdaget og brugt den nye mulighed. Imidlertid oplyser kommunen, at den senere tids omtale af hjemmesiden har betydet, at 25 personer har registreret en hændelse, som har involveret fysisk vold inden for de seneste tre måneder.
Men B.T.'s "afsløring" fik Karen Jespersen på banen, og hun udtalte til avisen:
"Jeg vil gerne vide mere om problemets omfang og om, hvad vi kan gøre. Og om, hvem det er, som overfalder de homoseksuelle. Er det indvandrere, som står bag, er det noget, som vi skal have ind i vores integration," forklarer Karen Jespersen.
Hvem overfalder bøsser?
Overborgmester i København, Ritt Bjerregaard, lovede for nyligt at hjælpe Landsforeningen for Bøsser og Lesbiske med finansieringen af en undersøgelse for at få et bedre overblik over levevilkårene for bøsser og lesbiske herunder, hvor meget diskrimination der foregår. Men indtil videre er oplysningerne på området meget sparsomme, og derfor er det også svært at vide, hvorvidt Karen Jespersens forestillinger har noget med virkeligheden at gøre.
De tre unge, som overfaldt Glen Jeppesen, var havde anden etnisk baggrund end dansk, og han mener selv, at langt de fleste overfald i Ørstedsparken kommer fra den kant.
På den anden side fortæller gartner Frank Olsen, hvordan der altid har været overfald på bøsser i parken. Frank Olsen møder i dag ældre danskere, der fortæller, hvordan de i deres ungdom kom i parken for at banke bøsser, når de kedede sig. 
"Det er ærkedanske hvide pensionister, der fortæller, hvordan de gik i parken som unge og fandt nogle nemme ofre at tæve," siger Frank Olsen.
"Der har altid været overfald i parken, men det er, som om det popper op med mellemrum, at nogle synes det er festligt at gå ind i parken og slå løs," siger Mogens Caprani, souschef i Stop Aids. 
Stop Aids-kampagnen har haft frivillige til at servere kaffe, kondomer og glidecreme fra en christianiacykel i Ørstedsparken hen over sommeren. Men efter nogle voldsomme overfald indstillede de midlertidigt projektet, fordi de var nervøse for deres medarbejdere.
Som krager i et træ
Da Glen for nyligt blev overfaldet, kom en cyklist til hjælp, og overfaldsmændene stak af. Cyklisten ringede til politiet, der lynhurtig ankom, og Glen kom med ambulance til Rigshospitalets traumecenter. 
Men ingen af parkens bøsser hverken hjalp eller ringede til politiet, og det gør Glen Jeppesen mere utryg. Han har efterfølgende fået breve fra flere på hjemmesiden 'boyfriend', hvor folk fortæller, at de godt hørte, der var nogen som råbte om hjælp, men selv stak af.
"Det mest skræmmende er næsten, at de andre i parken bare løb væk. Hvis man havde været tre-fire homo'er, kunne man måske have skræmt dem væk. Eller i det mindste kunne nogle andre fra parken have ringet efter politiet," siger han.
Hans ven Dennis Kristensen uddyber:
"Det er ligesom et træ fyldt med krager. Hvis der lyder et ordentligt brag, så pisker de alle sammen forskrækkede ud. Når folk hører, at nogen bliver overfaldet, så løber de bare ud af parken."
Lange strækøvelser
Dennis Kristensen og Glen Jeppesen giver en guidet tur rundt i Ørstedsparken. De forskellige busketter, hvor man kan være i fred og dyrke lidt friluftssex med en, to eller 10 andre. Her hænger fuglekasser med kondomer og glidecreme. Stop Aids kampagnen fylder omkring 70 pakker kondomer i kasserne hver uge.
Første gang Dennis Kristensen kom i parken var for fire år siden. Han mødte en fyr, der havde været i byen og kom fra et af diskotekerne.
"Jeg sagde bare, han skulle gå ned på knæ og sutte min pik, til det sprøjtede," griner Dennis Kristensen.
"Jeg tænkte måske, at det var noget underligt forkvaklet noget - men alligevel var det også meget festligt."
Mændene i buskene er vidt forskellige, fortæller Dennis og Glen. 
Hele året og i al slags vejr kommer så forskellige folk som amerikanske turister, der lige er landet med luksusyacht, hundeluftere, der binder hunden til træet, mens de tager trykket, og joggere, der lige skal puste ud.
"Tit ser man en jogger, der lige forsvinder ind i krattet, og så kommer han ud 20 minutter senere, og man tænker: 'Det var da en rimelig lang strækøvelse'," smiler Dennis Kristensen. På det seneste har politiet forsøgt at fange overfaldsmændene ved at gå ind fra flere indgange på samme tid, når de blev alarmeret. Gartner Frank Olsen fortæller, hvordan politiet ligeledes tilbage i 1940'erne slog ring om parken. Dengang var det bare for at fange homoseksuelle - ikke deres overfaldsmænd.
Julepynt
Frank Olsen er glad for parkens mangfoldighed. Selvfølgelig er det irriterende at skulle fjerne 30-40 kondomer hver morgen, men Frank Olsen griner mere end han skælder ud. Eksempelvis kan han fortælle om, hvordan efterårets løvfald altid åbenbarer en masse efterladte kondomer, der hænger som pynt fra træerne.
"Vi er det første sted, der pyntes før jul."
Ligesom bøsserne ikke rydder op efter sig, er der mange, der efterlader alt deres affald efter picnic, fester eller hunde. Men de efterladte kondomer er alligevel en gene for mange. Tag bare den ældre dame, der for år tilbage i lokalbladet Nansensgade og Omegn brokkede sig over, hvordan hendes hund spiste de brugte kondomer.
Picnic og party
"Her er alle afspejlinger af samfundet. Du har verden på skødet på din arbejdsplads," fortæller Frank Olsen. Og Ørstedsparken er meget andet end en sexpark, selv om en glasmontre i gartnernes værktøjsskur med efterladenskaber fra parken fremviser diverse efterladte kæmpe plastikpikke, poppers og små håndjern. 
"Det er et fedt sted at være, og i løbet af døgnets 24 timer kommer de mest forskellige mennesker," siger Frank Olsen.
Han fortæller, hvordan der ved ottetiden, når byen vågner, vælter ind med folk på vej til arbejde, forældre der skal aflevere børn i institutionen, hundeluftere og joggere. Op ad formiddagen kommer så skolerne og institutionerne og samtidig begynder toilettrafikken: 
"Det er kontormanden, der lige får sig et lille put på toilettet med en trækkerdreng," siger Frank Olsen. Det er også her på toiletterne, hvor gartnere f.eks. har fundet to langstilkede glas og en flaske vin på et overskidt toilet. 
Samtidig kommer alle turisterne, der skal se parken som en del af det oprindelige voldanlæg omkring København. Også de pensionerede alkoholikere har et godt samlingssted her i løbet af dagen.
Hen ad aftenen kommer et stort rykind af familier med picnickurvene fyldt, og imens begynder det at "buldre lidt rundt omkring i busketterne".
"De fleste er meget diskrete, men nogle gange ser vi nogle turister, der har hørt om Danmark som et frit land, og som godt kan finde på at blotte sig lidt for meget." 
Hen ad aften og nat kommer så et større rykind af homoseksuelle.
"Vi skal servicere borgerne på bedst mulige vis, og som gartnere er vi her for at bevare den her perle midt i byen."
"Det er en lille flig af frihed, som er tilbage i landet," siger han.


