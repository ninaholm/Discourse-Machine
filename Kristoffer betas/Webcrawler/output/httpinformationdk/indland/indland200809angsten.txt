Angsten stiger, når fjenden og våbnet er usynligt
Hjemme igen. Livgardens hold fem vender hjem fra Afghanistan med det største antal faldne soldater siden 2002. Nærkampe med Taleban kræver ofre, og derfor vender flere og flere soldater hjem med psykiske lidelser. Nu vil Livgarden af-klimatisere soldaternes kamphjerner
Battlemind. Oplevelserne fra de voldsomme kampe i Afghanistan bliver i kroppen og hjernen, hvis ikke de bliver bearbejdet. Og hvis krop og hjerne forbliver kampberedt med en høj adrenalinproduktion, kan reaktionerne på dagligdagsting udløse alvorlige og ødelæggende reaktioner.


 På grusvejen i solskinnet når han akkurat at registrere, at fuglene synger. Så eksploderer jorden. Ansigterne på Nicolai og Storgaard forsvinder i en massiv støvsky, der stiger op fra jorden. For stor til at være noget, man kan kaste, det må være en landmine, vurderer Mathias. 
"Eksplosionen var kraftig og tæt på dem, så jeg ved, at de er sårede. Jeg var 15 meter fra mine kammerater, men kunne ikke løbe derop, før området var blevet ryddet for miner. Jeg råber og råber på Storgaard, Nicolai stikker hovedet op af en grøft og svarer. Ingen lyd fra Storgaard," siger Mathias, der er sergent og gruppefører for den gruppe, der gik forrest d. 26. marts. 
Sekunder efter eksplosionen sweeper ingeniørerne jorden for miner, men så bliver der åbnet ild fra siderne. 
"Drengene løber, jeg er mindre taktisk og står på en knold, hvorfra jeg forsøger at se Storgaard, mens jeg stadig råber efter ham. Én siger, at jeg skal lægge mig ned. Vi skal have vores sårede ud, og vi skal have styr på den fjende, der ligger derude."
Delingens cirka 40 mænd bekæmper Taleban med morterer, artilleri og kampvogne. Den første, som Mathias' gruppe finder, er Nicolai, som bløder kraftigt fra sit ben. Han har smerter og bliver forbundet på stedet.
"Vi finder Storgaard på den anden side af vejen," siger Mathias. "Det er kun læger, der må sige, at folk er døde, men han bliver den lavest prioriterede. Han var død, før han ramte jorden."
Delingen kæmper sig 1,5 km sig op ad den 20-30 meters klippesats, 'high ground', der markerer overgangen mellem Helmand-flodens grønne bælte, 'green zone', og ørkenen, hvor bilerne holder. Nicolai og Storgaard bliver slæbt op i en helikopter. Med afstand imellem dem, så Nicolai ikke skal se sin livløse kammerat.
"Alle er meget trætte. Det er ikke nu, vi skal tænke over det her," husker Mathias, mens han ruller en Rocky Mountain mellem fingrene i solskinnet foran Livgardens Kaserne.
"Det er svært at have en fjende, der hele tiden tilpasser sig os, fordi vi konstant skal være et skridt foran. Vejsidebomben var en ny trussel. Den har ingen retning og intet varsel. Storgaard var min ven, og det er meget, meget hårdt... Når jeg ser patruljerne forlade lejren i solskin, og fuglene synger, for helvede, så bliver jeg bange." 
Flere psykiske lidelser
De ville have bajonetter, de danske soldater, da de sidste år debuterede langs Helmandfloden. Bajonetten er soldatens sidste forsvar i nærkamp og for længst udfaset fra hæren, men soldaternes ønske afspejler deres situation i Afghanistan. Direkte kampe med fjenden og asymmetrisk krigsførsel, hvor det er umuligt at se forskel på en talebaner og en afghansk bonde, der også kan have en Kalashnikov gemt under kjortlen. Der er langt flere nærkampe end i Irak.
Odinkompagniets hold fem ankom til Afghanistan i februar 2008, men holdet har mistet i alt seks kammerater ud af de 17 danske soldater, der siden 2002 er faldet i Afghanistan.
Den 24. februar blev den 21-årige konstabel Morten Krogh Jensen fra Livgarden dræbt ved en vådeskudsulykke i Helmand-provinsen. I marts blev den 33-årige kaptajn Christian Jørgen Damholt og den 45-årige oversergent Sonny Kappel Jakobsen dræbt i Gereshk. 31. marts mistede den 24-årige overkonstabel af 1. grad Christian Raaschou livet nær Helmandprovinsen. Det var fem dage før, at Mathias mistede sin næstkommanderende og gode ven Anders Bjørn Storgaard nær Gereshk. 
Soldater er kun mennesker i uniform, og derfor piller tabet af en kammerat ved noget eksistentielt, forklarer psykolog fra Institut for Militærstudier, Robert Jonasen, der har været krisepsykolog for hold fem i en uge for hver af missionens seks måneder.
"Når ens ven dør ved en vejsidebombe, så kan jeg jo også dø, og så falder det psykiske forsvar. Soldater er utrolig kontrollerede, men man kan ikke rationalisere sig ud af en vejsidebombe, fordi det ikke kunne have være undgået. Livet er tilfældigheder. Man kan optimere, men kun til en vis grænse, og så bliver man konfronteret med afmagten," forklarer Robert Jonasen, som siden 1997 har undersøgt hjemvendte soldater for psykiske eftervirkninger fra Kosovo, Irak og Afghanistan. 
Tal fra de to Afghanistan- og Irak-hold, der vendte hjem for et halvt år siden, viser, at næsten dobbelt så mange soldater har haft behandlingskrævende psykiske efterreaktioner som soldaterne i slutningen af 1990'erne.
Manden bag uniformen
Når støvet fra kampene lægger sig, og soldaterne er i sikkerhed i deres lejr, Camp Amadillo, er det tid til defusing. Amadillo rummer cirka 250 danske, engelske og australske soldater, og derudover er der sanitetsfolk, ingeniører og en enkelt læge, fortæller kompagnichefen fra hold fem, Kenneth. 
Defuesing eller debriefing er den taktiske og følelsesmæssige proces, som soldaterne i fællesskab gennemgår efter dagens patrulje. Hvis man har mistet soldater i kamp, tilkaldes krisepsykologerne. 
"I fællesskab stykker vi alle detaljerne sammen til en fælles fortælling, fordi det rent taktisk er vigtigt at vide præcis, hvad der skete," fortæller den 33-årige kompagnichef, Kenneth.
"Vi vidste, at vi ville få sårede eller mistede soldater. Selvom jeg er kompagnichef, har jeg valgt at gå med på alle patruljer dernede. Jeg ville hade, hvis nogle af mine soldater kom tilbage fra kamp, og jeg ikke kunne tage del i deres frustrationer. Jeg vil kunne sige, at jeg også var der og derfor også er ked af det," siger Kenneth. 
Defusing er vigtigt, fordi det kan forhindre, at en chokerende oplevelse vender tilbage i flashbacks, forklarer psykolog Robert Jonasen.
"Oplevelsen skal lagres i langtidshukommelsen frem for at flagre fragmenteret rundt i arbejdshukommelsen. Det sker ved, at man sammenstykker en hel fortælling ved at samle alle detaljer eller tegne det i sandet. De er mennesker bag uniformen, og det er vigtigt at få følelserne frem, så vreden kan blive bearbejdet. Man kan ikke reagere professionelt på vrede, og det kan være livsfarligt for dem." 
Kampsoldat i højt gear
Forsvarets psykologer havde advaret soldaterne, inden Mathias tog til Irak i 2005. Alligevel blev han overrasket, da den månedlange fejring af hjemkomsten havde lagt sig. Kroppen og hjernen savnede patruljerne og arbejdet i Irak.
"Jeg ville gerne lave noget med mine venner hele tiden. Når de ville lave noget, ville jeg hellere sove. Når jeg skulle sove, lå jeg vågen, så jeg skulle enten løbe en meget lang tur eller drikke vin hver aften," husker Mathias.
"Efter to måneder sprang jeg ud af sengen, selv hvis jeg blev vækket blidt. Så besøgte jeg psykologerne, men jeg havde nok ventet for længe, for jeg kørte stadig i højt gear. 10 dage inden jeg skulle starte mit studie, fik jeg en lang samtale med en psykolog, der mente, at jeg var typen, der bare trængte til at lave noget. Da jeg startede på studiet, fyldte tingene mindre og mindre."
Netop hjemvendt fra Afghanistan er han sikker på, at de voldsomme kampe og tab vil blive i kroppen og hjernen, hvis han ikke får oplevelserne bearbejdet. 
Det bekræfter undersøgelser, som Institut for Militærstudier gennemførte blandt flere end 20.000 soldater sidste år. Cirka 200 soldater vendte tilbage og takkede ja til krisehjælp, på trods af at der for nogle af dem er gået mere end 15 år, siden de var i krig på Balkan.
Langt fra alle soldaters psykiske efterreaktioner sætter sig som egentlige krigstraumer eller post traumatisk stress syndrom (PTSD), men ubearbejdede traumer kan udvikle sig over tid.
Ifølge Arbejdsskadestyrelsen er antallet af anmeldte psykiske lidelser blandt soldater næsten firedoblet fra 2001 til 2007 fra 10 anmeldelser i 2001 til 38 i 2007. 
I A-kassen hos Hærens Konstabel- og Korporalforening er der i øjeblikket 86 soldater med krigstraumer, hvoraf langt de fleste enten har fået førtidspension eller afventer det. De fleste er i begyndelsen af 30'erne og har været udsendt til Balkan, men på det seneste er også veteraner fra Irak dukket op.
Fra oplevelse til traume
Krigsneurose, granatchok eller post traumatisk stress disorder (PTSD) er betegnelser for et fænomen, hvis symptomer stort set har været de samme siden Første Verdenskrig. 
Det er svært at huske eller koncentrere sig, og man bliver følsom overfor pludselige lyde eller lugte. Man får flashbacks, hvor den traumatiserende hændelse vender tilbage, enten i søvnen eller om dagen. 
"Nytårsaften er en klassiker, fordi lyde og lugte er de samme som i kamp," siger ledende psykolog ved Krisepsykologisk Enhed på Rigshospitalet Anders Korsgaard.
Et traume er ikke sorg, men en ubearbejdet hændelse, som har truet en persons eksistens. Voldtægt, overfald, krig eller naturkatastrofer, men altså hverken skilsmisse eller kronisk sygdom. Traumets kerne er det totale tab af selvkontrol, når man er uden for indflydelse på en livstruende situationen, fortæller Anders Korsgaard.
I starten af 1900-tallet var 'krigsneuroser' forbundet med 'soldatens særlige sårbarhed før krigen', mens engelsk, tysk og senere fransk forskning viste, at traumerne hverken kunne isoleres til soldater eller sårbare mennesker.
"Med Vietnam-veteranerne anerkendte man, at der var tale om en egentlig diagnose, som derfor blev taget med i det amerikanske diagnosesystem, DSM, fra 1980," siger Anders Korsgaard om det psykiatriske diagnosystem, som europæere kender fra WHO's ICD-10 system.
"Og PTSD handler i høj grad om anerkendelse, fordi det er selvværdsfølelsen, det går ud over, når et menneske traumatiseres. Troen på, at man kan tage vare på sin egen sikkerhed. Vietnam-soldaterne vendte hjem fra en tabt krig, og der var ingen social accept. Derfor er det fuldstændig afgørende for soldaterne, om de vender hjem som helte eller tabere fra Irak eller Afghanistan." 
Fra kampsoldat til civilist
I dag har hold fem været hjemme fra Afghanistan i omtrent en uge, og det er nu, at kampsoldatens adfærd bliver tydelig i en dansk grå hverdag.
"Lad os sige, at en af soldaterne tager til en fodboldkamp. Han vil holde øje med tribunerne og kammeraterne, men efter 10 minutter har han brug for at gå ud og ryge en smøg, måske trækker han sig helt tilbage og går hjem," siger Robert Jonasen, hvis forskerteam på Institut for Militærpsykologi opererer med de mentale tilstande battlemind og homemind.
Soldaten reagerer kropsligt på mentalforberedelsen til krig, mener Robert Jonasen. Blodet strømmer hurtigere gennem årerne, og adrenalinproduktionen stiger, så soldaten bedre kan præstere. Det er reptilhjernen, der dirigerer, at soldaten skal handle, når der sker noget, såkaldt battlemind.
"Hvis man konstant er i battlemind-state, reagerer man voldsomt på dagligdagsting. Adrenalinet pumper stadig i kroppen, og soldaterne oplever rastløshed, søvnmangel og aggressioner," forklarer Robert Jonasen. 
Når soldaten er hjemme igen, så kræver omgivelserne, at de kan navigere socialt. Det betyder, at de ikke længere skal være i højeste alarmberedskab og handle hurtigt, men i stedet geare ned og tænke, før de reagerer, men vende tilbage til 'homemind'. 
"Langt de fleste soldater finder ud af at slappe af, når de kommer hjem, men der er faldgruber. Hjernen er oppe i gear og registrerer alt, men når den finder ud af, at det ikke er farligt at køre i Netto, så bliver man træt. Stress af den kaliber viser sig også ved fronten. Man kan se, at soldaterne stiller blikket på uendeligt; de bliver voldsomt trætte, fordi hjernen er i konstant ekstremt beredskab, og adrenalinet holder trætheden væk for en periode," siger Robert Jonasen.
Kampsoldat på Strøget
"Her er det vigtigt at lytte til kroppen og lade den falde ned, ellers ender man i en stress-spiral. De skal falde ned og ikke lave noget konkurrencepræget eller farligt."
For mange soldater får psykiske lidelser, og for kompagnichefen Kenneth er skrækscenariet, at soldaterne går i stå.
"Jeg ser det som et personligt mål, at soldaterne i mit kompagni efter de tre måneder har fået et job eller begynder på en uddannelse.Det værste, der kunne ske, var, at en af mine soldater sidder i en sofa på Amagerbrogade og glor ind i sit tv hele dagen og siger, 'Jeg søger et job i næste måned'." 
Derfor er Kenneth en af initiativtagerne til Livgardens udslusningsprojekt, hvor soldaterne i de næste tre måneder skal gennemgå samtaler med psykologer, der skal få adrenalinet ned, og ernæringseksperter og jobkonsulenter, der skal få motivationen op. 
Soldaterne skal skrive jobansøgninger, søge ind på uddannelser, tale med psykologer og være sammen med hinanden og få krigens oplevelser bearbejdet. 
Ud af 110 kontraktansatte soldater har 94 indvilliget i projektet, der foregår på Svanemøllen Kaserne. I soldaternes fagforening, Hærens Konstabel- og Korporalforening, er formand Flemming Vinther begejstret:
"Jeg synes, at forsøget lyder som en fantastisk god ide. Det er det, vi har påtalt flere gange, nemlig at man bruger meget tid på at sætte soldaterne op til missionen, men man bruger ikke meget tid på at akklimatisere dem." 
Mathias er dog ikke i tvivl om fremtiden: "Jeg skal ikke af sted igen. Vi har oplevet voldsomme kampe i Afghanistan, og på et eller andet tidspunkt skal det nok melde sig, at en eller anden tosse har ligget og skudt imod mig. Og at jeg har skudt tilbage igen. Og så er jeg ked af, at min kammerat døde dernede, og jeg ikke kunne få alle med hjem." 


