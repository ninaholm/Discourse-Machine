Vedtægtsændring i Enhedslisten kan sikre Johanne Schmidt-Nielsen ny periode i Folketinget
Enhedslistens populære ordfører kan efter de nuværende regler ikke genopstille ved næste folketingsvalg. Et forslag om en ved-tægtsændring vil dog sikre hende en periode mere i Folketinget. 

Foto: Keld Navntofte


 Nok er hun populær blandt Enhedslistens medlemmer. Men partiets vedtægter og den såkaldte rotationsregel betyder alligevel, at politisk ordfører, Johanne Schmidt-Nielsen, risikerer ikke at kunne genopstille ved det næste folketingsvalg.
Nu foreslår Enhedslistens afdeling i Gladsaxe (som blandt andet tæller EU-parlamentarikeren og den nye folketingskandidat Søren Søndergaard) imidlertid at ændre disse vedtægter, så partiet suspenderer urafstemninger om folketingskandidater i valgår.
En ændring som i praksis sikrer Johanne Schmidt-Nielsen en plads på stemmelisten næste gang. Også selv om lokalafdelingens talsperson, Else Jakobsen, understreger, at forslaget ikke har noget at gøre med hendes kandidatur.
»Vi har altid hyppet rotationsreglerne. Meget endda. Så det er ikke med det udgangspunkt. Det er simpelhen et spørgsmål om, at hvis man kun har få måneder til at falde ind i en valgkreds, så bliver det også derefter,« siger Else Jakobsen om vedtægtsændringen som kommer til afstemning på Enhedslistens årsmøde i Bededagsferien.
Det er årsmøderne der – efter en foregående vejledende urafstemning – vedtager kandidatlisten.
Nye regler
Når et folketingsmedlem har været valgt i over syv år, kan vedkommende dog ikke genopstille, hvilket betyder, at hverken finansordfører Frank Aaen eller gruppformand, Per Clausen genopstiller.
Til gengæld falder Johanne Schmidt-Nielsen først for rotationsordningen, hvis statsminister Helle Thorning-Schmidt (S) venter til sent i valgperioden med at udskrive folketingsvalget – og altså efter Enhedslistens forventede årsmøde i april 2015 (valget skal senest afholdes den 15. september det år).
Men ifølge det nye forslag skal der hverken afholdes vejledende urafstemning eller vælges kandidatliste, såfremt årsmødet afholdes mindre end seks måneder før der senest skal afholdes folketingsvalg. I de år gælder i stedet kandidatlisten fra det foregående årsmøde.
Selv om ingen i Enhedslisten hidtil har villet tage ordet »Lex Johanne« i munden, så vil hverken det tidligere folketingsmedlem og nuværende medlem af forretningsudvalget, Line Barfod, eller gruppeformand og ligeledes medlem af forretningsudvalget, Per Clausen, i dag afvise det nye forslag:
»Der er jo nogle rimelige, retvisende og praktiske begrundelser – som kan være fornuftige og rigtige – som imidlertid står overfor ønsket om, at årsmødet altid skal have mulighed for at vælge en ny kandidat. Hvis man ønsker det. Det vil selvfølgelig også betyde, at enhver tvivl om, at Johanne kan genopstille ved det næste valg forsvinder, og jeg formoder, at det vil være svært at holde det ude af debatten,« konstaterer Per Clausen.
»Ingen kommentar«
Enhedslisten ændrede senest rotationsordningen i 2009, hvilket tillod netop Per Clausen at fortsætte den politiske karriere. Og i 1999 medførte en ændring, at Frank Aaen og Søren Søndergaard kunne genopstille. Sidstnævnte kom til at sidde 10 år i Folketinget. I træk.
Enhedslistens kulturordfører, Jørgen Arbo-Bæhr, som i 2007 ikke selv kunne genopstille på grund af rotationsordningen, afviser dog forslaget.
»Jeg synes, at vores rotationsordning er den rigtige ordning. Så kan det godt være, at de har nogle gode argumenter, men den ordning synes jeg nu stadig er den rigtige,« siger Jørgen Arbo-Bæhr.
Susanne Flydtkjær og Bjarne Thyregod fra partiets hovedbestyrelse mener, at reglerne skal laves om.
»Rotationsprincippet er en styrke, ikke en svaghed. Det sikrer at nye talenter kommer frem. Uden den havde vi sikkert ikke haft Johanne opstillet i første omgang. Det her forslag har ingen gang på jord,« siger Thyregod til tv2.dk.
Johanne Schmidt-Nielsen fik ved det seneste folketingsvalg 47.002 personlige stemmer. Enhedslistens politiske ordfører blev kun overgået af daværende statsminister Lars Løkke Rasmussens (V) 56.285 personlige stemmer, mens Helle Thorning-Schmidt fik 33.564 af slagsen. Enhedslistens historisk gode valg er da også i stor udtrækning blevet tilskrevet den personlige popularitet, som Johanne Schmidt-Nielsen har opnået.
Johanne Schmidt-Nielsen i  skriver i en SMS følgende om den foreslåede vedtægtsændring, som vil sikre hendes genvalg:
»Det har jeg ingen kommentarer til«.
 

