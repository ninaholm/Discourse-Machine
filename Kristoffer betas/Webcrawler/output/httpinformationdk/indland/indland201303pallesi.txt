Palle Simonsen: Mærkeligt hvis der ikke var dialog
Diskussionen om, hvorvidt kommuner og stat må koordinere overenskomstforhandlinger, er urimelig. Det har de offentlige arbejdsgivere altid gjort, mener tidligere finansminister Palle Simonsen (K), som selv sad for bordenden i Finansministeriet i 1980’erne
’Det aktuelle forløb følger jo systemet: Der er blevet forhandlet, man har ikke kunnet blive enige, og nu ligger det hos forligsmanden, som skal prøve at skabe enighed. Der er ikke noget, der er sat ud af kraft,’ siger Palle Simonsen.


 Det er blevet en stor historie, at KL og regeringen – via Finansministeriet – har koordineret slagets gang i kommunernes strandede overenskomstforhandlinger med folkeskolelærerne. Regeringen er blevet beskyldt for at blande sig for meget politisk, men spørger man en af finansminister Bjarne Corydons (S) forgængere, er der intet mystisk i det aktuelle forløb. Tværtimod.
Palle Simonsen (K) var finansminister i Schlüter-regeringerne fra 1984 til 1989 og har selv siddet for bordenden i overenskomstforhandlinger på det offentlige arbejdsmarked. Han mener »overhovedet ikke, at der er noget odiøst i«, at KL og regeringen har koordineret overenskomstforhandlingerne mellem kommuner og lærere.
»Det ville altså være mere mærkeligt, hvis de ikke gjorde det. Staten og kommunerne har jo nogle fælles arbejdsgiverinteresserer. Det er ikke en rimelig diskussion, der er i øjeblikket. Begge er arbejdsgivere. De sidder bare på hver deres lønmodtagergruppe. Selvfølgelig skal man koordinere,« siger Palle Simonsen.
Som eksempel peger Palle Simonsen på overenskomstforhandlingerne i 1987, hvor han selv forhandlede på det offentlige område.
»Dengang foregik det faktisk sammen med KL. Det var en ganske almindelig forhandling, som foregik således, at KL befandt sig i Finansministeriet samtidig med, at jeg forhandlede med både de kommunale og statsansatte lønmodtagere,« siger Palle Simonsen, der husker, at KL netop i 1987 mente, at Finansministeriet bestemte for meget.
»Derfor gennemførte KL selv en aftale i 1989 med arbejdsmarkedets parter – for nu skulle de vise, at de kunne selv. Det kan godt være, at vi i 1987 styrede det vel rigeligt. Men det er altså helt naturligt, at man koordinerer. Diskussionen i øjeblikket er ikke saglig.«
’Ikke sat ud af kraft’
DR’s 21Søndag beskrev søndag aften, hvordan regeringen og KL i knap halvandet år har arbejdet på at forberede opgøret med lærernes arbejdstidsregler.
– Men hvis KL hele tiden har vidst, at regeringen var klar til et regeringsindgreb – har de så ikke bare forhandlet på skrømt?
»Det kan man skabe mange myter om. Men ligegyldigt hvad følger det aktuelle forløb jo systemet: Der er blevet forhandlet, man har ikke kunnet blive enige, og nu ligger det hos forligsmanden, som skal prøve at skabe enighed. Der er ikke noget, der er sat ud af kraft.«
– Men lærerne og andre i fagbevægelsen mener jo, at hele den danske model er på spil. Der er demonstrationer senere på ugen ...
»Ja. Jeg mener, de går alt for langt. Man skaber nogle myter, som ikke er realistiske.«
– Men er det ikke meget ulige forhandlinger?
»Næ. Det kan jeg ikke se. Lærerne kæmper bravt for, at de ikke skal tabe sympatien i befolkningen, men jeg mener, at de dermed skaber myter, som ikke er rimelige. Dét er i det lange løb et større problem for den danske model, vil jeg sige.«
 

