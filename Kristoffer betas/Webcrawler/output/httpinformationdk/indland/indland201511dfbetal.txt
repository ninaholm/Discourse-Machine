DF skal betale EU’s skonnert-støtte tilbage
Tilbagebetalingen skal ifølge Klaus Welle ske, fordi generalsekretæren ikke mener, at aktiviteterne på skibet Hamlø, der sejlede rundt i Danmark forud for kommunalvalget i 2013, var af en sådan karakter, at de kunne få EU-bidrag


 EU-parlamentets generalsekretær, Klaus Welle, anbefaler, at Dansk Folkeparti betaler 120.700 kroner tilbage i EU-støtte. Det oplyser partiets spidskandidat i EU-Parlamentet, Morten Messerschmidt, på sin Facebook-side. Tilbagebetalingen skal ifølge Klaus Welle ske, fordi generalsekretæren ikke mener, at aktiviteterne på skibet Hamlø, der sejlede rundt i Danmark forud for kommunalvalget i 2013, var af en sådan karakter, at de kunne få EU-bidrag.
»Jeg er selvsagt forundret over denne beslutning. Dels var projektet godkendt på forhånd. Dels virker flere af begrundelserne søgte,« skriver Morten Messerschmidt (DF) på sin Facebook-side. Hvis EU-Parlamentet er enige i Klaus Welles anbefaling, betaler Dansk Folkeparti pengene tilbage, oplyser Morten Messerschmidt.
Ritzau

