Byggebranchen efterlyser dansk vækstpakke
Vismændene undervurderer, hvor meget ledigheden vil stige, mener arbejdsgiverne i byggebranchen. De efterlyser en vækstpakke og bakkes op af S og SF. Men regeringen siger nej
Byggebranchen kan ikke genkende vismændenes forudsigelse om, at ledigheden ikke vil stige i år. I Århus er der f.eks. alene i november blevet fyret 50 malere, oplyser Kresten Vendelboe, afdelingsformand i Malerforbundet Århus.


 Udenfor brød lyset aldrig rigtig igennem. Torsdagen forblev efterårsgrå, og inden for i Eigtveds Pakhus i København var meldingen endnu mere dyster. Med overvismand Peter Birch Sørensen i spidsen præsenterede vismændene deres nye rapport med meldingen om, at ledigheden i Danmark risikerer at blive mere end fordoblet i de kommende to år. I værste fald kan 170.000 danskere stå uden arbejde i 2011, lød meldingen fra overvismanden. 
En fordobling og 170.000 arbejdsløse lyder voldsomt nok i sig selv. Men ifølge Dansk Byggeris formand, Povl Christensen, undervurderer vismændene den kommende ledighed. 
Han henviser til vismandsrapportens vurdering af, at beskæftigelsen i byggebranchen vil forblive uændret i år.
"Det er de facto forkert, når vismændene vurderer, at byggebeskæftigelsen i 2008 vil være uændret. Det er tilmed alarmerende, at vismændene ikke har registreret, at bygge- og anlægsbranchen længe har været i gang med at afskedige medarbejdere - og at byggebeskæftigelsen dermed er faldende allerede i år," lyder kritikken fra Povl Christensen.
Behov for indgreb
Samtidig med vismandsrapporten kom også de seneste ledighedstal fra Danmarks Statistik. De viser, at 1.800 danskere mistede deres job i oktober. Dermed er ledigheden nu på 1,7 procent - hvilket betyder, at næsten 48.000 personer står uden arbejde.
Povl Christensen vurderer, at alene i bygge- og anlægsbranchen vil yderligere 20.000 miste deres job i løbet af 2009. Derfor bør regeringen hurtigst muligt lempe finanspolitikken - endnu mere end der allerede er lagt op til i - og sætte gang i en række bygge- og anlægsprojekter for at imødekomme bølgen af arbejdsløshed, pointerer han.
"Der er allerede nu ledig kapacitet i branchen. En veltilrettelagt yderligere lempelse af finanspolitikken i 2009 er derfor forsvarlig og nødvendig for at imødekomme udfordringerne på arbejdsmarkedet," siger Povl Christensen og tilføjer, at regeringen hurtigst muligt bør foretage et indgreb.
Regeringen er dog ikke enig i, at dansk økonomi her og nu har brug for en vækstpakke, som den Dansk Byggeri efterlyser.
Finansminister Lars Løkke Rasmussen (V) foretrækker i første omgang at bruge renten til at bremse arbejdsløsheden.
"Vi har ikke fjernet arbejdsløshedskøerne den ene dag for at genindføre dem den næste. Vi skal føre en ansvarlig økonomisk politik, hvor vi i første række skal forsøge at få renten ned på europæisk niveau for at genskabe optimismen i erhvervslivet," siger han.
Sidder på hænderne
Beskæftigelsesminister Claus Hjort Frederiksen (V) mener, at de dystre udsigter for arbejdsløsheden i Danmark er stærkt overdrevne. Han peger derimod på, at den stigende ledighed er et kortvarigt problem, som regeringen allerede har iværksat de nødvendige initiativer for at bremse. 
"Vi har en meget lav ledighed, og vi vil ikke opleve stor arbejdsløshed i Danmark. Der er også stadig mange ledige job. Trods en lille stigning i ledigheden er mangel på arbejdskraft en permanent udfordring, som vi vil stå med i mange år fremover. I 2015 vil arbejdsstyrken være 66.000 mindre. Dertil kommer, at der allerede er initiativer i gang, der sætter gang i økonomien og jobskabelsen," siger Claus Hjort Frederiksen.
Dén udmelding er endnu et eksempel på, at regeringen "sidder på hænderne", mener Socialdemokraternes finansordfører Morten Bødskov. 
Han hæfter sig ved, at vismændene i forhold til deres seneste rapport har nedjusteret forventningerne til vækst og beskæftigelse.
"Nu regner de med, at vi allerede ved udgangen af 2009 vil stå med 100.000 ledige. Det må da i sig selv være en dramatisk grund til at gøre noget allerede nu," siger Morten Bødskov.
Lige som Dansk Byggeri vurderer han, at udviklingen vil blive endda endnu mere dyster, end vismændene spår.
"Vi skal gøre, hvad vi kan, for at dansk økonomi ikke går helt i knæ. Og vi mener, der er rum for at fremrykke en række af de offentlige investeringer i bygninger og infrastruktur," siger Morten Bødskov.
Skæv ledighed 
Det samme mener Ole Sohn, finansordfører fra SF.
"Selv om vi stadig har en samlet set lav ledighed, så er den jo skævt fordelt. Arbejdsløsheden blandt bygningshåndværkere er stærkt stigende allerede," siger han.
Både Socialdemokraterne og SF har foreslået offentlige investeringer for milliarder. Regeringen bør gennemføre et finanspolitisk indgreb allerede nu, mener de.
"Det er ikke et spørgsmål om, at pengene skal pumpes ud om en uge. Men det er nu, indgrebet skal forberedes. Det er et spørgsmål om rettidig omhu," siger Ole Sohn. 


