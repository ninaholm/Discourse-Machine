Flygtninge kan udvises til borgerkrig
Regeringes asyludspil åbner for, at flygtninge fremover kan tilbagesendes til lande i krig eller borgerkrig. Enhedslisten frygter, at flygtninge risikerer at blive sendt tilbage til krigszoner og miste livet eller blive sendt på flugt igen
Asylansøgere fra Syrien er blandt dem, der med regeringens asyludspil, risikerer at blive sendt hjem efter den et-årige beskyttelsesstatus udløber, selv om hjemlandet stadig er i krig.


 Flygtninge kan fremover sendes hjem, selv om hjemlandet er hærget af krig eller borgerkrig. Det slår Justitsministeriet fast i et svar på et spørgsmål fra Enhedslisten om rækkevidden af regeringens seneste asyludspil, der åbner for at sende flygtninge uden konventionsstatus hjem, uanset at forholdene i hjemlandet fortsat er ’alvorlige og må betegnes som skrøbelige og uforudsigelige’. Det vil bero på en konkret vurdering om en opholdstilladelse kan inddrages.
»Det gælder også i tilfælde, hvor den pågældende udlændings hjemland er i krig med andre lande, er i borgerkrig eller er en etpartistat,« skriver Justitsministeriet i svaret, der specifikt handler om de asylansøgere fra blandt andet Syrien, der får ophold i Danmark i kraft af den nye midlertidige beskyttelsesstatus, der i første omgang kun gælder i et år. Enhedslistens politiske ordfører Johanne Schmidt-Nielsen reagerer skarpt på Justitsministeriets svar.
»Det betyder jo, at vi kommer til at sende anerkendte flygtninge tilbage til krigszoner med det resultat, at de risikerer at miste livet eller risikerer at blive tvunget på flugt igen. Der er simpelthen sket det, vi frygtede. Ved at oprette en ny slags flygtningestatus i loven omgår man FN’s krav til sikkerhed i hjemlandet,« siger hun med henvisning til kravene om ’fundamentale, stabile og varige ændringer i hjemlandet’, hvis konventionsflygtninge skal hjemsendes.
De krav har Flygtningenævnet hidtil også ladet gælde for flygtninge, der ikke er omfattet af flygtningekonventionen. Bemærkningerne til lovforslaget lægger op til en ændring af den praksis.
– Men kan der ikke være områder af et land i krig eller borgerkrig, hvor det vil være sikkert at sende folk tilbage til?
»Jeg mener, at de krav, FN stiller til, hvilken sikkerhed eller stabilitet, der skal være i hjemlandet i dag, er fornuftige. Og det, man gør med det her lovforslag, er at slække betydeligt på det. Det er dybt bekymrende,« mener Johanne Schmidt-Nielsen.
Ikke politisk beslutning
Det Radikale Venstre har omvendt ikke noget principielt problem med at sende flygtninge tilbage til lande i krig eller borgerkrig, fortæller partiets udlændingeordfører, Marlene Borst Hansen: »Det er vigtigt at skelne mellem geografiske områder og lande. Derfor kan der godt være områder, man kan sende tilbage til, selv om der i andre dele af landet er ustabilt og farligt. Så vi har ikke problemer med, at folk bliver sendt tilbage, hvis det område, de kommer fra, ikke berettiger til, at man kan få asyl. Også selv om situationen kan være en anden i andre dele af landet. Som vi så det omkring Somalia, så har der været områder, som på et tidspunkt har berettiget til, at man kunne få asyl, men nu er der så fredeligt i de områder, at det berettiger til, at man nu sender tilbage.«
– Hvor lidt krig skal der være, for at man kan sende folk tilbage?
»Det kan jeg selvfølgelig ikke svare på. Det er en konkret vurdering, som ikke er politisk. Det er hverken Martin Henriksen (udlændingeordfører for DF, red.), Johanne Schmidt-Nielsen eller mig, der bestemmer, hvorvidt tilstanden i et område er af en sådan karakter, at vi kan sende flygtninge retur. Det er Flygtningenævnet, der skal afgøre, hvornår et område er så fredeligt, at man kan sende folk tilbage.«
På kant med konventioner
Statsminister Helle Thorning-Schmidt lancerede planen om stramninger af asylreglerne i sin tale til Folketingets åbning, hvor hun gav udtryk for, at det danske asylsystem er under så stort pres, at det er nødvendigt at stramme reglerne for asyl og familiesammenføring.
»Danmark skal selvfølgelig stadig tage imod mennesker, der flygter fra krig og rædsel. Men regeringen vil stramme reglerne. Det vil også tage noget af presset fra vores kommuner og asylcentre. De har svært ved at finde plads til de mange flygtninge, som vi har lige nu,« sagde hun.
Meldingen kom i kølvandet på sommerens mange mediehistorier om kommunernes problemer med at integrere og finde boliger til det store antal flygtninge fra det borgerkrigshærgede Syrien. Ændringen af udlændingeloven skal gøre det lettere at sende krigsflygtninge som de syriske tilbage ved at indføre en ny midlertidig beskyttelsesstatus, der skal genovervejes efter et års ophold i Danmark.
Samtidig begrænses mulighederne for at søge om familiesammenføring. I dag har har samtlige flygtninge, som får asyl i Danmark, ret til at søge familiesammenføring, men flygtninge med den nye midlertidige beskyttelsesstatus vil fremover først kunne søge om familiesammenføring efter et års ophold i Danmark. Forslaget er blevet mødt med kritik fra flere sider, og blandt andre Dansk Flygtningehjælp og Institut for Menneskerettigheder har advaret om, at stramningen af reglerne for familiesammenføring kan bringe Danmark på kant med internationale konventioner.

