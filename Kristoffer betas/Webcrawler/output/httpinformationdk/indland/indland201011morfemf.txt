Mor til fem fratages børnetilskud
De kommende måneder bliver svære for Salado Hassan fra Somalia. Holbæk Kommune mener ikke, at den 38-årige mor til fem mindreårige børn reelt er enlig, og kommunen har derfor stoppet for børnetilskud, friplads og boligsikring


 Vi står i en opgang i en reno­veret Lejerbo-bebyggelse i Vang-kvarteret i udkanten af Holbæk. På én af opgangens otte postkasser ses et dansk navn. I en lejlighed sidder tre somaliske kvinder og venter på os. Vi skal tale med 38-årige Salado Hassan, der kom til Danmark som flygtning i 2001. Hun er mor til i alt seks børn, hvoraf de fem er mindreårige og hjemmeboende. 
Holbæk Kommune tror ikke på Salado, når hun siger, hun er eneforsørger for sine fem hjemmeboende børn. Det kommer til at koste Salado dyrt.
Der indgår en mand i husstanden, vurderer kommunens særlige kontrolgruppe, der derfor har stoppet for det almindelige og ekstraordinære børnetilskud, som har gjort det muligt for Salado at forsørge Ubah, Hafso, Azad, Ibrahim og Yusuf. 
Salado afviser, at der er en mand. Det samme gør naboerne og lederen af den børnehave, hvor hendes børn går. Alligevel skal Salado fra november forsørge sine børn for en udbetalt kontanthjælp på godt 11.000 kr., hvoraf huslejen sluger knap halvdelen. Samtidig skal børnenes friplads til institutioner og boligsikringen til Salados lejlighed nyberegnes på baggrund af, at en mand ifølge kontrolgruppen indgår i husstanden. Desuden bebuder kontrolgruppen, at Salado snarest skal tilbagebetale de ydelser, hun har modtaget på et forkert grundlag det sidste år.
»Hvordan skal vi få råd til mad? Jeg har heller ikke råd til at betale vuggestue og børnehave, og så bliver beløbet trukket fra den næste børnecheck,« siger Salado på sit modersmål, mens en ung somalisk kvinde fra København oversætter til dansk.
Pyromanbranden
Ifølge loven skal myndigheden ikke bevise noget. Det er tilstrækkeligt, hvis kontrolgruppen mener at kunne ’sandsynliggøre’, at Salado ikke reelt er enlig og derfor ikke eneforsørger for sine hjemmeboende børn. I stedet har Salado siden oktober 2009 levet i, hvad kontrolgruppen kalder »et ægteskabslignende forhold« med faren til hendes næst­yngste barn Ibrahim. 
Oven i Salados kontanthjælp på 160.000 kr. skal Ibrahims fars indtægt på 148.000 derfor fremover medregnes, når kommunen beregner tilskud og ydelser til Salado og børnene. »Husstand: 2 voksne og 5 børn«, som Kontrolgruppen har noteret i et af sagens bilag.
Kontrolgruppen baserer alene sin afgørelse på oplysninger fra Salado og fra Ibrahims far. Han bor i boligblokken ved siden af, 165 skridt fra Salados opgang. 
Ibrahims far vil ikke udtale sig, så da Information opsøger hans lejlighed, træffer vi en ældre somalisk kvinde. Hun kan ikke dansk og ryster på hovedet og gør en beklagende gestus med hånden.
Salado afviser ikke, at Ibrahims far, som er 27 år ældre end hende og gift med den anden somaliske kvinde, i en periode har hjulpet hende. Men det er sket i forbindelse med den aktivering, Salado skal gå til hver formiddag, forklarer hun.
Holbæk Kommunens jobcenter ligger i et industrikvarter knap en halv kilometer fra Salados opgang. Her mødes hun med andre nydanskere fra Vang-kvarteret.
»Vi laver ingenting. Vi sidder bare og kigger. Nogen gange må vi sy,« siger Salado.
I forrige måned fik Salado svært ved at nå det hele. Hun skal møde hver dag i aktivering, hvis hun vil bevare kontanthjælpen, så selv om knap treårige Ibrahim var indlagt flere gange på sygehuset i Holbæk i september, skulle Salado møde hver dag. Derfor hjalp Ibrahims far, forklarer hun.
»Jeg havde ikke kræfter til både at være indlagt sammen med drengen og sørge for de andre børn herhjemme,« fortsætter Salado.
Siden juli 2008 har Ibrahim været indlagt mange gange, fremgår det af en lægeerklæring fra sygehuset. Som baby fik han skadet lungerne efter en pyromanbrand i bebyggelsen. Opgangens danske beboer fik vækket Salado og børnene, men babyens lunger var ødelagt. Han er i fast forebyggende behandling, og »når Ibrahim bliver syg, er han meget syg, og han er længe om at blive rask«, som lægerne skriver. 
Tvangsægteskabet
Ibrahims far er fra samme klan som Salado. Derfor er han forpligtet til at bistå Salado, forklarer Amina. Hun bor i samme opgang og er enlig mor til fem børn. 
Ifølge Amina er det somalisk skik at have mange børn, men ikke med forskellige fædre. Salado Hassan blev som 16-årig tvunget af sin far til at gifte sig med en mand, hun aldrig brød sig om. Efter ankomsten til Danmark blev hun separeret, og manden er siden rejst tilbage til Somalia. Salado har været på kontanthjælp, siden hun fik opholdstilladelse i 2001.
Efter separationen har Salado kendt andre mænd, som hun har fået børn med. Hun henviser til tvangsægteskabet som forklaring på, at hun aldrig har kunnet holde ud at leve i længere tid sammen med en mand.
»Det er mig, der er problemet. Mit temperament gør, at jeg ikke kan holde ud, at de ikke hjælper. Så klikker det for mig, og vi kan ikke enes,« siger Salado, mens den unge somaliske kvinde oversætter.
Både Salado og Amina frygter, at kommunen tager børnene. Salado er så skræmt, at hun er begyndt at tale højt med sig selv, når hun går på gaden, fortæller hun. Hun har en byld i halsen.
»Når jeg er stresset og træt, kommer min halsbyld i udbrud, og så får jeg det endnu dårligere,« forklarer hun.
Seks af Salados syv naboer har underskrevet en tro- og love-erklæring om, at de ikke kender til, at nogen mand fast besøger Salados lejlighed. 
Heller ikke Birgit Præst, leder af den børnehave, hvor tre af Salados børn går, kender til en mandsperson i børnenes dagligdag. To gange er henholdsvis Azad og Yusuf blevet hentet og afleveret af deres respektive fædre, fremgår det af en erklæring fra børnehavelederen. Men siden Ibrahim blev indmeldt for to år siden, »er han altid blevet hentet af mor eller storebror«, skriver Birgit Præst.
Altid et skøn
Hverken naboer eller børnehave har gjort indtryk på Holbæk Kommune. Salado har klaget til det sociale nævn, men en afgørelse kommer tidligst om 13 uger. Kommunens stop for børnetilskud og ændring af friplads og boligsikring er trådt i kraft fra november.
Da Holbæk Kommune for to måneder siden sendte afgørelsen i partshøring til Salado, forstod hun ikke brevet. Hun forklarer, at hun i to perioder har været kæreste med Ibrahims far, men det er længe siden. Salado afviser, at hun skal giftes med ham, hvis hun en dag kan blive skilt fra den mand, hun er separeret fra. Det har kontrolgruppen skrevet i et journalark efter et møde med Ibrahims far i juli.
I september fik Salado partshøring om den kommende afgørelse, og to gange bad hun om et møde. Hun ville have forklaret, hvad kommunen skrev i brevet, men det blev afvist. Salado gør »sig fint forståelig på dansk«, noterede kontrolgruppen i journalarket og tilbød, at »såfremt hun ville indsende kommentarer på hendes modersmål, vil vi få det oversat af en tolk.«
Da Salado ikke gjorde indsigelse – ud over to gange at meddele kommunen, at hun ikke forstod indholdet – fastholdt kommunen afgørelsen. 
Afdelingsleder Gitte Egeskov fra kontrolgruppen afviser at kommentere Salados sag. Hun vil ikke forklare, hvorfor hverken børnehave­lederen eller naboerne kender til en mand i Salados dagligdag.
»Jeg vil ikke diskutere en personsag i pressen,« siger hun, selv om Salado har givet Information fuldmagt. 
Gitte Egeskov kan kun udtale sig generelt. Generelt vil hun kalde det »dårlig forvaltningsskik«, hvis kommunen har afvist at oplyse en borger om en afgørelse. Det er svære sager hver gang, erkender hun. 
»For det er en skønsmæssig vurdering. Der er ingen faste regler for, hvor mange timer en mand skal opholde sig i lejligheden, før der ikke længere er tale om en reelt eneforsørgende kvinde,« som Gitte Egeskov forklarer. 
Lektor i socialret Simon Thorbek har set sagens akter og kritiserer afgørelsen:
»Det er en tynd sag. Kommunen har overtrådt pligten om at advare kvinden mod at inkriminere sig selv. Det kræver skriftligt samtykke. De har ikke sikret sig tolkebistand. Og de har ikke gennemført partshøring på en for kvinden hensynsfuld måde ved at sige, at hun bare kan skrive på somalisk.«

