Fortsat mørke om danske gårde med svine-MRSA
Selv om offentligheden ifølge Folketingets Ombudsmand har ret til at få at vide, hvilke svinebesætninger der er inficeret med MRSA, har Landbrug & Fødevarer med en stævning foreløbig forhindret offentliggørelse


 Mens stadig flere danskere bliver smittet med antibiotikaresistente bakterier fra svin, kan offentligheden fortsat ikke få at vide, hvilke svinebesætninger der er inficerede med den frygtede bakterie. Senest har en stævning fra erhvervsorganisationen Landbrug & Fødevarer forhindret, at oplysningerne kommer frem.
Tilbage i maj blev journalisterne Nils Mulvad og Kjeld Hansen dømt til at betale dagsbøder for at have publiceret navne på inficerede svinegårde. Ifølge retten i Aarhus var det i strid med Persondataloven. En afgørelse, der siden er blevet anket af de to journalister.
Bag tiltalen stod en politianmeldelse fra Sundhedsstyrelsen, som sammen med Statens Serum Institut har søgt at begrænse spredningen af oplysninger om de smittede besætninger og at få afsløret kilden til de lækkede data.
Sundhedsstyrelsens erklærede motiv stemmer overens med begrundelsen fra byretten i Aarhus:
Offentliggørelse ville være til skade for de personer, som kan kobles til de smittede besætninger. Eller som overlæge Robert Skov fra Statens Serum Institut har sagt til den svenske avis Göteborgs-Posten i en kommentar til retssagen:
»Social stigmatisering er også en sundhedsfare som det er vores opgave at overvåge.«
Ubetinget krav om offentlighed
De to journalister har efterfølgende søgt aktindsigt i Fødevarestyrelsen i nyere data om inficerede gårde, hidtil uden held. Begrundelsen for at holde de oplysninger tilbage er imidlertid blevet underkendt af Folketingets Ombudsmand, Jørgen Steen Sørensen, efter en undersøgelse, som har stået på i to år.
»Jeg har forståelse for argumentet om, at mennesker kan føle sig udpegede, men offentligheden har en særlig interesse i at få kendskab til miljøoplysninger som de foreliggende,« konkluderede han i sin rapport den 6. juni i år.
Oluf Jørgensen, mediejurist og forskningschef ved Danmarks Medie og Journalisthøjskole, mener, at hemmeligholdelsen af smittekilder til MRSA er i direkte strid med Miljøoplysningsloven, som bygger på et EU-direktiv, der igen er afledt af den internationale Aarhuskonventionen, som Danmark har ratificeret.
»MRSA-smitte er oplysninger om emissioner, og derfor gælder et ubetinget krav om offentlighed,« vurderer Oluf Jørgensen.
Efter Ombudsmandens redegørelse udlovede Fødevarestyrelsen et svar på en fornyet begæring om aktindsigt senest den 11. juli. To dage inden svaret senest skulle afgives, modtog Fødevarestyrelsen en stævning fra erhvervsorganisationen Landbrug & Fødevarer om at forhindre, at nye oplysninger om smittede gårde bliver offentliggjort.
Nu venter en retssag om fortsat hemmeligholdelse mellem de to parter, og retten i Glostrup skal afgøre, om stævningen skal have opsættende virkning på den nye begæring om aktindsigt.
Fødevareminister Dan Jørgensen (S) efterlyste ved et samråd i Folketinget i denne uge øget viden om smittespredning af svine-MRSA.
Han vil ikke udtale sig om den verserende sag vedrørende offentliggørelse af oplysninger om smittespredningen.
»Nu indgår Ombudsmandens afgørelse i en retslig proces, og så længe den pågår, har jeg ingen kommentarer,« siger han til Information.

