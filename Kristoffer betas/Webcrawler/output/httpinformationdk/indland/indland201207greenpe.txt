Greenpeace: Audi-kampagne er greenwash
Audi skulle fremvise grøn teknologi på Christiansborg Slotsplads, men brugte samtidig pladsen til at markedsføre en ny Audi-model, der udleder mere CO2 end den gennemsnitlige EU-bil. Det er greenwash, mener Greenpeace. Nej, siger Audi, der i går valgte at fjerne deres reklamebil
Audi fjernede i går den Audi A3, som de udstillede på Christiansborg Slotsplads, efter det kom frem, at bilproducenten ikke havde fået lov til at benytte pladsen til billancering


 Audi valgte i går at fjerne den nye Audi A3, som bilproducenten de seneste dage har udstillet på Christiansborg Slotsplads, fordi Audi ifølge Københavns Kommune ikke havde fået lov til at benytte pladsen til billancering.
I stedet havde Audi lånt Christiansborg Slotsplads til at fremvise »den nyeste teknologi inden for miljøvenlige og klimaansvarlige biler,« som områdechef Jesper Sejerø formulerede det. Men den bil, som Audi udstillede, er ifølge Greenpeace ingen af delene. Den udleder nemlig 152 gram CO2 pr. kilometer. En del mere end de 136 gram CO2 pr. kilometer, som nye EU-fremstillede biler i dag udleder i gennemsnit.  
»Det er hverken imponerende eller grønt,« siger Tarjei Haaland, der er klima- og energimedarbejder i Greenpeace Norden.
»Hvis Københavns Kommune fra starten havde regnet med, at Audis besøg i København ville omhandle miljøvenlig teknik, så er de blevet snydt. Vi har brug for en bil, der bringer os ud af klimakrisen og ikke ind i klimakrisen. Hvis de skulle markedsføre fremtidens bil, skulle det jo faktisk være en elbil,« siger Tarjei Haaland.
Han mener, at Audis kampagne er et klart eksempel på greenwashing – et fænomen, hvor firmaer forsøger at smykke sig med lånte, miljøvenlige fjer.
Tarjei Halland påpeger, at sagen klinger særligt hult, fordi Audi ejes af den tyske bilproducent Volkswagen, som har lavet intens lobbyvirksomhed for at hindre EU i at stilleskærpede krav til europæiske bilers brændstofeffektivitet og klimapåvirkning:
»Volkswagen hører til i den sorte ende af bilproducenterne. De forsøger at tegne billedet af at være en grøn virksomhed, samtidig med at de i korridoren laver et hidsigt lobbyarbejde for at modvirke skærpede miljøkrav,« siger Tarjei Haaland.
Også Jeppe Juul, der er trafikmedarbejder i Det Økologiske Råd, kritiserer Audis kampagne.
»Der er ingen tvivl om, at det er et forsøg på greenwashing. Politisk set kender vi mest Audi som modstander af skærpede krav om at give forbrugeren mere energieffektive biler,« siger Jeppe Juul, der tilføjer, at Københavns Kommune har ry for at være en grøn og progressiv, og derfor skal være opmærksom på, hvilke virksomheder den samarbejder med:
»Københavns Kommune har mange fornuftige grønne initiativer, men det er skidt, hvis man bruges sin grønne glans på at markedsføre virksomheder som Audi,« siger Jeppe Juul.
Audi: Misforståelse
Hos Audi mener man, at sagen er blevet misforstået. Audi erkender dog, at udstillingsmodellen foran Christiansborg nok ikke var det mest oplagte valg ud fra et miljømæssigt synspunkt.
»Den bil, der var udstillet på Slotspladsen, havde en 1,8 benzinmotor, som selvfølgelig ikke er den mest CO2-venlige motor, vi har. Og så havde den også automatgear, hvilket heller ikke hjælper på det. Men vi valgte den model, der er den mest teknisk nyskabende. Det er en toplinet bil, proppet med teknisk udstyr, og derfor har man valgt ikke at sætte den mindste motor i,« siger Casper Olsen, der er produktchef i Audi Danmark.
Han understreger, at Audi på en lang række områder arbejder på at gøre sine biler mere energieffektive. For eksempel er udstillingsmodellen fra Christiansborg 15 procent mere energieffektiv end sin forgænger.
»Sammenlignet med, hvad vi ellers kan gøre, så kører den ikke voldsomt langt på literen. Men i den nye Audi A3-serie har vi også en dieselbil i, der har et CO2-udslip ned på 99 gram pr. kilometer, der snildt kan måle sig med andre biler på markedet. Så begynder det at ligne noget,« siger Casper Olsen.
»Men jeg kan godt se, at det kan virke lidt uheldigt. Skulle vi have vist den mest miljøvenlige model, skulle vi have sat vores dieselmodel frem og ikke benzinmodellen. Men det handler også om at vise de tekniske fremskridt. Og det skal siges, at vi nu har vi taget kritikken til os og flyttet bilen fra Christiansborg Slotsplads.«

