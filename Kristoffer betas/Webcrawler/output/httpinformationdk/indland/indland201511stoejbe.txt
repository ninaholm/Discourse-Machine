Støjberg afviser asylhjælp til Sverige

Det handler ikke om at hjælpe svenskerne, men om at begrænse tilstrømningen, siger integrationsminister Inger Støjberg, der i går var til ministermøde i Bruxelles. Arkiv


 Sverige vil på et EU-ministermøde om flygtningekrisen bede de øvrige europæiske lande om hjælp til at tage nogle af de mange flygtninge, som svenskerne i øjeblikket kæmper med at hjælpe.
Den dagsorden deles imidlertid ikke af den danske regering.
»Det er ikke et spørgsmål om at hjælpe svenskerne. Det er et spørgsmål om, at vi får begrænset tilstrømningen til Europa,« siger udlændinge- og integrationsminister Inger Støjberg (V). Den svenske justits- og migrationsminister, Morgan Johansson, mener ellers, at han på et formøde med de nordiske ministre har ’mødt forståelse’ for sit ønske om, at nogle flygtninge i Sverige skal omfordeles.
»Alle lande er pressede. Det er ingen hemmelighed, at vi gerne vil begrænse tilstrømningen til Danmark, så det ville være underligt at sadle om og sige, at vi gerne vil tage nogle af de flygtninge, som svenskerne har,« siger Støjberg. Ministrene skal blandt andet diskutere, hvordan man løser store udfordringer med at få registreret de tusindvis af flygtninge, som bevæger sig rundt på kontinentet.
Danmark fungerer i vid udstrækning som transitland, da mange ønsker sig videre til Sverige. Det kan man ikke umiddelbart gøre noget ved, hvis man skal forstå integrationsministeren.
Ritzau

