VKO skærper regler for udvisning
Hvis kriminelle udlændinge er medlemmer af en bande, vil kommunerne få en økonomisk bonus for at få dem til at forlade landet. Desuden bliver det nemmere at smide udlændinge ud. Sådan lyder nogle af de forslag, som regeringen og DF vil gennemføre som en del af tryghedspakken


 En kommune bliver fremover motiveret til at få udlændinge til frivilligt at drage hjem. De får nemlig en bonus på 25.000 kroner, hver gang det lykkes at overtale en udlænding til at tage imod tilbuddet om at rejse hjem med penge fra den danske stat på lommen.
»Repatrieringsordningen betyder jo, at mennesker, der i virkeligheden ville blive lykkeligere i deres hjemland, kan komme tilbage med penge på lommen. Det er godt for dem, og det er godt for det danske samfund«, sagde retsordfører Peter Skaarup (DF) i går til Politiken.
Hvis udlændinge har banderelationer, skal det være nemmere at sparke dem ud af Danmark, mener DF, der torsdag aften kom med forslag til, hvordan man kan stramme reglerne for udvisning til det yderste. Dansk Folkeparti får stramningerne som pris for at stemme for den tilbagetrækningsreform, der sidste uge blev færdig under stor mediebevågenhed.
»Med aftalen går vi lige til kanten af de internationale forpligtelser«, sagde Peter Skaarup torsdag aften til ritzau, før han gik til afsluttende forhandlinger i Finansministeriet om tryghedspakken.
S er skeptisk
Økonomi- og erhvervsminister Brian Mikkelsen (K) giver sin fulde støtte til DF's forslag og siger til Politiken, at regeringen nu »presser det til det alleryderste«.
Integrationsminister Søren Pind udtalte samstemmende til Ritzau torsdag aften, at Danmark efterfølgende risikerer at tabe sager ved Den Europæiske Menneskerettighedsdomstol.
»Så vi løber en procesrisiko,« sagde han.
Andre dele af DF's pris bliver, at domstolene i højere grad udviser kriminelle udlændinge, når der er grundlag for det. Ifølge Peter Skaarup er det ikke noget, der sker i dag. Derudover skal det være nemmere at udvise småkriminelle EU-borgere.
Socialdemokraternes integrationsordfører, Henrik Dam Kristensen, er skeptisk over for den nye kontante bonus til kommunerne.
»Jeg bryder mig ikke om, at man ligefrem giver en gulerod i forhold til det. Men nu må vi se, hvordan det konkret bliver udformet,« siger han til Politiken.
Til gengæld er han »positiv« i forhold til stramninger over for bandemedlemmer.
»Vi skal bekæmpe bandekriminalitet så meget som overhovedet muligt,« mener Henrik Dam Kristensen.


