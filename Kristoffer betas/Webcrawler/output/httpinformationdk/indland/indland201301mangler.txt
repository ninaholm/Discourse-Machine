Der mangler folkelighed og inddragelse i regeringens reformer
Arbejdet med reformer er i dag ikke længere blot en teknisk, administrativ proces, men i langt højere grad en politisk proces, vurderer professor ved CBS, Carsten Greve, som har analyseret, hvordan den offentlige sektor grundlæggende blev forandret gennem reformer i løbet af 00’erne
Carsten Greve, professor på Copenhagen Business School, mener, at regeringen er for dårlig til at inddrage befolkningen i sine reformer


 Når politikerne i dag sætter sig for at reformere et område, sker det ikke udelukkende ud fra et ønske om at gøre tingene smartere og gerne billigere. Det sker i langt højere grad for at sætte en politisk dagsorden. Det vurderer professor ved Copenhagen Business School, Carsten Greve, efter han i sin nye bog, Reformanalyse, har analyseret samtlige reformer, som den borgerlige VK-regering fik gennemført i løbet af 00’erne.
»I dag definerer ministre og ministerier sig nærmest ved, om de er med i en reform eller ej. Det er blevet en ny måde at udtrykke sig politisk på, og det er efterhånden blevet sådan, at hvis man ikke er med i en reform eller et reformarbejde, så ryger man længere ned i hierarkiet,« siger Carsten Greve
»Normalt siger man, at reformer er noget, der skal få tingene til at blive bedre. Strukturreformen skulle for eksempel sikre en mere enkel og effektiv offentlig sektor, mens kvalitetsreformen skulle sikre større tilfredshed blandt borgerne. Men samtidig ligger der også ofte effektiviseringshensyn gemt i reformerne. I dag er fokus på effektivisering blevet større. I dag tales der bundlinje før forbedringer,« vurderer Carsten Greve.
Eksempelvis har regeringen allerede i dens 2020-plan fortalt, at de to kommende reformer af kontanthjælpsområdet og SU’en skal give henholdsvis en og to milliarder til statskassen, mens regeringen endnu ikke konkret har fortalt, hvordan området skal reformeres.
Statsminister Helle Thorning-Schmidt (S) har kaldt den nuværende regering for en »reformregering«, og allerede sidste år lykkedes det regeringen at samle flertal for både en reform af førtidspension- og fleksjobområdet samt en skattereform.
Ifølge Carsten Greve ville den nuværende SRSF-regering formentlig kunne få større held med at skabe folkelig opbakning til reformerne, hvis den var villig til at lytte mere til danskerne.
»Der mangler folkelighed og inddragelse i regeringens reformer. Man skal se borgerne som en utappet ressource. Når det eksempelvis handler om innovation eller afbureaukratisering, så findes de bedste ideer ofte ude blandt folket, men dem har man tilsyneladende en tendens til ikke at ville involvere i processen. Det kræver selvfølgelig også, at man sætter sig ned og laver en plan for, hvordan man strukturerer et konstruktivt forløb, men jeg tror, at det ville styrke den folkelige forankring af regeringens reformdagsorden, hvis man gjorde det,« siger Carsten Greve.
Befolkningen er en ressource
Selv om der også var fokus på, hvordan bundlinjen så ud, når reformerne var færdige, var konjunkturerne og behovet for effektiviseringer helt anderledes i 00’erne i forhold til i dag. Den nuværende regering har i langt højere grad brug for, at dens reformer bidrager økonomisk til at sikre rigets samlede finanser. Det er sjældent, man bliver populær af at tage noget fra nogen, og det må regeringen ifølge de aktuelle meningsmålinger tilsyneladende også sande. Men ifølge Carsten Greve kan regeringen faktisk lære en del af den måde, som VK-regeringen arbejdede med sine reformer på, selv om der i dag er langt højere krav om økonomiske gevinster ved reformerne.
»Tidligere havde man folkemøder, når store politiske beslutninger skulle træffes, men det er også muligt blot at nøjes med at invitere det mere officielle Danmark i form af organisationer, interessegrupper og lignende, når beslutningerne skal kvalificeres. Det gør, at langt flere føler, at de har et ejerskab til reformen, og det kan muligvis gøre det nemmere, når man skal ud at tage midler fra nogen,« siger Carsten Greve.
Her vurderer Carsten Greve, at regeringen med fordel kan lade sig inspirere af blandt andre den britiske premierminister David Cameron og hans arbejde med »Big Society«, samt Barack Obamas arbejde med »transparency and open government«.
Carsten Greve vurderer, at regeringen i øjeblikket med sin reform af den danske folkeskole faktisk forsøger at brede den reformdiskussion ud til hele befolkningen. Her har børne- og undervisningsminister Christine Antorini (S) lanceret sit begreb »Ny Nordisk« folkeskole, og hun turnerer hele landet rundt for at involvere forskellige skoler og institutioner i det arbejde, mens politikerne de kommende måneder skal forhandle et politisk kompromis om en reform på plads på Christiansborg.
»Der ligger en stor ressource ude blandt befolkningen, som man får fat i ved rent faktisk at være derude og lytte. Og så giver det en helt anden legitimitet blandt vælgerne, når man er ude i virkeligheden. Den politiske ulempe er, at man forpligter sig til at lytte og rent faktisk agere på de input, man får,« siger Carsten Greve.
Carsten Greve opererer med et begreb i sine analyser af reformerne, som hedder »kampagnereformer«. Det er for eksempel strukturreformen og kvalitetsreformen gode eksempler på, mener han. De to reformer er eksempler på, at områderne ikke var kendetegnede ved at have de store ’brændende platforme’, som man siger i den politiske retorik. I stedet var det områder, som den siddende regering kunne bruge til at skabe en politisk kant til oppositionen og til at positionere sig positivt i forhold til en række organisationer og befolkningen, vurderer Carsten Greve.
»Omkring strukturreformen sagde man ikke, at det var Danmarks største personalepolitiske reform, hvor man nedlagde flere tusinde job. Havde man sagt det, var man aldrig kommet igennem med det.«
Aldrig et reformtomrum
Med kvalitetsreformen brugte regeringen ifølge Carsten Greve ganske lang tid på at rejse rundt i landet for at inddrage borgere og alverdens organisationer, mens man ganske bevidst undlod at inddrage andre politiske partier i den proces. Kvalitetsreformen blev ifølge Carsten Greve lanceret i en sommerferie, hvor regeringen tilsyneladende ikke havde andet på tegnebrættet. Det reformtomrum skulle hurtigst muligt udfyldes, vurderede daværende statsminister Anders Fogh Rasmussen (V), mener Carsten Greve.
»På det tidspunkt kunne regeringen konstatere, at oppositionen gik frem i meningsmålingerne, og derfor var man nødt til at signalere handlekraft og forsøge at finde et område, hvor man kunne sikre og styre det politiske fokus. Derfor blev kvalitetsreformen så at sige opfundet til det formål. Der skal være noget, der holder den politiske diskussion i gang, ellers signalerer det stilstand,« vurderer Carsten Greve.
Tidligere blev reformer ofte først gennemført, når en kommission havde gennemgået et område gennem flere år, men i dag har politikerne ifølge Carsten Greve langt flere muligheder for at gennemføre reformer og skabe den nødvendige opmærksomhed omkring deres politik via reformerne. Det gælder, når statsministeren eksempelvis nedsætter et hurtigtarbejdende ministerudvalg, der skal komme med bud på, hvordan man kan styrke den danske konkurrenceevne, eller gennem andre udvalg, som arbejder hurtigere end almindelige kommissioner.
»I 00’erne opfandt man hele tiden nye muligheder for at tale om reformer og måder at lave dem på. Det benytter den nuværende regering sig i høj grad af, og derfor forventer jeg ikke, at vi i de kommende år kommer til at se færre reformer. Snarere tværtimod,« siger Carsten Greve.
 
 

