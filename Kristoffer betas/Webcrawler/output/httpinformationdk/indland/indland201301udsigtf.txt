Udsigt til færre danske soldater i Afghanistan
Meget tyder på, at Danmark følger efter, når briterne begynder at trække soldater ud af Afghanistan i år. Soldaterne advarer dog mod at sende for mange hjem


 Torsdag mistede endnu en dansk soldat livet i Afghanistan, men ifølge flere partier i Folketinget vil der snart bliver skåret ned på antallet af danske kampsoldater i Afghanistan. Udenrigsminister Villy Søvndal (SF) og forsvarsminister Nick Hækkerup (S) sagde allerede før jul, at den store britiske tilbagetrækning, der finder sted i slutningen af 2013, flugter med de danske tanker om en tilbagetrækning. Og Dansk Folkeparti slår nu fast, at partiet forventer at se færre danske kamptropper allerede i år. I øjeblikket er der 650 danske soldater i Afghanistan.
»Jeg tror, at man skærer yderligere ned på de deciderede kampstyrker i 2013,« sagde partiets medlem af Udenrigspolitisk Nævn, Søren Espersen, onsdag, inden den danske jægersoldat mistede livet natten til torsdag.
Forligskredsen, der tæller alle partier på nær Enhedslisten, forhandler i øjeblikket om, hvordan den danske indsats i Afghanistan frem mod 2014 skal forløbe. Det står allerede nu klart, at de danske kamptropper forlader Afghanistan senest ved udgangen af 2014 sammen med resten af NATO’s styrker. Herefter står den på trænings- og genopbygningsopgaver.
Venstres Søren Pind ønsker ikke at forholde sig til de igangværende forhandlinger, og det har ikke været muligt at få en kommentar fra Konservatives Lene Espersen, men Radikale Venstres Rasmus Helveg Pedersen siger, at »de danske tropper er fuldstændig afhængige af briterne og kan ikke operere meningsfuldt alene«.
»Så hvis ikke briterne er der, så skal vi selvfølgelig heller ikke være der,« sagde Rasmus Helveg Pedersen, før han fik nyheden om den dræbte danske soldat.
Hærens Konstabel- og Korporalforening (HKKF), der organiserer de danske soldater, opfordrer politikerne til at tænke sig godt om.
»Det er ikke 650 bønder på et skakbræt, man har udsendt. Tingene hænger sammen. Hvis man har to af dem, så skal man have en af dem og tre af dem. Tingene hænger sammen,« siger formand Flemming Vinther. »Hvis man fjerner 100 mand, risikerer man, at der er 200 andre, som ikke fungerer. Man skal også gøre det ordentligt og sikre, at de resterende kan løse de opgaver, de skal,« siger han.
De danske kampvogne skal ikke forvente at blive kaldt hjem før udgangen af 2014, fastslår Søren Espersen.
»Briterne har ikke nogen. Kampvognene bliver der nok til den allersidste dag i 2014 og måske også oven i købet længere,« siger Søren Espersen.
Danmark havde i 2011 720 soldater i Afghanistan. I løbet af andet halvår 2012 er antallet faldet til 650 personer. I alt er 43 danske soldater blevet dræbt i den knap 10 år lange konflikt.
Ritzau

