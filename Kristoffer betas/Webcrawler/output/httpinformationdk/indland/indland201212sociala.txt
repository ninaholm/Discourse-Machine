Socialarbejdere undlader at hjælpe af frygt for repressalier
Udviklingshæmmede står ofte uden støtte i kommunale ankesager, fordi de ansatte er bange for, at hjælpen kan koste dem jobbet. Nedskæringer i kommunerne sætter udviklingshæmmedes retssikkerhed under pres, lyder det fra flere organisationer
’Når offentligt ansattes ytrings-frihed kommer under pres, har det stor indflydelse på beboernes retssikkerhed, fordi de ikke selv er i stand til at eksempelvis at anke en afgørelse,’ siger Sytter Kristensen, der er formand for Landsorganisationen for udviklingshæmmede.


 De ansatte på landets bosteder for udviklingshæmmede holder sig i stadig højere grad fra at hjælpe beboerne med at anke kommunale afgørelser. Frygten for repressalier fra kommunerne får de ansatte til at holde igen med støtten, hvor det tidligere var normen, at de udviklingshæmmede kunne få råd og vejledning:
»Vi oplever ofte dilemmaet her i SocialtLederforum. Det, der er svært, er, at man gerne vil hjælpe borgere med at anke nogle afgørelser truffet af kommunen, som man ikke er enig i. Men det afholder man sig fra nu af frygt for at blive kaldt til samtale hos forvaltningen,« siger Ib Poulsen, der er direktør i Socialt Lederforum, der organiserer ledere af botilbud. Her modtager man mange henvendelser fra medlemmer, der ikke tør bistå de udviklingshæmmede.
I Socialpædagogernes Landsforbund bekræfter formand Benny Andersen, at man også her får flere henvendelser fra medlemmer, der er nervøse for at miste jobbet, hvis de hjælper en udviklingshæmmet beboer med at anke en afgørelse.
»Det er vores opgave at vejlede og støtte de mennesker i deres livssituationer, så det er dybt bekymrende. Medarbejderne skal ikke være i tvivl om, at de kan hjælpe i de situationer,« siger formanden for Socialpædagogernes Landsforbund.
Det gælder retssikkerheden
Landets 98 kommuner har de seneste to et halvt år nedlagt mere end 30.000 fuldtids-stillinger, og formanden for Landsorganisationen for udviklingshæmmede, Sytter Kristensen, mener, at mange kommuner tester lovgivningens grænser af hensyn til den trængte økonomi: »Når de offentligt ansattes ytringsfrihed kommer under pres, har det meget stor indflydelse på beboernes retssikkerhed, fordi de ikke selv er i stand til eksempelvis at anke en afgørelse,« siger Sytter Kristensen.
Kommunernes Landsforening opfordrer de ansatte til fortsat at råbe op.
»Det er helt oplagt, at man som ansat i samarbejde med pårørende eller en værge er med til at vejlede. For det skal naturlig-vis være sådan, at man hjælper. Og hvis det er et særligt problem, vil jeg håbe, at de ansatte siger til,« lyder det fra formanden for Social- og Sundhedsudvalget, Anny Winther (V).

