Annette Vilhelmsen blæser til kamp mod højreekstremisme
Danskernes Parti vil være på stemmesedlen flere steder ved det kommende kommunalvalg. Men social- og integrationsministeren advarer om, at partiet bruger demokratiet til at modarbejde dette. Det afviser partiformand
Social- og integrations-minister Annette Vilhelmsen (SF) mener, at det er vigtigt at gøre danskerne opmærksomme på, at Danskernes Parti nok er at finde på stemmesedlerne flere steder ved det kommende kommunalvalg, men at partiet ikke arbejder for demokrati.


 
	Social- og integrationsminister Annette Vilhelmsen (SF) blæser til kamp mod højrekstremismen og ikke mindst Danskernes Parti, som hun sammenligner med Hizb ut-Tahrir.

	»Danskernes Parti modarbejder vores normer og principper og går efter, at lighedsprincipperne ikke skal gælde for alle. På den måde ligner Danskernes Parti og Hizb ut-Tahrir hinanden. Begge udøver social kontrol, skaber utryghed og arbejder demokratifjendsk. Jeg går ikke ud med bål og brand, for der er stadig kun tale om relativt få mennesker. Men vi skal tage det alvorligt, at der er antidemokratiske synspunkter – både repræsenteret ved Danskernes Parti og ved Hizb ut-Tahrir – og der er grund at advare mod de her grupperinger, fordi de blandt andet er med til at skabe parallelsamfund,« siger Annette Vilhelmsen.

	Social- og integrationsministerens advarsel kommer, efter at Det Nationale Forskningscenter for Velfærd (SFI) har kortlagt såkaldte antidemokratiske og ekstremistiske miljøer i Midt- og Vestjylland. Det sker som del af en national kortlægning af miljøerne, der ikke blot skal skabe overblik over disse, men også hjælpe med til at forebygge radikalisering af såvel højre- som venstreorienterede samt muslimske grupper.

	SFI har fundet 12 grupper i de i alt 11 kommuner. Heraf er de tre i henhold til undersøgelsens definitioner antidemokratiske højreorienterede organisationer, nemlig Danish Defence League, Devils Choice og Danskernes Parti. Derudover blev der fundet ni løsere grupperinger, hvoraf fem er antidemokratiske højreorienterede, mens fire er antidemokratiske islamiskorienterede. Der blev ikke fundet antidemokratiske venstreorienterede grupper i området.

	Hvem må stemme?

	Danskernes Parti er ikke alene den største gruppe. Udbrydergruppen fra Danmarks Nationalsocialistiske Bevægelse (DNSB) stiller ved kommunal- og regionsvalget op i seks kommuner og fire regioner.

	Selv om SFI konkluderer, at Danskernes Parti »ikke går ind for de demo-

	kratiske ligheds- og toleranceprincipper«, så afviser partiets formand, Daniel Carlsen, at det skulle være antidemokratisk.

	Han henviser til, at Danskernes Parti ikke bare støtter det repræsentative demokrati, men ønsker flere folkeafstemninger. Alligevel bør nogle miste stemmeretten, mener han.

	»Vi skal revurdere de statsborgerskaber, som med rund hånd er blevet delt ud over de seneste 10, 20 og 30 år. Men der skal være et demokratisk flertal for den proces, hvor man gennemgår statsborgerskaberne. Selv da vi havde – hvad der blev kaldt – verdens strammeste udlændingepolitik fra 2001 til 2011, blev der uddelt 80.000 statsborgerskaber til ikkevestlige personer. Og sådan er det: Man skal jo ikke kunne stemme, hvis man ikke er statsborger,« siger Daniel Carlsen.

	Sammen med en række hovedsageligt yngre og jyske medlemmer forlod den 25-årige Daniel Carlsen i 2011 DNSB og stiftede samme år Danskernes Parti. Det skete dels i protest mod, hvad udbryderne beskrev som DNSB’s manglende ambitioner og aktivitetsniveau efter den mangeårige formand Jonni Hansens pludselige stop »af personlige årsager«. Og dels i et forsøg på at »træde ud af 30’ernes skygge«, som Daniel Carlsen har forklaret.

	Indflydelse og fremtid

	Senest har researchgruppen Redox i en ny rapport, Demokratiske nazister, imidlertid konkluderet, at »Danskernes Parti er en nynazistisk organisation, der forsøger at videreføre den nationalsocialistiske arv i nye klæder«. En henvisning til, at de ledende medlemmer i Danskernes Parti har en fortid i andre grupper på den ekstreme højrefløj eller stadig har dobbeltmedlemskab af disse.

	»Det ligger ikke fjernt at forestille sig, at den holdningsændring,som partiet har foretaget om noget så grundlæggende som styreform, er sket for at fremstå mere acceptable i partiets forsøg på at opnå parlamentariskrepræsentation og lægge afstand til DNSB og nationalsocialismen. Selv om partiet i hvert fald på papiret har erklæret sin uforbeholdende støtte til detparlamentariske demokrati, er det svært at forestillesig, at partiet fra det ene år til det andet, skulle haveændret sin demokratiopfattelse så markant,« hedder i rapporten (Danskerne Parti har nu meldt Redox til Datatilsynet for at have indsamlet oplysninger om partiets anslåede 100 medlemmer, red.).

	Ifølge Enhedslistens socialordfører, Finn Sørensen, skal der to ting til for at forhindre, at Danskernes Parti – og andre grupper på den ekstreme højrefløj – får fremgang.

	»Dels skal vi sikre, at det store flertal af befolkningen oplever, at de har indflydelse på den førte politik. Og dels at der er job til mange arbejdsløse og de unge, så de kan se, at de har en fremtid. Det er det bedste værn imod, at den slags synspunkter vinder frem. Og så kan vi begrænse det til denne lille del af befolkningen, for det er en lille del. Men svigter vi de to ting, så får de vind i sejlene,« siger Finn Sørensen.

	 

