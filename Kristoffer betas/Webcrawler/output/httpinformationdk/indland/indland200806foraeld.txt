Forældre fængslet for omskæring



 Et forældrepar er varetægtsfængslet i hver otte dage for at have medvirket til, at deres døtre blev omskåret i Sudan. Det er første gang i dansk retshistorie, det sker. Forældrene er danske statsborgere, men har sudanesisk baggrund. Pigerne er i dag 9 og 11 år, men ifølge politiet kan overgrebene have fundet sted helt tilbage i sommeren 2003. I den periode bragte de københavnske forældre deres to børn til hjemlandet og fik en tredje person til at fjerne pigernes ydre kønsorganer. Den 49-årige far og den 40-årige mor sigtes desuden for at have forsøgt at gentage operationen med en tredje datter, der i dag er fem år gammel. Hun skulle ifølge politiet have været bragt til Sudan i næste måned. 
ritzau

