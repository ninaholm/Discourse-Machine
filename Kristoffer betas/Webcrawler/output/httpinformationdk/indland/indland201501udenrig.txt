Udenrigsministeriet bruger standardsvar om eksport af atomaffald
Selv om det er mere end et år siden, at Udenrigsministeriet og ambassaderne havde kontakt til udlandet for at få eksporteret dansk atomaffald, er standardsvaret til pressen ifølge Udenrigsministeriets notits om ’presselinje vedr. Risø atomaffald’, at kontakterne endnu ikke er afsluttede


 I kraft af Udenrigsministeriets repræsentationer i udlandet kan vi i den forbindelse bistå de ansvarlige danske myndigheder med at optage kontakt til potentielle aftagerlande. Disse kontakter er endnu ikke afsluttede.«
Disse få linjer udgør konklusionen på en notits fra september 2013, hvor Udenrigsministeriet fastlægger en »presselinje vedr. arbejdet med at nå en international deponeringsløsning for radioaktivt affald fra Risø samt Udenrigsministeriets rolle heri«.
Selv om ministeriet for nylig har afvist at give aktindsigt i notitsen om ministeriets presselinje med henvisning til, at der er tale om et internt dokument, er det lykkedes Information via DR Bornholm at få kendskab til indholdet. Af notitsen fremgår det, at hvis Udenrigsministeriets embedsmænd skal udtale sig til pressen om ministeriets forsøg siden maj 2013 på at få eksporteret de 5.000-10.000 kubikmeter radioaktivt affald, som i dag er deponeret på Risø, skal der svares, at kontakterne til andre lande endnu ikke er afsluttede.
Som Information for nylig har vist på baggrund af en begrænset aktindsigt i ministeriet, fik formentlig otte danske ambassader i december 2013 en kort frist til at afklare mulighederne for eksport af alt det danske atomaffald. I midten af januar 2014 kom indberetningerne retur til Udenrigsministeriet, og ifølge ministeriets aktlister har der ikke siden været kontakt til ambassaderne endsige en eneste udenlandsk myndighed om atomaffaldet. På den baggrund er det nærliggende at antage, at ingen af ambassaderne har kunnet fremtrylle en løsning på de danske politikeres ønske om at eksportere alt dansk atomaffald.
Alligevel skal ministeriets embedsmænd, hvis de bliver spurgt af pressen, ifølge pressenotitsen give udtryk for at kontakterne til udlandet endnu ikke er afsluttede. Af en intern mail, som en kontorchef i Udenrigsministeriet i juni 2014 rundsendte til sine kolleger, fremgår det, at kontorchefen netop havde udtalt sig til DR Bornholm om eksportspørgsmålet:
»Jeg sagde – som sandt er – at processen endnu ikke er helt afsluttet og på forespørgsel at vi arbejdede på at processen blev afsluttet inden årets udgang og fulgte i øvrigt presselinjen,« som kontorchefen skrev i mailen, som bl.a. var stilet til ministersekretariatet.
En vanskelige proces
Ifølge notitsen prøvede Udenrigsministeriet i første omgang kun at få eksporteret 233 kg bestrålet og derfor særligt langlivet forsøgsbrændsel, som er blevet brugt på en af reaktorerne på Risø.
Det lykkedes dog trods årelange anstrengelser ikke for ministeriet, der i notitsen skriver: »Det er en vanskelig proces, og der er stadig ikke skabt grundlag for en løsning. Det skyldes blandt andet nødvendige hensyn til overholdelse af gældende internationale konventioner på området og national lovgivning, som i vid udstrækning hindrer lande i at importere atomaffald fra andre lande.«
Efter at daværende sundhedsminister Astrid Krag sammen med Folketingets sundhedsordførere i oktober 2012 blev enige om at sondere mulighederne for eksport af alt dansk atomaffald – dvs. ikke bare de 233 kg særligt langlivet forsøgsbrændsel, som Udenrigsministeriet i årevis forgæves havde forsøgt at få eksporteret, men også 5.000-10.000 kubikmeter med mindre farligt affald – har ministeriet ifølge pressenotitsen »fortsat sit samarbejde med Dansk Dekommissionering«.
Som følge heraf kontaktede ministeriet ambassaderne i december 2013, og denne kontakt er ifølge ministeriets egen aktliste første og sidste gang, at ministeriet henvendte sig til ambassaderne om muligheden for eksport af alt det danske atomaffald.
Først til foråret vil offentligheden få et vist indblik i resultatet af Udenrigsministeriets eksportanstrengelser for mere end et år siden. Det sker, når et tværministerielt embedsmandsudvalg under Sundhedsministeriet formentlig om få måneder fremlægger et beslutningsgrundlag, så Folketinget kan vælge mellem tre mulige løsninger på det danske atomaffald: Eksport, slutdeponering et sted i den danske undergrund eller en mellemlagerløsning, som f.eks. Holland har valgt.

