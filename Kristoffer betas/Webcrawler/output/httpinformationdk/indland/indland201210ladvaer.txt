’Lad nu være med at gå hjem i pausen’
Man kan sagtens motivere de studerende. Men det svære er at finde en balance, hvor man ikke bare lefler og danser for dem, siger Michael Niebuhr, timelærer for 1. semesterstuderende på Informationsvidenskab på Aarhus Universitet


 I sidste uge var 22 ud af de 25 opgaver, som Michael Niebuhr rettede, skrevet af. To havde arbejdet sammen og løst opgaven selv. Den sidste var ham, de andre havde skrevet af fra. Han havde fundet løsningen på internettet.
»De havde næsten alle sammen snydt. Men i deres iver efter at gøre mig tilfreds, ville de hellere aflevere det, frem for at sige, de ikke kunne finde ud af det,« siger Michael Niebuhr.
»I stedet for at huske på, at de selv er begyndt på en uddannelse for at lære noget, og at de skal gøre en indsats for det.«
Michael Niebuhr betegner sig selv som en engageret underviser. De seneste tre år har han været en af de løstansatte undervisere på Aarhus Universitet, hvor han især har undervist i introduktion til programmering og digital modellering. Han har udviklet sit eget computerspil, så han hvert år kan lære navne og ansigter på de 75 studerende på årgangen, han laver ekstraopgaver til dem, der vil lære mere, og han hiver eksterne undervisere ind for at gøre det underholdende. Men de studerende engagerer sig ikke.
Før sommerferien havde han fået en repræsentant fra IBM til at komme for at fortælle om at udvikle software. Hun skulle komme i den sidste af tre sammenhængende lektioner.
»Inden pausen siger jeg til de studerende, ’Lad nu være med at gå hjem, når nu vi får besøg for jeres skyld’. Halvdelen gik hjem, fordi de havde en opgave i et andet fag,« fortæller han.
En anden gang fik han et af bandmedlemmerne fra Nephew til at komme og fortælle om, hvordan de bruger digital modellering til deres live optrædener. Igen mødte kun halvdelen af holdet op.
De er ugidelige
»Det er helt vildt demotiverende at have studerende, der er så ugidelige. De efterlyser mere undervisning, men de gider dårligt nok komme til det, der er.«
Det, der fungerer bedst er opgaverne, har han lært. Han kan se, de flytter sig på de timer, de sidder med opgaverne.
»Som regel siger de fleste, at de lærte mest af øvelserne. Forelæsningen får omkring en tredjedel af stemmerne, og litteraturen får slet ingen.«
I kaffestuen bliver snakken ofte indledt med brok over dovne studerende. Men der er også mange undervisere, der har opgivet at lære deres studerendes navne, selv om de kun har 20 på et hold. Og så er det svært at involvere de studerende i undervisningen, siger Michael Niebuhr.
»Så der findes bestemt lige så mange dovne undervisere, som der findes dovne studerende. Jeg tror sagtens, man kan lave bedre undervisning og bedre opgaver. Men det svære er at finde balancepunktet, hvor man ikke bare lefler og danser for dem. De skal også på et tidspunkt være voksne mennesker.«

