'Meget kritisabelt' at slette dokumenter
At Arbejdsdirektoratet slettede dokumenter, hvis indhold kunne være belastende for Beskæftigelsesministeriet, får hård kritik af Ombudsmanden – specielt fordi det skete, efter en journalist havde søgt aktindsigt


 Det var »meget kritisabelt«, at Arbejdsdirektoratet uden lovhjemmel slettede over 50 dokumenter, og det var en »skærpende omstændighed«, at det skete, efter en journalist havde søgt aktindsigt i dokumenterne.
Et halvt år efter, at Jesper Tynel fra P1-programmet Orientering fik Cavlingprisen for afsløringen af, hvordan daværende beskæftigelsesminister Claus Hjort Frederiksen (V) brød loven, bestilte misvisende tal, slettede belastende dokumenter og vildledte Folketinget, har Ombudsmanden nu færdiggjort behandlingen af det hjørne af sagen, der handler om aktindsigt.
Ud over Arbejdsdirektoratet, der kritiseres for fire graverende fejl, rummer Ombudsmandens afgørelse også kritik af Beskæftigelsesministeriet. Ministeriet »burde« have påtalt de fejl, som Arbejdsdirektoratet havde begået, da Jesper Tynell klagede til ministeriet over direktoratets afslag på aktindsigt.
Bagrunden var, at Tynell i 2008 søgte aktindsigt hos Arbejdsdirektoratet i en undersøgelse om 300-timers-reg­len, som var udført af Det Nationale Forskningscenter for Velfærd (SFI). Reglen betød, at ægtepar skulle have arbejdet 300 timer årligt, for at de begge kunne modtage kontanthjælp.
Direktoratet svarede først, at dokumenterne var interne, fordi SFI havde stået for undersøgelsen. Det var de ikke, fastslår Ombudsmanden, fordi dokumenterne faktisk var afgivet til Arbejdsdirektoratet. Og da direktoratet forsøgte at gøre dokumenterne til interne SFI-dokumenter, bl.a. ved at redigere i journallisterne og slette dokumenter, var det ifølge Ombudsmanden en »skærpende omstændighed«, fordi det skete samtidig med, at Tynells aktindsigt blev behandlet.
»Det vil være i strid med lovgivningen og det almindelige forvaltningsretlige saglighedskrav, hvis der sker kassation eller undlades arkivering for derved at afskære adgangen til aktindsigt,« mener Hans Gammeltoft-Hansen. Da Tynell har fået fuld aktindsigt, gør Ombudsmanden ikke mere ved sagen.

