Regeringen anklages for miljøhævn
Regeringen vil med udlicitering af miljøopgaver hævne sig på kritiske forskere og sikre sig belejlige resultater, mener oppositionen. Miljøministeren afviser


 Miljøvurderinger, der passer ind i regeringens politiske kram. Sådan lyder dommen fra oppositionen over miljøminister Troels Lund Poulsens (V) plan om at udbyde nogle af Danmarks Miljøundersøgelsers (DMU) opgaver i konkurrence med andre offentlige eller private virksomheder.
Ifølge miljøministeren handler det om mest miljø for pengene. DMU kan også byde ind sammen med andre på opgaver for foreløbig 19 millioner kroner ud af i alt 158 millioner kroner, som DMU har kontrakt med ministeriet om.
Balladen bunder i, at Socialdemokraterne, SF og Enhedslisten vil gå længere end regeringen med miljøindgreb mod bl.a. landbruget. Desuden har forskere fra DMU offentligt kritiseret både regeringens nye plan for landbrug og natur, Grøn Vækst, og tidligere også andre ømtålelige miljøsager. Socialdemokraternes miljøordfører, Mette Gjerskov, beskylder regeringen for en hævnakt.
»Det ligner et tak for sidst for kritikken,« siger hun.
De tre oppositionspartier frygter sammen med Danmarks Naturfredningsforening, at nye 'leverandører' til ministeriet kan være tilbøjelige til at levere resultater, der passer ind i regeringens politik for at sikre sig nye ordrer. De ser også fare ved spredning af den videnskabelige viden om miljøet og en svækkelse af DMU som forskningsinstitution. Formanden for Folketingets miljøudvalg, Steen Gade (SF), vil have miljøministeren i samråd om, hvordan regeringen fortsat vil sikre videnskabelig faglighed i rådgivningen.
I Danmarks Naturfredningsforening siger direktør René la Cour Sell, at uden DMU's »lødighed af højeste kvalitet« vil regeringen ikke kunne få øje på problemer.
»Og der vil slet ikke være problemer,« siger han.
Men både miljøministeren og Dansk Industri kalder det hen i vejret at tro, at private firmaer sætter deres renommé over styr ved at levere »politisk resultater på bestilling«.
»Det er under lavmålet. Det her handler kun om af og til at teste, om vi får mest muligt for pengene. DMU gør et flot stykke arbejde og vil givet selv byde. Gør de det bedst og billigst, så vinder de,« siger miljøminister Troels Lund Poulsen.
Han slår også fast, at der er masser af miljøopgaver af forskningsmæssig karakter, som ikke kan sendes i udbud.
»Jeg er ikke nogen hardcore ideolog, der først er tilfreds ved et udbud for 100 mio. kr.,« siger ministeren.
Dansk Industri (DI) ser frem til øget konkurrence.
»Kritikerne mener åbenbart, at for at være en god biolog skal man være ansat i det offentlige. Ligesom de fejlagtigt tror, at en seriøs virksomhed vil ødelægge sig selv ved at levere resultater, der ikke holder. I stedet bør man se på de positive erfaringer med udlicitering på mange områder,« siger viceadm. direktør i DI, Ole Krog.
Ifølge professor ved Copenhagen Business School, Carsten Greve, er det afgørende kvaliteten af udbudsmaterialet og kontrollen af, om de færdige rapporter lever op til videnskabeligheden. ritzau

