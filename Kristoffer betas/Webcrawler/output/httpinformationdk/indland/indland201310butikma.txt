Butik mærker efterspørgsel efter medicinsk cannabis
I snart fire år har Thomas drevet en såkaldt ’growshop’ i det indre København, der sælger udstyr til at dyrke cannabis. Blandt stamkunderne er et ægtepar, der hellere vil dyrke medicinsk cannabis i garagen end at give deres ADHD-ramte børn Ritalin, fortæller indehaveren
I sin grobutik i indre København sælger Thomas rygergrej og udstyr til at gro cannabis. Kunden her køber en sæk ’hydro clay’ og en såkaldt lukkehane.


 
	Gro-telte, lamper med tidsindstilling, reflektorer, ventilationsvifter, plastpotter, vækstmedier, vandingssystemer, kulfiltre, gødning, et stort udvalg af hampefrø foruden cigaretpapir og cannabispiber af glas i alle mulige farver og faconer ...

	I en kælder tæt på Strøget i midten af København ligger en butik, der sælger udstyr til hampedyrkning og -rygning. På hylde efter hylde i butikken breder glaspiberne sig, og ude bagved er der stabler af kasser med dyrkningsgrej. For den største vare i butikken Chillo er netop udstyret til hjemmedyrkning, fortæller indehaveren Thomas.

	»Glaspiberne og alt det andet er mest turistgøgl, eller hvad jeg nu skal kalde det. Det er groudstyret, der står for over halvdelen af min daglige omsætning,« fortæller han.

	Salget af groudstyr og hampefrø tog fart sidste år: to-tre komplette sæt om ugen foruden det løse. Og unge med hængerøv i bukserne og for store hættetrøjer udgør efterhånden kun et begrænset segment blandt Chillos kunder. »Nu kommer der også pæne folk fra Hellerup og Gentofte og spørger, som de siger, om de kan købe nogle frø, som fuglene kan tabe i haven,« forklarer Thomas.

	Blandt kunderne er også mange kokke.

	»Ja, der kommer mange af dem hernede. Det er et hårdt fag i vore dage, og de kan ikke være snalrede, mens de er på arbejde.«

	Lovligt salg

	Selv om det ifølge lov om euforiserende stoffer er strafbart at sælge eller besidde cannabis, så er samtlige varer i butikken lovlige både at sælge og besidde, selv om de alle umiddelbart kan relateres til dyrkning eller indtagelse af cannabis.

	»Frøene er dog kun lovlige at spise eller have som samlerobjekter. Det ville være ulovligt, hvis jeg forklarede kunderne, hvordan de kan få frøene til at spire.«

	På det seneste har Thomas især mærket efterspørgsel fra kunder, der er interesseret i at dyrke medicinsk cannabis.

	»Mindst én ud af tre vil dyrke af medicinske årsager,« fortæller han. Det kan han høre, når de spørger ham til råds om, hvilke frø de skal vælge til fuglene ...

	»Når folk, der aldrig tidligere har haft med cannabis at gøre, kommer her og søger råd om at dyrke, er skaden sket. Ofte er det en i familien, der har fået en slem diagnose.«

	»Blandt mine stamkunder er et forældrepar med ADHD-unger. Faren har røget lidt cannabis i sin ungdom, men nu er de startet på at gro cannabis i et lille telt hjemme i garagen, fordi de er bange for at fylde børnene med Ritalin. De prøver at dyrke cannabis med et højt indhold af stoffet CBD, som de så vil lave olie af, og jeg tror, de putter det i maden.«

	Formindsket campingtelt

	Hvis man vil dyrke cannabis, kan det enten foregå udendørs, hvor naturen råder, eller det kan ske i et tillukket telt med tidsindstillet lys, kontrolleret gødningstilførsel, luftventilation med kulfilter og automatisk vandingsanlæg. For knap 5.000 kroner kan man anskaffe sig udstyr nok til at begynde at dyrke på egen hånd.

	»Det er et begynderudstyr. Så kan man senere udbygge og opgradere,« siger Thomas og viser remedierne frem.

	Et grotelt ligner et gammeldags campingtelt med lynlåse i formindsket udgave. Det er indvendigt beklædt med reflekterende materiale, og i bunden stilles plastbakker med de spirede planter. I groperioden, som typisk varer halvanden måned, skal planterne have 18 timers kraftigt lys i døgnet, og når de senere danner blomster, reduceres lyset til 12 timer. Det er strømkrævende lamper, så det vil hurtigt kunne ses på elregningen. Men Thomas har aldrig hørt om, at hjemmedyrkere er blevet angivet af deres elselskab.

	»Man skal bare huske at betale,« smiler han.

	Den billigste 600 W-lampe koster 1.100 kroner, mens butikkens dyreste koster over 3.000 kroner.

	Et ventilationssystem anbefales for at skjule den karakteristiske lugt af blomsterne. Det er ikke absolut nødvendigt, men det kan være en fordel, mener Thomas og forklarer hvorfor: »En af mine kunder har en sjælden bindevævssygdom foruden leukæmi og bor i en beskyttet bolig, hvor vedkommende havde et lille grotelt. Vedkommende blev opsøgt af ejendommens vicevært, der sammen med en politibetjent bad ham om at flytte teltet, inden politiet kunne lugte det.«

	Køber man kun ét telt, kan man køre to hele cyklusser om året med gro- og blomsterperioder. Derfor vælger nogle kunder at købe flere telte, så faserne kan foregå samtidig i hver sit telt.

	I begynderudstyret indgår et telt på ca. 1 x 1 meter, en lampe på 250 W, og med det vil man årligt kunne fremavle »200 tomater to gange om året«, som Thomas siger. Et større telt og en stærkere lampe giver selvfølgelig endnu flere tomater.

	Olie og tyggegummi

	Fra Colorado i USA importerer Thomas også CBD-holdig cannabisolie, som mange anser for at være effektiv mod en række sygdomme, selv om Thomas kun sælger olien til udvortes brug eller som massageolie. Olien fra Colorado indeholder 18 procent CBD, og det fortynder Thomas med økologisk hampeolie, så CBD-indholdet formindskes til seks procent.

	»Det gør jeg, for så kommer indholdet af THC, som er det psykoaktive stof i cannabis, ned på under 0,2 procent. Og det indebærer ifølge et responsum fra Teknologirådet, at man skal indtage ca. ét ton for at blive skæv.«

	Tre gange har Thomas via nettet bestilt olien fra Colorado og betalt importafgift, og det er gået uden problemer. Én gang er luftpostpakken med olie blevet åbnet af toldvæsnet, inden han modtog den.

	Olien opbevares i en slags plastiksprøjter, hvor man kan trykke en dråbe ud ad gangen. Den skal man placere under tungen, fortæller Thomas og illustrerer hvordan.

	Det er dyre varer. Selv om olien fortyndes, så koster den alligevel ca. 200 kroner pr. gram. Fra USA kommer også et CBD-holdigt tyggegummi, og en pakke med 32 stykker tyggegummi koster 1.000 kroner.

	»Fordi det er så dyrt, sælger jeg ikke så meget af det. Jeg vil tro, at halvdelen af salget af olie og tyggegummi sker til venner og familie,« forklarer Thomas.

	Han har gjort det til en vane at give en lille gratis prøve på olien, hvis der er tale om ældre kunder, der først vil prøve sig frem.

	»På den måde kan man sige, at de kunder, der køber groudstyr eller glaspiber, er med til at betale for, at syge, ofte ældre personer gratis kan prøve, om olien virker for dem. Det har jeg det egentlig meget godt med,« siger Thomas, der selv har brugt cannabis on and off i snart 24 år. Han stammer fra Aalborg, hvor han blev uddannet som våbenmekaniker i Forsvaret. Efter at have drevet en pladebutik i hjembyen flyttede han for nogle år siden til København for at få lidt luftforandring.

	»I den første tid var jeg chauffør for en fødevaregrossist, hvor kunderne kunne bestille deres varer på nettet, som jeg så kørte ud med. Men så kom krisen, firmaet lukkede, og jeg måtte finde på noget andet at leve af. Så kom jeg på ideen om en growshop. Efter en vanskelig start, hvor jeg ikke rigtig tjente noget, går det bedre nu.«

Thomas ønsker ikke at stå frem med efternavn. Information er bekendt med mandens fulde navn

