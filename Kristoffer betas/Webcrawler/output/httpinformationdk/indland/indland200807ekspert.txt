Eksperter: Løn til studerende vil give bedre læreruddannelser
Flere eksperter mener, at Bertel Haarders forslag om at give lærerstuderende løn under uddannelsen, vil føre til bedre og mere dynamiske læreruddannelser


Meget interessant og fuld af perspektiver - sådan lyder vurderingen fra flere eksperter inden for folkeskoleområdet oven på undervisningsminister Bertel Haarders forslag om at indføre løn til de studerende på dele af læreruddannelsen.Rektor på N. Zahles Seminarium, Lars Jakob Muschinsky, mener blandt andet, at ordningen vil give læreruddannelserne et tiltrængt kvalitetsløft:"Der er gode muligheder i det forslag, først og fremmest fordi det kan være med til at udvikle uddannelsen. Det vil gøre de lærerstuderende mere modne i en tidligere alder, hvis de eksempelvis skal ud og arbejde på en skole på halv tid som en del af uddannelsen." Og det vil smitte af på uddannelserne, mener han:"Så bliver læreruddannelserne samtidig nødt til at behandle de studerende mere modent - og til at tage de erfaringer, som de studerende gør sig i deres arbejde, op i undervisningen - og det vil der komme en god dynamik ud af," mener Lars Jakob Muschinsky, som eksempelvis forestiller sig, at man efter to års fuldtidsstudier begynder at arbejde på halv tid og studere på halv tid ved siden af i de to efterfølgende år - hvorefter man igen studerer på fuld tid i ét år. På den måde vil læreruddannelsen komme til at vare fem år.LærermangelVed at aflønne de studerende vil man samtidig kunne afhjælpe problemet med den akutte lærermangel, mener han:"I dag et det svært at finde praktikpladser, fordi mange skoler ser det som en tidskrævende byrde at have praktikanter. Hvis nu de studerende i stedet blev en lønnet arbejdskraft - og skolerne tog sig af at inddrage erfaringerne fra deres lærerjob i undervisningen, så kunne man løse en del af problemet med lærermangel," siger Lars Jakob Muschinsky.Også institutleder på Institut for Curriculumforskning på Danmarks pædagogiske Universitetsskole, Martin Bayer, ser positive aspekter i ministerens forslag:"Ideen er tiltalende, for man vil som studerende gøre sig nogle erfaringer, som man ellers først gør sig, når man er nyuddannet. Man vil så at sige møde den rå virkelighed, inden man er færdig - og på en anden måde end man gør det i den meget 'nursede' praktik, som man har i dag." Og det vil give et mindre frafald senere i forløbet, mener han:"Seminarierne er blevet beskyldt for at tegne et for idyllisk billede af lærerjobbet, og mange er blevet overraskede, når de så kom ud i virkeligheden. I dag er 25 procent af alle lærere flygtet fra faget 10 år efter deres uddannelse. Det vil være godt for både seminarierne og de studerende at kunne tage de konkrete udfordringer op i løbet af uddannelsen, så man kan ruste de studerende bedre til jobbet," siger Martin Bayer.Ikke tillokkendeBertel Haarders forslag kom kort efter at tal fra Den Koordinerede Tilmelding viste, at de unge endnu en gang har svigtet læreruddannelserne.Martin Bayer tvivler dog på, at løn under uddannelsen vil lokke flere studerende ind på landets læreruddannelser:"Jeg tror ikke, det vil hjælpe på antallet af studerende. Hvis man vil gøre det mere attraktiv at læse til lærer, så skal man gøre det til universitetsuddannelse - det viser erfaringen fra udlandet," siger han.Heller ikke Lars Jakob Muschinsky regner med, at det - i hvert fald på kort sigt - vil have nogen stor effekt på de unges lyst til at læse til lærer:"Jeg ser ikke det her som et billigt trick til at lokke flere studerende til. Jeg ser det som et kvalitetsløft, der kan gøre læreruddannelsen mere dynamisk - og det kan så muligvis på sigt resultere i flere studerende," siger Lars Jakob Muschinsky.
