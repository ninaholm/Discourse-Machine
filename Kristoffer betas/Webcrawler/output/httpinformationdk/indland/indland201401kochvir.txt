Koch: Virksomheder skal være kunder hos jobcentre
Virksomhederne skal i fokus hos jobcentrene, lyder det første budskab fra Carsten Koch, som er formand for det udvalg, regeringen har sat til at granske beskæftigelses-indsatsen. ’Nybrud’ og ’voldsom kritik af det nuværende system,’ kalder Dansk Arbejdsgiverforening og en professor den melding


 
	For første gang løfter tidligere skatteminister Carsten Koch lidt af sløret for, hvad hans længe ventede granskning af beskæftigelsessystemet vil anbefale regeringen at gøre, når den inden for få måneder fremlægger et udspil til en reform af hele beskæftigelsesindsatsen.

	»Vejen frem er, at virksomhederne skal føle sig som kunder i butikken. Altså, de skal føle sig rigtig godt behandlet. Der skal være simpel adgang til jobcentrene. Det skal være sådan, at de har let ved at få fat i jobcentermedarbejdere og så videre. Og så tror jeg, at man ad den vej kan få et bedre match. Og det drejer det hele sig om,« siger Carsten Koch.

	Budskabet kom til landets borgmestre og økonomiudvalgsmedlemmer i en videohilsen ved Kommunernes Landsforenings kommunaløkonomiske topmøde i Aalborg, som blev holdt torsdag og fredag.

	Ifølge Carsten Koch har ekspertudvalget haft et stort fokus på, hvordan relationen er mellem de kommunale jobcentre og virksomhederne.

	»Vi har været meget optaget af samarbejdet mellem virksomhederne og jobcentrene. Det har især interesseret os, hvordan interaktionen mellem de to kan blive bedre. Det er forskelligt fra kommune til kommune, fra jobcenter til jobcenter og fra virksomhed til virksomhed. Men generelt set er der en stor mulighed for at gøre det bedre,« siger Carsten Koch.

	I Dansk Arbejdsgiverforening er direktør Henrik Bach Andersen naturligvis begejstret for den første melding fra Carsten Koch og ekspertudvalget.

	»Det er altafgørende, at jobcentrene ser sig som en servicefunktion for virksomhederne. Beskæftigelsespolitikken har i lang tid været indrettet, så man ikke tog ret meget hensyn til virksomhedernes behov. Det er ret besynderligt og mærkeligt at tænke beskæftigelsespolitik uden at have kunden i tankerne, og derfor er der tale om et nybrud, hvis Carsten Kochs anbefaling bliver til virke- lighed,« siger Henrik Bach Andersen og sammenligner jobcentrene med en købmandsforretning:

	»For jobcentrene og kommunerne er virksomhederne, hvad kunderne er for købmanden: Hvis købmanden ikke tænker på, hvad kunderne gerne vil have, går det skidt for forretningen. Kommunerne skal tænke på virksomhederne som deres kunder og klienterne som deres varelager. Købmanden skal forsøge at sælge sit varelager som et gode, kunden kan få glæde af.«

	Kommuner klar til opgave

	Jacob Bundsgaard, borgmester i Aarhus og formand for Arbejdsmarkeds- og Erhvervsudvalget i Kommunernes Landsforening, mener, at kommunerne »allerede er i fuld gang med at realisere det signal«.

	»Vi vil meget gerne være med til at løse denne beskæftigelsesopgave. Vi har et stort ønske om at komme tættere på virksomhederne, fordi vi kan se, at det har en god effekt i forhold til at få ledige tilbage i beskæftigelse,« siger han.

	Professor og arbejdsmarkedsforsker ved Aalborg Universitet Henning Jørgensen er glædeligt overrasket over den første melding fra Carsten Koch-udvalget.

	»Det er en voldsom og total kritik af det nuværende system. Samtidig vil det være en genindførelse af den aktive arbejdsmarkedspolitik, og det vil virkelig sætte kommunerne under pres, fordi de skal indrette systemet på en hel anden måde og tænke helt anderledes, når det gælder om at få de ledige ud på arbejdsmarkedet. Men det er den rigtige tankegang, hvis man virkelig vil hjælpe de ledige,« siger Henning Jørgensen.

	Beskæftigelsesminister Mette Frederiksen (S) mener, at Carsten Kochs melding »understøtter den politik, regeringen gerne vil føre«.

	»Jeg har fra start sagt, at ekspertgruppen skulle se på, hvordan vi nedbringer arbejdsløsheden, målretter hjælpen til de ledige og understøtter de behov, som virksomhederne har. Det er vigtigt, at vi får beskæftigelsespolitikken tilbage til virkeligheden. I dag er det de svage ledige, som taber kampen om at få et arbejde, og det duer ikke,« siger Mette Frederiksen.

	Det har ikke været muligt at få yderligere kommentarer fra Carsten Koch.

