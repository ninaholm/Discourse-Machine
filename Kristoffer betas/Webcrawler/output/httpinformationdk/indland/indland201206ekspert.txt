Eksperter: Dansk asylsystem strider mod Børnekonventionen
Danmark overtræder FN’s Børnekonvention inden for asylsystemet, mener eksperter og FN-komite. Lad børnefamilier flytte ud af centrene, lyder opfordringen på en konference i dag


 Blandt de mange forskellige asylansøgere, der venter i det danske asylsystem, er børnene de absolut mest sårbare. Danmark overtræder endda FN’s Børnekonvention på en række områder, hvilket FN bekræfter.
Derfor holder foreningen Asylbørnene Ud Nu i dag en konference på Christiansborg, netop som regeringen gør klar til forhandlinger med Enhedslisten og Liberal Alliance, der skal gøre det muligt for asylansøgere at bo og arbejde udenfor centrene.
Juraprofessor Eva Smith fra Københavns Universitet er medstifter af Asylbørnene Ud Nu og holder selv oplæg på dagens konference. Hun mener, det danske asylsystem strider mod Børnekonventionen. Det drejer sig om art. 3 om at sikre barnets tarv, beskyttelse og omsorg samt art. 6, der forpligter Danmark til »i videst muligt omfang (at) sikre barnets overlevelse og udvikling.«
»Jeg mener ikke, man sikrer barnets udvikling, når det lever på et asylcenter,« siger hun.
Også art. 19, der skal beskytte børn mod »alle former for fysisk eller psykisk vold, skade eller misbrug, vanrøgt eller forsømmelig behandling, mishandling eller udnyttelse«, overtrædes:
»Børnene lever i et miljø, hvor der er vold mellem asylansøgere og voldsomme scener, når politiet henter en asylansøger. Det er ikke en beskyttelse at anbringe børn i sådan et miljø,« siger Eva Smith, der endelig mener, art. 24, som omhandler barnets sundhedstilstand, overtrædes.
»Der er især problemer med den psykiske omsorg for dem. Det kan godt være, der kommer nogle psykologer, men psykologen kan ikke give dem det, der vigtigt, nemlig at de kommer ud i et andet miljø.«
Reduceret skolegang
Også FN’s Komite for Barnets Rettigheder, der overvåger de enkelte landes overholdelse af Børnekonventionen, har påtalt forholdene for asylbørn i deres seneste evaluering fra februar 2011.
Her anbefaler komiteen Danmark »at sikre, at asylsøgende børn og flygtningebørn modtager undervisning af samme kvalitet som børn i danske skoler.«Skoleområdet er da også en af de mest klare overtrædelser, siger Eva Smith.
»De får ikke en normal skoleuddannelse, men går i asylskoler med et reduceret pensum. De får heller ikke merit på samme måde som andre børn.«
Komiteen anbefaler også, at Danmark finder »en varig løsning for børn med traumer og diagnosticeret med psykiske eller psykiatriske lidelser.«
Børnepsykiater Bente Rich har tidligere arbejdet med flygtningefamilier for Røde Kors og holder også oplæg ved dagens konference. Hun mener, asylbørn har brug for en normal skolegang væk fra centrene.
»Almindelig skolegang er den bedste modvægt mod traumatisering og udviklingsforstyrrelser. Jo flere timer, de har, hvor de glemmer trængslerne i deres asylsag og forældrenes problemer, jo større chance har de for at klare sig.«
I sit arbejde har Bente Rich selv mødt flere asylbørn, de har haft lavere videns- eller udviklingsniveau på grund af opholdet i centrene. Derfor er det vigtigt, at børn forlader centrene, inden de tager skade.
»Man kan klare et halvt til et helt år. Men hvis det trækker ud i årevis, og hvis familierne bliver flyttet fra center til center, har det alvorlige konsekvenser,« siger hun og tilføjer:
»Til sidst mister børnene troen på at danne nye relationer. De gider og orker ikke at skulle lære nye mennesker at kende bare for miste dem igen.«
Barnet i anden række
Hos Børnerådet mener barndomsforsker Hanne Warming heller ikke, at Danmark overholder Børnekonventionen, fordi hensynet til børnenes tarv og rettigheder, og hvad der er bedst for børnene i situationen, kommer i anden række.
»Frem for at kigge på, hvordan man varetager barnets rettigheder, ser man først og fremmest på forældrenes asylgrundlag,« siger hun.
Børnerådet mener derfor, at der på en række områder er behov for bedre vilkår.
»Vi ved, at der er rigtig mange børn på asylcentrene, der ikke har det godt. Forældrenes traumer, usikkerheden om hvad der kommer til at ske og de gentagne flytninger påvirker dem negativt, og det er meget bekymrende,« siger Hanne Warming og tilføjer: »Vi vil ikke forholde os til, om de skal ud, men der skal være langt bedre vilkår for børnene, mens de er der, og familierne skal have en permanent bolig.«
 
Konferencen finder sted i dag mellem 14 og 18 i Fællessalen på Christiansborg

