R: Socialpolitik er lige så vigtig som økonomisk politik
Den sociale mobilitet er de radikales finansordfører, Sofie Carsten Nielsens, topprioritet i efteråret. Ifølge hende skal vi huske, at de bredeste skuldre naturligvis skal bære de tungeste byrder, men også at alle kan bære noget


Den første del af regeringsperioden har handlet meget om økonomi. Hos Radikale Venstre ser man de økonomiske reformer som et redskab til at nå sociale mål, men nu skal fokus flyttes endnu mere over på det sociale. Der skal fut under den sociale mobilitet i det kommende politiske efterår, hvis det står til finansordfører og gruppeformand Sofie Carsten Nielsen.»Jeg står jo ikke op om morgenen for at få budgetterne til at gå op eller for at sætte tal ind i et excelark. Jeg har engageret mig i politik, fordi jeg gerne vil skabe et bedre samfund, som giver lige muligheder for mine børn og alle dem, de omgiver sig med,« siger hun.»Fra nu af skal vi have frem, at social mobilitet er det vigtigste. Det er et af de mest grundlæggende kendetegn ved det danske samfund, at vi har et fællesskab, hvor vi har lav ulighed. Det er unikt ved vores land. Lidt som humlebien, der bliver ved med at flyve,« siger hun.– Hvordan vil I forbedre den sociale mobilitet?»Vi vil gerne give folk flere muligheder for at uddanne sig og arbejde, fordi det giver flere muligheder for at deltage og have magt over sit eget liv. Vi skal ikke bare være små soldater i konkurrencestaten, som skal kæmpe for vækst, vækst og atter vækst. Vi skal have folk væk fra de sociale ydelser, fordi det hverken gavner dem eller samfundet. Det er godt, vi har de sociale ydelser, for det er et sikkerhedsnet, men de må aldrig nogensinde blive en parkeringsplads. Vi har jo allerede set på kontanthjælpsreformen, førtidspensionen og snart erhvervsuddannelserne, men vi skal hele tiden vurdere, hvad der fungerer, og hvad der ikke gør. Vi vil gerne have noget at holde tingene op imod, selv om alt jo er relativt. Vi har en rimelig høj grad af lighed i Danmark, men vi vil gerne måle, om folk reelt får lige muligheder. Målene er ikke udarbejdet endnu, men det bliver de forhåbentligt i efteråret. Målene er vigtige at have, for det betyder, at vi sidestiller det at opnå social mobilitet med de økonomiske 2020-mål. Vi skal vise, at socialpolitikken er lige så vigtig som den økonomiske politik.«- Når man så har fået fastsat målene, hvordan skal de så indfries?»Nu ser vi på hele beskæftigelsesindsatsen, og det vil klart også være der, at der skal være et langt bedre samspil mellem uddannelsesinstitutioner, virksomheder og jobcentre. Der skal tages et ansvar alle steder for, at alle bliver tilbudt muligheder. Virksomhederne skal tage et ansvar for at tage nogle af dem ind, som de ikke lige betragter som stående forrest i køen. Jobcentrene skal være bedre til at se langt tidligere, hvad der er behov for. Den tidlige forebyggelsesindsats skal der også fokuseres på. Alle reformerne skal implementeres. Det er jo kun første skridt at vedtage ting. Det er nu, hvor det skal ud og varetages af kommuner, institutioner og virksomheder, at der skal tages ejerskab.
