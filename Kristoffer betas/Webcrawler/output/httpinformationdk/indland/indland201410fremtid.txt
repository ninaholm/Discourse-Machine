’For fremtiden’ fokuserer Løkke på politik
Med partiets nye slogan – For fremtiden – rullede Lars Løkke Rasmussen på weekendens landsmøde Venstres fem mærkesager ud. Mærkesager, der kan samle borgerlig opbakning, men samtidig er så ukonkrete, at Løkke ikke lover mere, end han kan holde
Venstres formand, Lars Løkke Rasmussen, fremlagde i weekenden på landsmødet i Herning fem mærkesager, som partiet vil arbejde for, hvis de vinder Statsministeriet tilbage ved næste valg. Det handler bl.a. om flere private arbejdspladser og om et bedre sundhedsvæsen.


 Forargelsen var slet skjult. Venstres formand, Lars Løkke Rasmussen, havde lige holdt sin tale til et rekordstort landsmøde med 1.500 deltagere, og efter formandens ord var det tid til at få fyldt kaffekopperne op igen.
»Det er pressebordet. Det er der, pressen sidder og gejler hinanden op,« forklarede en delegeret en af sine kolleger, da de forsøgte at komme først ud i foyeren i Herning Kongrescenter.
Men pressebordet summede ikke af ’breaking news’. For Lars Løkke Rasmussen leverede kun det, der var nødvendigt. Hverken mere eller mindre. Der blev ikke leveret konkrete forslag, som regeringspartierne kan bruge mod Venstre i den valgkamp, som reelt allerede er gået i gang, og der blev ikke leveret konkrete forslag, som de øvrige borgerlige partier kan være imod.
I en tale, hvor Løkke på intet tidspunkt nævnte hverken Helle Thorning-Schmidt eller Socialdemokraterne med navns nævnelse, forsøgte han at give Venstre-folkene og vælgerne et indblik i den virkelighed, der vil være, hvis han bliver tildelt statsministerhvervet efter et valg:
»Jeg kan ikke love, hvor langt vi kommer. Men jeg kan love, at de første skridt, jeg har annonceret i dag – dem vil vi tage, hvis vi vinder valget. Venstre får ikke magten alene, og derfor skal tempoet for, hvor hurtigt vi kan bevæge os, og hvor langt vi kan komme, afstemmes med andre,« forklarede Lars Løkke Rasmussen, mens han lancerede partiets nye valgslogan – For fremtiden – og de fem mærkesager, som partiet vil arbejde for.
Mere der samler end skiller
Når Løkke så eksplicit understreger parlamentarismens vilkår, er det, fordi Thornings løftebruds-image skræmmer. Løkke er helt bevidst om omfanget af den opgave, der venter ham: at samle fire borgerlige partier, som vel er enige om en del, men som fortsat er uenige på en række væsentlige områder – i særdeleshed den økonomiske politik. Derfor vil det kræve masser af politisk håndværk fra Løkke at forene Dansk Folkepartis krav om vækst i den offentlige sektor på 0,8 procent om året og Liberal Alliances ønske om minusvækst. Med den udfordring vil Løkke ikke love mere, end han kan holde. I den sammenhæng er det kun målsætninger, pejlemærker eller retninger, der kan holde til den lakmusprøve.
På trods af de åbenlyse forskelligheder mellem de fire borgerlige partier, er det vigtigt for Venstre og Løkke at vise danskerne, at partilederne har langt mere, der samler dem end skiller dem. Det gælder både det politiske og det personlige. Derfor var Kristian Thulesen-Dahl, Anders Samuelsen og Søren Pape Poulsen inviteret til en gæsteoptræden som afslutning på Venstres landsmøde, og frem mod valget er det forventningen, at Venstre yderligere vil fremlægge forslag inden for integrations-, rets- og fødevareområdet. Alle områder, hvor enigheden blandt de borgerlige partier traditionelt er stor.
Ingen overraskelser
Én ting kunne Løkke dog godt lover vælgerne: »Jeg kan garantere, at vi ikke sætter en retning og et mål for bagefter at dreje rundt på hælene og gå den anden vej. Vi siger ikke ét før valget for så at gøre det stik modsatte efter valget,« sagde han netop med henvisning til Thornings og Søvndals løfter, som ikke overlevede dannelsen af S-R-SF-regeringen.
For Løkke og Venstre er det altafgørende, at danskerne kan stole på partiet. Løkkes personlige målinger skraber bunden, mens Venstre efter et tumultarisk forår igen ser ud til at have fremgang i meningsmålingerne. Det paradoks betyder, at Venstre ingen ambitioner har om at overraske vælgerne før et valg med politiske forslag, der ligger uden for de fem mærkesager, som Løkke skitserede i sin tale. Danskerne skal vide, hvad de får med en V-ledet regering. Derfor var det vigtigt for Venstre, at partiets formand udelukkende kom til at tale politik i weekenden, og at landsmødet ikke udviklede sig til en offentlig evaluering af forårets dramatiske forløb, som var ved at rive partiet midt over.
Al snak om rejser på førsteklasse og partibetalt tøj var overladt til partisekretær Claus Richter eller gemt til kradse festsange ved aftenarrangementet. ’For fremtiden’ håber Venstre, at Løkke kan nøjes med at tale om politik.

