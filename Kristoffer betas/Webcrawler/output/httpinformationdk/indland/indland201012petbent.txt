PET: Bent Jensen bryder tavshedspligt
Professor Bent Jensen har ifølge PET igen videregivet klassificerede oplysninger, viser aktindsigt


 Professor Bent Jensen fra Center for Koldkrigsforskning har igen overtrådt sin tavshedspligt ved at videregive klassificerede og fortrolige oplysninger fra PET-arkivet. Det fremgår af et brev, som PET for en måned siden sendte til Jensens advokat, Karoly Nemeth.
Brevet, som PET har givet Information aktindsigt i, er et afslag på at udlevere dokumenter fra 15 sagsmapper i PET-arkivet. Materialet ønskede Jensen at bruge i sin forberedelse af den injuriesag, som Østre Landsret skal behandle næste år.  Sagen blev anlagt i 2007 af tidligere Informationsjournalist Jørgen Dragsdahl, der i 2010 fik medhold ved Retten i Svendborg, hvor Jensen blev dømt for ærekrænkelser.
Det brev, hvormed Nemeth  på vegne af Jensen har anmodet om det nye materiale, indeholder ifølge PET klassificerede oplysninger, herunder oplysninger, der er fortrolige af hensyn til statens sikkerhed. PET har »hæftet sig ved« det skete.
»Det bemærkes«, at »det er således en overtrædelse af tavshedspligten, hvis sådanne oplysninger videregives til personer uden for den offentlige forvaltning,« skriver PET og henviser eksplicit til straffelovsparagraffer med strafferamme på op til seks måneders fængsel.
Dragsdahl bekræfter over for Information, at brevvekslingen mellem Nemeth og PET indgår som bilag i sagen.
»Det vil være strafbart, hvis jeg fortalte, hvad advokaten konkret har bedt om,« siger Dragsdahl. Han vil kun oplyse, at det drejer sig om PET's koder for operationer, personer og arkivalier.
Netop koder er »kerneområdet for PET's beskyttelsesinteresse,« siger tidligere operativ chef i PET Hans Jørgen Bonnichsen.
- Hvorfor er specielt koder vigtige?
»Hvis du har et operationsnavn og et dæknavn, så kan du kæde det sammen og spinde en linje og en vej til afsløring, hvis du har adgang til mange dokumenter. Det er man gevaldig påpasselige med.«
»Jeg har selv oplevet, bl.a. i forbindelse med Stasi-sager, at selv mange år efter kan det have betydning, at dæknavne ikke offentliggøres,« siger Bonnichsen.
Dermed bliver det tredje gang, at Jensen tilsidesætter de vilkår, han har skrevet under på som forudsætning for adgangen til PET-arkivet.
Bro bro brille...
Første gang, Jensen videregav fortrolige oplysninger, var i forbindelse med en artikel, Jensen skrev om Dragsdahl, som blev bragt i Jyllands-Posten i januar 2007. I artiklen blev Dragsdahl med PET-dokumenter som kilde omtalt som KGB-agent, og den førte til injuriesagen. I april 2007 advarede PET Jensen mod at tilsidesætte de  aftalte vilkår, herunder tavshedspligten.
Anden gang var lige før, byretten i Svendborg i maj 2010 tog fat på injuriesagen. På hjemmesiden for koldkrigsforskningscentret (www.cfkf.dk) offentliggjorde Jensen uddrag om Dragsdahl fra PET-dokumenter uden at anføre - >som PET skriftligt havde pålagt - at citaterne ikke »nødvendigvis« var udtryk for tjenestens samlede vurdering.
Hvor længe kan Jensen uanfægtet tilsidesætte vilkårene og bryde sin tavshedspligt? Det spørgsmål måtte Lars Barfoed (K) forleden besvare i Folketinget, og justitsministerens mange svar var bygget om samme remse: »I sidste ende vil det selvfølgelig være sådan, at hvis der er personer, som vi har erfaringer med ikke respekterer de retningslinjer, som er lagt frem, kan vi jo ikke blive ved med at give dem aktindsigt. Men det er sagt helt generelt.«
Det har ikke været muligt at få en kommentar fra PET eller Bent Jensen.


