’Lad os teste kropskameraer i Danmark’
Storbritanniens førende forsker i kropskameraer er involveret i pilotforsøg verden over med kropskameraer på politibetjente. Han påpeger, at en forsøgsordning i Danmark kunne afklare behovet og de etiske problemstillinger ved kropskameraer, som han mener vil være standardudstyr blandt alle betjente inden for 10 år
Forsøg i USA har vist, at kropskameraer medfører et fald i både politiets brug af magtanvendelse og i antallet af klagesager over politiet.


 Hvis danskere på rejse i udlandet kommer i kontakt med ordensmagten, vil de flere steder opdage, at der sidder et lille kamera i reversen på betjenten og optager interaktionen mellem borger og politi.
Kropskameraet er hurtigt på vej til at blive standardudstyr for politibetjente i en række lande. Oven på flere dages voldelige demonstrationer i Baltimore efter drabet på Freddie Gray, der døde under mystiske omstændigheder i politiets varetægt, har præsident Obama afsat 133 mio. kroner til indkøb af kropskameraer til politiet. Og i går foreslog Amnesty Internationals chefjurist Claus Juul, at danske fængselsbetjente bør iføres kropskameraer, efter at DR har dokumenteret mindst fire tilfælde af voldelige overgreb mod indsatte i de danske fængsler.
Såfremt Folketinget vælger at afprøve kropskameraerne i Danmark, er Dr. Barak Ariel fra Institut for Kriminologi på Cambridge University klar til at hjælpe. Han er Storbritanniens førende specialist i kropskameraer og er involveret i over 30 forsøg i politikredse verden over, fra Uruguay til Israel.
»Inden for 10 år vil kropskameraer være standardudstyr for betjente over hele verden – også i Danmark. Det er afgørende, at vi får lavet videnskabelige undersøgelser af deres effekt og de etiske problemstillinger forbundet med dem, inden systemet bliver rullet ud alle vegne,« siger Ariel.
Sammen med sit team i Cambridge har han publiceret den første videnskabelige rapport, der dokumenterer effekten af kropskameraer med udgangspunkt i et pilotforsøg i byen Rialto, Californien. Efter det første år faldt antallet af klager over politiet med 88 pct. I samme periode faldt politiets brug af magtanvendelse med næsten 60 pct.
»I alle de forsøg, jeg har været involveret i, har vi set det samme mønster – nemlig et fald i antallet af klagesager mellem 20 og 60 pct. Det er, uanset om vi har testet det i politikredse, der normalt har mange eller kun få klagesager. I Rialto-undersøgelsen kan vi samtidig se, at der er penge at spare. For hver dollar, politichefen investerede i kropskameraer, sparede tjenesten fire dollar. Det skyldtes, at folk klagede mindre, samtidig med at der blev kørt langt flere tilståelsessager i retten på grund af videobevismaterialet,« forklarer professoren.
Dansk skepsis
Formanden for Fængselsforbundet, Kim Østerbye, synes ifølge P1 ikke, at kropskameraer er en god idé, da han mener, den ekstra overvågning vil ødelægge tillidsforholdet mellem fanger og fængselsbetjente. En lignende kritik har Politiforbundets formand, Claus Oxfeldt, rejst, da Enhedslisten i efteråret fremsatte et forslag om at iværksætte en forsøgsordning med kropskameraer på betjente. Det skete, efter at Information beskrev, hvordan de små kameraer er blevet testet med succes i England og USA.
Barak Ariel stod bag de to omtalte pilotprojekter, og det overrasker ham ikke, at de danske fagforeninger er skeptiske.
»Sådan er det alle steder, vi har iværksat forsøg. Politibetjentene er i starten meget skeptiske og frygter, at deres adfærd bliver overvåget. Men når de først har prøvet kropskameraerne og forstår, at det er en forsikringspolice for dem, ændrer de holdning. Kameraet beskytter jo først og fremmest mod falske anklager mod betjente og dårlig opførsel fra mistænkte, både af den verbale og den voldelige slags,« siger Ariel.
Kritikere af kropskameraer har fremført, at kameraerne er en krænkelse af borgernes privatliv. Og det er et vigtigt spørgsmål, som bør afklares videnskabeligt, mener Barak Ariel.
»I vores undersøgelser har vi etableret datasystemer, der automatisk sletter optagelserne inden for en periode, medmindre de skal bruges som bevismateriale. Men ethvert samfund må gøre op med sig selv, om fordelen ved kropskameraer opvejer ulemperne ved mere overvågning i gadebilledet.«
I dag benytter Task Force Pusher Street allerede kropskameraer på Christiania. Derudover har Information fra anonyme kilder fået oplyst, at kropskameraer også bruges i andre politidistrikter. Det ønsker politiet dog ikke at kommentere med henvisning til, at man generelt ikke oplyser om politiets materiel.
I stedet for den sporadiske brug af kropskameraer i dag bifalder Barak Ariel Enhedslistens forslag om pilotundersøgelse, som nyder opbakning fra SF, DF og Konservative.
»Kritikerne bør gå med til en pilotundersøgelse – og hvis de ikke er glade for resultaterne, kan de jo lukke ned for det igen. Så forholder de sig til problemet på et oplyst grundlag,« siger Ariel. Han afviser, at kameraerne øger mistilliden mellem borgere og politiet.
»Selv om du har et fantastisk tillidsforhold mellem samfundet og politiet, skal der kun én grim hændelse til at ødelægge det hele, se bare på USA. Med kropskameraerne minimerer man truslen fra politiovergreb, der går upåagtet hen. De øger tilliden – ikke omvendt.«

