CO2-kvoter kaldes værdiløse efter dramatisk prisfald
Connie Hedegaard er ved at miste tålmodigheden med EU-lande, der ikke melder, om de støtter en opstramning af kvoteordningen eller ej. Danmark er et af dem
»Jeg er ved at være en lille smule utålmodig med en hel del medlemslande – herunder Tyskland og England, som er grønne i retorikken og siger, ’vi skal have en stærk CO2-pris’, men som ikke hidtil har været i stand til at sige ’derfor støtter vi Kommissionens forslag’. En højere CO2-pris kommer ikke af sig selv, og nu er det ved at være tid til at få klare meldinger fra regeringerne,« siger Connie Hedegaard. Foto: Scanpix


 Værdiløse.« Det siger UBS, en af de store globale finans- og investeringsbanker, om EU’s CO2-kvoter.
Meldingen, afgivet mandag til finansmediet Bloomberg af UBS-analytikeren Per Lekander, kommer i kølvandet på endnu et prisdyk til det hidtil laveste niveau i det kriseramte CO2-kvotesystem. I mandags var prisen på en kvote nede og vende ved 4,79 euro pr. ton CO2 – et dramatisk og langvarigt prisfald på næsten 85 pct. siden toppunktet i sommeren 2008, hvor retten til at udlede et ton CO2 kostede cirka 30 euro.
»Med de gældende regler vil EU’s kvotesystem ikke fungere før i 2045 – derfor er kvoterne værdiløse,« lyder vurderingen fra Per Lekander.
EU’s CO2-kvotesystem har siden starten i 2005 skullet sætte loft over udledningerne fra europæiske energiselskaber og industrier – i alt omkring 12.000 virksomheder – og samtidig via prisen på CO2-udledning stimulere energieffektivisering og omstilling til grøn energi. Kvoterne kan handles indbyrdes mellem virksomhederne, og jo højere kvotepris desto større incitament til i stedet at investere pengene i grøn omstilling.
Problemet er, at loftet er sat for højt og mængden af CO2-kvoter derfor alt for stor. Den økonomiske krise med afmatningen i erhvervslivet har dæmpet efterspørgslen markant, og i dag skønnes kvoteoverskuddet at kunne vokse til to mia. ton CO2 i takt med, at EU-landene efter planen sætter nye portioner af kvoter til salg i tiden frem til 2020.
»Med det gældende udledningsloft – en reduktion på 1,74 pct. pr. år – vil EU’s kvotesystem have et kvoteoverskud på 1,5 mia. ton hvert år frem til 2025, og det vil vare frem til 2045, før det aktuelle overskud er blevet elimineret,« vurderer UBS’ Per Lekander.
En lille smule utålmodig
Det perspektiv er baggrunden for, at klimakommissær Connie Hedegaard på EU-Kommissionens vegne har foreslået, at 900 mio. kvoter, der skulle sendes på markedet de nærmeste år, bliver i skuffen frem til 2019-20 i håb om, at det kan øge efterspørgslen og presse prisen op. Men forslaget har svært ved at vinde opbakning blandt medlemslandene, og klimakommissæren lægger ikke skjul på sin voksende frustration.
»Jeg er ved at være en lille smule utålmodig med en hel del medlemslande – herunder Tyskland og England, som er grønne i retorikken og siger, ’vi skal have en stærk CO2-pris’, men som ikke hidtil har været i stand til at sige ’derfor støtter vi Kommissionens forslag’. En højere CO2-pris kommer ikke af sig selv, og nu er det ved at være tid til at få klare meldinger fra regeringerne,« siger Connie Hedegaard.
Hun fortæller, at bl.a. Storbritanniens position er, at man vil noget mere ambitiøst end Kommissionens forslag, som alene udskyder et vist kvotesalg, ikke helt fjerner en mængde kvoter.
»Det er meget fint, og det vil jeg også gerne, men da jeg ved, at det er der endnu mindre chancer for at få igennem i tide, er der nødt til at ske noget andet på den korte bane. Vi har brug for, at alle, der siger, at de går ind for et stærkt prissignal og et markedsbaseret kvotesystem, kommer ud og støtter forslaget.«
»Til dem, der lobbyer imod Kommissionens forslag – og de er rigtig mange og rigtig stærke – vil jeg sige: Det er naivt at tro, at hvis bare man får kvotesystemet til at bryde sammen, så bliver det rigtig billigt at forurene med CO2. Man risikerer, at de enkelte lande i stedet begynder at genopfinde egne krav og systemer, fordi de nationale CO2-mål skal nås, og det kan stille industrien over for et kludetæppe af 27 forskellige regelsæt i EU. Det er ingen tjent med.«
Danmark tøver
Frankrig og Belgien har erklæret deres støtte til Kommissionens forslag, Polen har for længst meddelt sin modstand, mens Danmark er et af de lande, der fortsat er tavst om sin holdning.
Det lykkedes ikke i går at få en kommentar fra Finansministeriet, men kontorchef i ministeriet Stig Henneberg har tidligere til Information forklaret, at man bl.a. søger klarhed over betydningen for statens provenu, hvis kvoter holdes tilbage midlertidigt.
Det kan betyde højere kvotepriser og dermed større provenu på kort sigt, men måske det modsatte, når kvoterne omkring 2020 bliver sluppet løs.
Den langsigtede strategi fra EU-Kommissionen er formentlig at få politisk accept af at holde kvoterne permanent ude – og dermed priserne oppe – når først det frem mod 2020 sikkert står klart, at der stadig er for mange kvoter.
Connie Hedegaard havde drømt om at få forslaget om at lægge 900 mio. kvoter midlertidigt i skuffen vedtaget inden jul sidste år.
Nu er køreplanen, at Europa-Parlamentet i næste måned skal tage stilling, hvorefter sagen kommer op i Ministerrådet samt i EU’s Klimakomité, hvor medlemslandene er repræsenteret.
 

