S-SF skærper skolestrid
Få dage efter, at regeringen præsenterede sit skoleudspil, er S-SF på banen med deres plan, og fronterne er trukket historisk skarpt op. Undervisningsministeren raser over, at S ændrer kurs
Valgkampsbuldren har ramt diskussionen om, hvilken vej folkeskolen skal bevæge sig, da S og SF er gået sammen om deres eget udspil. Det irriterer regeringen, der lige troede, den var hjemme. Der er nu to meget forskellige ideologiske tilgange til folkeskolen.


 S-SF lancerede i går et fælles skoleudspil, der adskiller sig markant fra det, som regeringen tidligere på ugen præsenterede. Dermed er der to veje i dansk skolepolitik; Regeringen kræver offentliggørelse af nationale test, skrappere krav til læreruddannelsen og en fjernelse af loftet over klassekvotienten, mens oppositionen insisterer på maksimalt 24 elever i klasserne, nægter at fremlægge testresultater og vil indføre kontrakter med forældrene for at sikre disciplin.
»Vi lægger op til en grundlæggende anderledes skole,« siger SF-formand Villy Søvndal og trækker fronterne op, som han ser dem:
»Vi vil have færre elever i klasserne, mens regeringen propper flere i klasserne. Regeringen har rundbarberet med besparelser til almene tilbud i folkeskolen. Der er stadig flere skoler på minimumstimetal, stadig flere elever i klasserne og stadig færre midler til lærernes uddannelser. Vi går den modsatte vej. Vi investerer i folkeskolen og bruger pengene til et loft på 24 elever, to-lærer-ordninger, heldagsskoler, lektiecaféer og it-satsning. Det er fundamentalt to forskellige retninger.«
Nyt kompromis
SF står i dag uden for forliget om folkeskolen, hvor Socialdemokraterne sidder ved forhandlingsbordet sammen med regeringen og Dansk Folkeparti. Men den tid er forbi, hvis S-SF vinder valget. Så vil de nemlig indkalde til nye forligsforhandlinger, så SF kan komme med.
»Regeringen har lavet meget bragesnak i forbindelse med deres udspil. Der er brug for en helt ny start. Derfor vil en eventuelt kommende regering indkalde til et forlig ud fra den hovedskitse, vi har præsenteret her,« siger Søvndal og understreger, at han ikke vil opsige forliget, men blot udvide det:
»Vi har ikke noget ønske om et smalt forlig, for det har en særlig kvalitet, at der er bred enighed om hovedretningen for folkeskolen. Det fortjener den,« siger han og håber, at fløjene vil kunne nå hinanden efter et valg.
S-SF's udspil får dog undervisningsminister Tina Nedergaard (V) til at rase. Indtil i går håbede hun at kunne forhandle en reform på plads med Socialdemokraterne i forligskredsen.
»I går stod Helle Thorning-Schmidt (S) og forlangte et nationalt kompromis om en akut handlingsplan for folkeskolen. Men nu binder de sig fuldstændig op på SF, som altså ikke er en del af forligskredsen,« siger Tina Nedergaard og frygter, at eleverne kommer til at betale en høj pris for den nye politiske situation:
»S og SF vil vente med forhandlinger til efter et valg, og det kan vare et år. Vi bør jo handle nu for børnenes skyld og ikke lade dem vente på politisk handling længere end højst nødvendigt« siger undervisningsministeren.
Konflikten om skolepolitikken er »historisk,« fordi S-SF's udspil gør op med en æra, hvor Socialdemokraterne og Venstre har været relativt enige om folkeskolen, vurderer forskningschef Andreas Rasch-Christensen, der peger på, at S-SF's reformoplæg adskiller sig fra regeringens på udvalgte punkter af strategiske årsager.
»Der er nogle substantielle forskelle. Klassestørrelser og holddannelser er meget konkrete forskelle, og begge parters udspil minder om valgoplæg, hvor man har ønsket at opstille klare alternativer til den anden part,« siger han.
Også Niels Egelund, der er leder af Center for Strategisk Uddannelsesforskning på Danmarks Pædagogiske Universitet (DPU), opfatter udspillene som valgoplæg:
»Man hører valgkampsbuldren. Der er nu to meget forskellige ideologiske tilgange til skolen,« siger han og betoner, at et bredt forlig er at foretrække, så man kan »vælge lidt her og lidt dér. På nogle punkter har regeringen ret og på andre har S-SF.«


