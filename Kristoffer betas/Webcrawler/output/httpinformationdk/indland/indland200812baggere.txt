Bagger erklærer sig skyldig
Stein Baggers lange forklaring i Retten i Lyngby i går giver anledning til flere afhøringer. Anklageren vil ikke kommentere, om der er flere sigtelser på vej i sagen


 Stein Bagger kommer til at holde både jul og nytår bag tremmer. Den bedragerisigtede IT Factory-direktør blev i går i Retten i Lyngby varetægtsfængslet frem til den 9. januar 2009 - heraf de første 13 dage i isolation.
Det kom dommer Søren Seerup Holm frem til efter et mere end fem timer langt grundlovsforhør, hvor anklager Per Justesen krævede Bagger varetægtsfængslet og sat i isolation.
Og selv om Stein Bagger havde rejst det meste af et døgn og i de seneste to dage blot har sovet tre timer pr. nat, stod snakketøjet åbenbart ikke stille på Bagger, da han blev stillet for en dansk dommer.
"Som du kan se på klokken, har det været en længere omgang. Og så er der meget at følge op på - og det er det, vi skal i gang med nu," sagde anklageren i sagen, Per Justesen, vicestatsadvokat i bagmandspolitiet.
Flere kan blive sigtet
Og med det åbner han for, at der kan komme flere sigtelser i bedragerisagen, hvor Stein Bagger lige nu er den eneste sigtede for at have lavet dokumentfalsk og bedrageri - begge af særlig grov karakter - for op mod en milliard kroner. Bagger har erkendt sig skyldig i sigtelserne mod sig - i retten gav hans forsvarer Jesper Madsen dog udtryk for, at Bagger synes en milliard lyder noget højt. Og indtil nu er der ikke andre medsammensvorne eller sigtede i sagen.
At Bagger blev sat i isolation i 13 dagen, skyldes, at politiet er bange for, at it-direktøren skal ødelægge efterforskningen.
"Bagger har tidligere slettet e-mail-korrespondance af relation til sagen. Og det var baggrunden for begæringen, fordi der er fare for, at han kan gøre det igen," sagde Per Justesen, der dog ikke vil uddybe, hvad det er for e-mails, Stein Bagger har slettet. 
Eller om det giver grundlag for, at flere personer kan blive sigtet. 


