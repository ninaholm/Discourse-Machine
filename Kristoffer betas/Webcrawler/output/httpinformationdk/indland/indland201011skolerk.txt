Skoler med klare krav klarer sig bedst
Eleverne scorer høje karakterer på skoler med flere timer i de små klasser, mange faglærere samt dér, hvor elever er inddelt i afdelinger for små og store


 Engagerede faglærere, som har ambitioner, stiller klare krav og har forventninger til eleverne. Det er en del af forklaringen på, at eleverne på nogle skoler scorer højere karakterer end på naboskolen.
»Vi har set på karakterniveauet. Efter at vi har korrigeret for social baggrund, kan vi se, at der er nogle skoler, der stikker ud,« siger programleder Jill Mehlbye fra Anvendt KommunalForskning, AKF. Hun har gransket, hvorfor nogle skoler år efter år formår at ruste deres elever bedre fagligt end andre skoler. I arbejdet har hun undersøgt otte skoler til bunds, hvor eleverne fra 2002-2008 har haft et højere karaktergennemsnit end sammenlignelige skoler: »Det interessante er, hvor afhængige alle led i skolen er af klare krav og forventninger. Skolelederne efterlyser klare profiler og mål fra skoleforvaltningen, lærerne efterlyser det samme hos lederen, og eleverne efterlyser også klare krav fra lærerne,« siger Jill Mehlbye. Undervisningsminister Tina Nedergaard (V) er ved at lægge sidste hånd på den nye skolereform. En reform, som efter ambitionen skal gøre den danske folkeskole til verdens bedste. Input hertil skal blandt andet komme fra Rådet for Evaluering og Kvalitetsudvikling af Folkeskolen, også kaldet Skolerådet, som har bestilt rapporten 'Den højt præsterende skole' hos AKF. En af rapportens klare konklusioner er, at eleverne har større chance for at forlade folkeskolen med et flot karaktergennemsnit, hvis de har brugt flere timer i de små klasser end gennemsnittet.
Mere ro i undervisningen
»I sidste ende gør det også en stor forskel, om man får 20 timer eller 25 timers undervisning om ugen i indskolingen,« siger Jill Mehlbye. Hun peger også på, at skolernes andel af specialiserede lærere betyder meget for elevernes faglige udvikling.
»Lærere, som underviser i deres linjefag, har mere ro i deres timer. Linjefagslærere bruger også typisk mere tid på forberedelse, fordi de har højere faglige ambitioner,« siger Jill Mehlbye. Flertallet af de skoler, hvor eleverne får høje karakterer, er inddelt i forskellige afdelinger. Typisk en indskolingsafdeling for de seks-otte-årige, et mellemtrinshus for 3.-6. klasse og et udskolingshus for 7.-10. klasse. »Lærerne bliver specialiseret inden for en bestemt gruppe af elever. De ved noget om de helt små elever og ved, hvordan man kommunikerer med dem,« siger hun og peger på, at de store skoler klart har en fordel både i forhold til opdeling i afdelinger og andel af linjefagslærere.
»Lederne på de små skoler siger typisk, at de har svært ved at dække undervisningen med lærere, som har en uddannelse inden for faget og inddele skolen i afdelinger,« siger Jill Mehlbye.
De otte højtpræsterende skoler ligger spredt ud over landet, men har ikke ønsket deres navne offentliggjort. Det har ikke været muligt at få en kommentar fra Skolerådets formand, Jørgen Søndergaard.


