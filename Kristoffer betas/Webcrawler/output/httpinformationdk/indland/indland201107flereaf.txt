Flere bliver afhængige af porno
Pornografi er blevet accepteret, anonymt, billigt og let tilgængeligt. Men for flere og flere danskere er pornoen blevet for tilgængelig. De har udviklet en afhængighed, som har konsekvenser


 Sexafhængighed er ikke længere forbeholdt amerikanske præsidenter, golfstjerner og rockmusikere. For mange danskere er sex blevet til mere end bare nydelse. Flere helt almindelige danskere især mænd har udviklet en decideret afhængighed af porno, lyder det fra en række psykologer.
Heriblandt praktiserende psykoterapeut Michael Rasmussen, der er direktør i terapistedet Udviklingshuset, hvor man behandler pornoafhængige mænd:
»Flere bliver afhængige af porno i takt med, at de kan finde masser af gratis og lokkende porno på nettet, siger han og tilføjer:
»Flere og flere onanerer 10 gange om dagen.«
Sex- og pornoafhængighed er så ny en lidelse, at der endnu ikke findes videnskabeligt dokumenterede tal for omfanget. Forskellige undersøgelser peger dog på, at helt op til 10 procent af folk, der ser porno, er i risikozonen for at blive afhængige af sex.
Psykolog og ph.d. ved Københavns Universitet Gert Martin Hald, der forsker i seksualitet og er tilknyttet Sexologisk Klinik på Rigshospitalet, bekræfter tendensen til, at flere søger behandling for seksuel afhængighed.
Afhængige isolerer sig
Gert Martin Hald, der også behandler pornoafhængige, vurderer, at tallet af afhængige stadig er lavere end de 10 procent, men i og med at andelen er større, fordi flere ser porno, er der risiko for, at flere bliver afhængige, mener han.
Pornoafhængigheden er ikke blot en uskyldig om end lidt overdreven leg med sin seksualitet. Psykoterapeut Michael Rasmussen er ikke i tvivl om pornoafhængighedens svære skadevirkninger:
»En god del, der sidder lang tid foran skærmen, taber interesse for at deltage i det sociale liv. Vi ser mange, der dropper ud af deres uddannelse, og som dropper venner, familie og job,« siger han.
Sexolog og parterapeut Tanja Glückstadt vurderer, at mellem 20-25 procent af hendes klienter netop er afhængige af porno.
»Flere og flere havner i pornofælden, for nu er det kun et klik væk,« siger hun.
Især internettet kan tage æren for, at porno er blevet let tilgængeligt og samtidig kan foregå både gratis og anonymt. Flere er disponeret for at kunne se porno, og flere benytter sig af det.
Gratis og 24 timer
Specielt pornositet xvideos.com hitter. Her bliver der gratis uploaded nye pornovideoer cirka hver 10. minut, hvor bl.a. private offentliggør deres seksuelle eskapader.
»Det er brugervenligt, og så kan man få enhver lyst opfyldt. Det gør folk superafhængige,« mener psykoterapeut Michael Rasmussen.
Selv om kvinder også kan blive afhængige af porno, er mænd overrepræsenteret.
Ifølge Gert Martin Hald tænder de nemlig på det visuelle. Når mænd udvikler en afhængighed af sex, er det porno og prostitution, de tyer til, mens sexafhængige kvinder i højere grad udtrykker afhængigheden via promiskuøs adfærd og drages af sexchat.

