Vindkraften overhaler alt
I EU udbygges der nu mere med vindkraft end med nogen anden kilde til elproduktion. Også i USA og Kina eksploderer udviklingen. Danmark er næsten nummer sjok i Europa


 20 nye vindmøller er sat i drift i EU hver eneste arbejdsdag i 2008. Vindkraften er nu den energikilde til elproduktion, der vokser hastigst af alle i Europa. Der blev sidste år installeret 10 gange så megen ny europæisk vindkraftkapacitet som kulkraft.
"Tallene viser, at vindenergi uden for enhver diskussion er det foretrukne valg i Europas indsats for at bevæge sig mod ren, indenlandsk og vedvarende energi," siger Christian Kjær, direktør for den europæiske vindkraft-sammenslutning EWEA.
Helt friske tal fra EWEA viser, at 43 pct. af den ny elproduktionskapacitet, der blev etableret i EU sidste år, var vindmøller. Hermed overhaledes udbygningen med naturgasfyrede værker, der stod for 35 pct. af den ny kapacitet, mens nye olie- og kulbaserede anlæg bidrog med så lidt som 13 og fire pct. Ny vandkraft sikrede beskedne to pct. af EU's ny elkapacitet, atomkraften nul pct.
Med en samlet installeret kapacitet på 65.000 MegaWatt voksede EU's møllepark i 2008 med 15 pct. i forhold til året før og råder nu over, hvad der svarer til fem gange Danmarks samlede elproduktionskapacitet.
Vindkraft er dynamo
Det accelererende vindmølle-eventyr betød, at EU i 2008 lige akkurat overhalede USA, hvor udbygningen også er rekordstor med en årlig vækstrate på hele 50 pct. USA installerede således godt 8.300 MW i nye møller, mens EU-landene nåede knap 8.600 MW.
"Den amerikanske vindkraftindustris resultater i 2008 bekræfter, at vindkraft er en dynamo for økonomien og jobskabelsen og er klar til at levere i forhold til præsidentens appel om at fordoble den vedvarende energiproduktion på tre år," siger Denise Bode, direktør for den amerikanske vindkraft-sammenslutning AWEA.
De hidsigste vækstrater af alle oplevede Kina med mere end 100 pct. udvidelse af den nationale møllekapacitet. Det resultat bidrager til, at vindkraftudbygningen globalt oplevede en vækstrate på 28,8 pct. sidste år.
"Tallene taler for sig selv," siger Steve Sawyer, generalsekretær for vindkraftsektorens globale organisation, GWEC.
"Der er en enorm og voksende global efterspørgsel på CO2-fri vindkraft, som kan installeres hurtigt og stort set alle steder på kloden. Vindkraften er den eneste teknologi til elproduktion, der kan levere de nødvendige CO2-reduktioner i den kritiske fase frem til 2020, hvor udledningerne af drivhusgasser må toppe og begynde at falde for at afværge farlige klimaændringer," mener Sawyer.
Han oplyser, at der nu er 400.000 personer ansat i vindmølleindustrien - et antal der snart vil skulle tælles i millioner. Godt 100.000 af arbejdspladserne findes i EU - hver fjerde heraf i Danmark.
I EU er det Tyskland, der med nye 1.665 MW i 2008 står for den kraftigste udbygning, tæt fulgt af Spanien. De to lande topper også EU-statistikken over den samlede nationale vindkraftkapacitet. 
I kraft af fortidens bedrifter er Danmarks endnu EU-landet med den største andel af elproduktionen leveret fra vind - ca. 20 pct. - men når det gælder tilførslen af ny vindkraft står det sløjt til. Med bare 77 MW i nytilført kapacitet i 2008 er Danmark næstsidst i EU-klassen, med Østrig som nummer sjok. Vindkraftkapaciteten i Danmark skrumpede en anelse i årene 2003-07, og først ved udgangen af 2009 ventes ny betydende kapacitet tilført i form af DONG Energys havmøllepark Horns Rev II på 200 MW.
Den internationale vindkraftbranches glæde over den eksplosive udvikling dæmpes en smule af bekymringen for, at økonomisk krise vil føre til opbremsning i udbygningsprogrammerne. 
Markedsanalysevirksomheden Emerging Energy Research skønner f.eks., at krisen vil føre til en halvering af den globale vækstrate - fra de 28,8 pct. i 2008 til 14 pct. i år.
"Det er tydeligt, at den økonomiske og finansielle nedtur er begyndt at påvirke udviklingen af ny vindkraft alvorligt," siger Denise Bode om udsigterne for det amerikanske marked.
Danske Vestas, der fortsat er verdens største producent og eksportør af vindmøller, har p.t. en overkapacitet på 15 pct., men skærer ikke ned i tillid til, at USA's præsident Barack Obama vil fastholde og styrke satsningen på vedvarende energi.
Politiske signaler og beslutninger er afgørende, betoner branchen. 
"Vi er på rette kurs mod vort mål om at reducere CO2-udledningerne med 1,5 mia. ton CO2 pr. år i 2020. Men vi har brug for et stærkt, globalt signal fra regeringerne om, at de mener det alvorligt med at bevæge sig bort fra de fossile brændsler og beskytte klimaet," siger GWEC' Steve Sawyer. 

