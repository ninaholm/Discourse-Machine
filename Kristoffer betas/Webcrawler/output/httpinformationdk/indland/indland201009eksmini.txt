Eksminister benægter alt
Tidligere sundhedsminister, Jakob Axel Nielsen (K) afviser, at der er blevet slettet dokumenter, og at der overhovedet er foregået et tværministerielt samarbejde om privathospitalernes overbetaling
Tidligere sundhedsminister Jakob Axel Nielsen (K) afviser,
 at der er blevet slettet dokumenter.


 Jakob Axel Nielsen (K), tidligere sundhedsminister har aldrig hverken slettet mail eller beordret embedsmænd til at slette noget, forsvarer han sig efter at være blevet konfronteret med indholdet i den nye bog, Projekt Løkke, som belaster både udenrigsminister Lene Espersen, daværende finansminister Lars Løkke Rasmussen (V) og Jakob Axel Nielsen i sagen om overbetaling af privatsygehusene.
- Det fremgår af den nye bog 'Projekt Løkke', at man både i Sundheds- og Finans-ministeriet valgte at slette mail om rapporten?
»Det er forkert.«
- Du afviser, at der nogensinde skulle være slettet mail?
»Ja, fuldstændig. Det er helt nyt for mig, selv om jeg har talt med Tanja Frederiksen (medforfatter til bogen, red.) under bogens tilblivelse. Jeg har været meget åben om sagen, men jeg har ikke sagt noget om det der.«
- Så selv om de skriver, at en række mail om denne rapport er blevet slettet, så fastholder du, at der ikke er blevet slettet en eneste mail?
»Ja, jeg har i hvert fald ikke givet ordre til det, og mig bekendt er der ingen i Sundhedsministeriet, der har gjort det.«
Jakob Axel Nielsen afviser også, at der nogensinde skulle have eksisteret en arbejdsgruppe bestående af embedsmænd fra både Finans- og Sundhedsministeriet, som det fremstilles i bogen.
»Der har ikke været noget samarbejde med de andre ministerier om det,« fastholder han og underminerer dermed centrale pointer i bogens afsløring.
»Jeg synes i det hele taget, der er kommet alt for meget hokuspokus og fikumdik om den sag. Den kan tåle et hvilket som helst spot light, og nu gøres den til noget, der ikke kan. Det synes jeg, er ærgerligt,« siger han.
Forfatterne har ikke ønsket at kommentere bogens indhold, som baserer sig på interview med mere end 200 kilder i og omkring regeringen og centraladministrationen. Forfatterne fastholder, at alle oplysninger i bogen er korrekte.


