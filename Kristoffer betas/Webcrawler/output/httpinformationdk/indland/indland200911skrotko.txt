Skrot KOT'en
Tiden er for længst løbet fra Den Koordinerede Tilmelding (KOT), som da heller ikke eksisterer noget andet sted i verden


 Den Koordinerede Tilmelding (KOT) koordinerer optagelsen til de fleste af landets videregående bacheloruddannelser. Ordningen har eksisteret siden 1977, og på den tid var det sikkert et fornuftigt foretagende. Hvert år umiddelbart efter afslutning af studentereksaminerne indsender potentielle fremtidige universitetsstuderende så en ansøgning, hvor de kan prioritere forskellige studier. Når alle ansøgninger er indsamlet, og er blevet sammenlignet med antallet af ledige pladser på de ønskede studier, får ansøgerne besked om, hvorvidt de er optaget eller ej, og i sidste tilfælde får de så mulighed for at tilmelde sige et studium med ledige pladser. Hele denne proces er først færdig, lige før semestret starter den 1. september.
Udlandske studerende
Et sådant system kunne virke, så længe ansøgerskaren kun bestod af årets danske studenter, men det gør den ikke længere, for nu er der et stærkt stigende antal udenlandske studerende, der også ønsker at studere i Danmark. Det hænger bl.a. sammen med, at det er blevet en prioriteret opgave at internationalisere studierne. Oven i købet har Folketinget, muligvis i et øjebliks ubetænksomhed, besluttet at betale både studieafgift (tuition fee) og opholdsudgifter for danske studerende, der ønsker at uddanne sig ved et udenlandsk universitet.
Det er en konkurrenceforvridende ordning, idet ingen andre lande betaler deres studenter tilsvarende for at studere i Danmark. På grund af KOT'en står de danske universiteter desuden i den situation, at de først kan meddele endeligt optag til udenlandske studerende, kort tid før studiet skal begynde, og lang tid efter at de udenlandske konkurrerende universiteter for længst har tilbudt plads. Resultatet er selvfølgelig, at de danske universiteter i høj grad må nøjes med de udenlandske studerende, der ikke kan komme ind andre steder.
Hvorfor opretholder man så KOT'en? Nogle vil sikkert hævde, at det rent administrativt er en effektiv model, men jeg tvivler stærkt på, at det er korrekt. KOT'en er et kæmpe administrativt cirkus, der lægger universiteternes studieadministration ned hver sommer. Andre hævder, at KOT'en forhindrer unfair konkurrence universiteterne imellem, men også det er der ingen reelle argumenter for. Under alle omstændigheder kan man jo ikke både ville internationalisere og så samtidig forhindre det ved at vanskeliggøre indskrivning for andre end dem, der passer til KOT-modellen.
Nye anøgningsformer
Hvis man vil internationalisere, må man tilpasse sine optagelsesprocedurer, så de også stemmer overens med virkeligheden uden for andedammen.
Man kunne endvidere komme såvel danske som udenlandske ansøgere i møde ved at muliggøre ansøgning til det enkelte universitet allerede et halvt år før semesterstart og også der give tilbud om en studieplads. Den endelige indskrivning kan så evt. gøres betinget af et bestemt minimumsresultat ved den kommende adgangsgivende eksamen. De studerende vil selvfølgelig søge om optagelse flere steder, men det vil ikke udgøre nogen stor ekstra byrde, og det samme gælder kalibreringen af kapacitet og studieønsker. Man kunne formodentlig også få fastlagt det endelige optag tidligt på sommeren og ikke som nu sidst på sommeren til gavn for universiteternes planlægning.
Kort sagt: Skrot KOT'en på bachelorstudierne! Tiden er for længst løbet fra et sådant system, som da heller ikke eksisterer noget andet sted i verden. Hvorfor skal man forhindre det enkelte universitet i at tilbyde en forbedret service til alle potentielle studerende?
Desværre rumles der nu fra højeste sted med planer om indførelse af KOT for kandidatstudierne, hvor den vil gøre endnu større skade end på bachelorstudierne, fordi der på kandidatdelen er langt flere eksterne ansøgere. Forslaget begrundes med, at man skal have synliggjort mulighederne for at tage bachelorgraden et sted og kandidatgraden et andet sted. Det er muligt, at synligheden vil blive en kende forøget, men den faktiske mulighed for at skifte studiested vil blive begrænset. Og synlighed kan man uden tvivl opnå langt mere effektivt på anden vis.

Svend Hylleberg er dekan på Det Samfundsvidenskabelige Fakultet, Aarhus Universitet

