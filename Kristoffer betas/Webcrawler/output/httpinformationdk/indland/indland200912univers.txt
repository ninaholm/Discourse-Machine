Universiteter skal have bonus for at opnå mål
Universiteterne skal have reelt selvstyre, lyder det fra videnskabsminister Helge Sander. I stedet for et hav af regler, skal universiteterne styres efter, om de lever op til deres mål. Universiteterne er nervøse for, at målstyring vil føre til endnu mere detailregulering og bureaukrati


 Efter syv år med officielt selvstyre på universiteterne, vil videnskabsminister Helge Sander indføre reelt selvstyre og skære ned på reglerne. Universiteterne og oppositionen har sagt det i årevis: Stop detailstyringen. Og den nye evaluering af universitetsloven slår også fast, at for mange regler hæmmer friheden på universiteterne. Det, der skal til, er målstyring, lyder evalueringspanelets råd.
Helge Sander er enig i, at universiteterne i højere grad skal styres ud fra de mål, som de har skrevet ind i udviklingskontrakten - en aftale, der indgås mellem universitetsbestyrelsen og ministeriet hvert tredje år. Opfylder universitet målene skal det udløse en bonus.
»Universiteterne vil blive mere selvstyrende i substansen, fordi de rammer, som de arbejder under, ville blive anderledes, hvis der bliver opstillet nogle mål, og man lod pengene følge med,« siger Helge Sander.
Idéen om målstyring er god, mener Jens Oddershede, der er formand Danske Universiteter, men det afhænger helt af, hvordan modellen bliver skruet sammen.
»Diskussionen er rigtig, men advarselslamperne er tændt, fordi det risikerer at blive dobbeltstyring, hvis man ikke fjerner nogle andre styringsmekanismer,« siger Jens Oddershede.
Han mener, at de eksempler på målstyring af statslige institutioner f.eks. i sektorforskningen og på de teknologiske institutter, er endt med at blive meget detaljerede og bureaukratiske.
Opbakning til målstyring
Socialdemokraternes forskningsordfører Kirsten Brosbøl er enig i, at målstyring via udviklingskontrakterne vil kræve en reel regelsanering, så der ikke kommer flere parallelle styringssystemer.
»Spørgsmålet er, hvad det er for regler, der kan sløjfes, og hvad der kan skrives ind i sådan en styring efter udviklingskontrakterne. En bonus for opfyldelse af mål skal ikke gælde alle midler, men hvis der fulgte en bonus med, ville der blive arbejdet mere seriøst med udviklingskontrakten,« siger Kirsten Brosbøl.
Videnskabsministeren vil ikke nævne konkrete regler, der skal fjernes. Det spørgsmål skal forligspartierne - de konservative og Socialdemokraterne - tage stilling til i januar, hvor ministeriet også kommer med en række forslag til regelsanering på uddannelsesområdet.
Som eksempel på, hvordan målstyring kan give universiteterne mere frihed, nævner Helge Sander reglerne for færdiggørelse og specialskrivning.
»Hvis der blev skrevet nogle mål ind i udviklingskontrakten, så behøvede vi jo ikke have central lovgivning på området,« forklarer Helge Sander.
DF's forskningsordfører Jesper Langballe går også ind for mere målstyring og mindre central styring.
»Nu vi har fået universitetsbestyrelserne, hvorfor så ikke bruge dem til at gøre universitetet mere økonomisk selvstændigt, så de ikke skal ind i Bredgade (Videnskabsministeriets adresse, red.) og vende hver femøre,« siger Jesper Langballe.
Han mener, at udviklingskontrakterne skal gøres langt mere konkrete og munde ud i, at universiteterne får en pose penge til de næste tre år, som de skal være regnskabspligtige over for staten omkring.
»Men jeg så allerhelst, at universiteterne fik overladt bygningerne til halvdelen af vurderingssummen, så de kunne belåne friværdien. Der skulle selvfølgelig være bremseklodser på, men det ville betyde, at universiteterne blev selvstændiggjort,« mener Jesper Langballe.
Universiteterne har allerede nu mulighed for at overtage deres bygninger, men ingen universiteter har hidtil været interesseret, forklarer Helge Sander.
S: Loven er god nok
Når selvstyret ikke er indført endnu, så er det efter Kirsten Brosbøls (S) mening ikke, fordi der er noget galt med universitetslovens paragraffer.
»Der er ikke særligt mange af de her meget specifikke regler om gruppeeksamen og optag, der står i selve universitetsloven. Intentionen med universitetsloven var øget autonomi på universiteterne, men alle de ekstra regler, som Helge Sander har indført i sin tid som minister har trukket i den modsatte retning. Det er et svigt, at han som minister ikke har sørget for at udvide universiteternes selvstyre noget før,« siger Kirsten Brosbøl.
Helge Sander mener ikke, at universitetsbestyrelserne har været modne til fuldt selvstyre før nu:
»I starten måtte bestyrelserne bede om hjælp til alt muligt. Det kan de selv nu, men det har været et kæmpe kulturspring for universiteterne at gå fra et medarbejdervalgt konsistorium til en professionel bestyrelse.«
En af de regler, som både oppositionen og universiteterne gerne så fjernet, er forbuddet mod gruppeeksamen, som evalueringen også kritiserer. Men den regel har regeringen og Dansk Folkeparti ikke tænkt sig at opgive.



