K spænder ben for V-ønske om Lomborg på finanslov



 Klima- og energiminister Lars Chr. Lilleholt (V) må tilsyneladende vinke farvel til sin plan om igen at få miljødebattør Bjørn Lomborg på finansloven, sådan som Lilleholt bebudede allerede i januar.
De Konservative siger nej – og dermed mangler de afgørende stemmer i blå blok, selv om både Dansk Folkeparti og Liberal Alliance støtter Venstres ønske.
De seks medlemmer af den konservative folketingsgruppe har diskuteret sagen og vil ikke være med til at give Lomborg en basisbevilling på finansloven. De har samtidig formuleret en udtalelse, oplyser miljøordfører Mette Abildgaard.
»Vi kender jo mange af hans synspunkter, og det synes jeg ikke, der er behov for at smide flere midler efter. Det er jo velkendt stof,« forklarer hun.
I udtalelsen hedder det: »Vi har endnu ikke set et bud på, hvad Bjørn Lomborg skal bidrage med af nyt i klimadebatten, og før vi ser det, kan vi ikke støtte, at han kommer på finansloven.«
Lomborg, som i dag bor i Prag, når han da ikke rejser verden rundt, er velkommen til at søge støtte til konkrete projekter – »og så vil vi vurdere, om det bibringer debatten noget nyt og relevant«, fortsætter teksten.
»Men for os Konservative er der ingen tvivl om, at klimaudfordringerne skal anerkendes og håndteres, understreger K-gruppen, der også genbekræfter partiets støtte til den afgående SR-regerings klimalov fra 2014.«
Ifølge Lars Chr. Lilleholt er den danske klimadebat »for ensidig og elitær«, og det mener han, at den verdenskendte dansker kan være med til råde bod på.
Ritzau

