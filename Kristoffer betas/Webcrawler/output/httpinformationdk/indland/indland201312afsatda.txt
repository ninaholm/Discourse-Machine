Afsat dansk dommer beskylder domstol for uretmæssig fyring
Dommer Frederik Harhoff blev afsat fra Krigsforbryderdomstolen for Jugoslavien i august. Nu beskylder han domstolen for at hans fyring skete på et forkert retligt grundlag. Flere dommere og en anerkendt folkeretsprofessor bakker ham op i kritikken


 
	Den anerkendte danske folkeretsekspert Frederik Harhoff tager nu for første gang bladet fra munden i den kontroversielle sag om hans fyring fra Krigsforbyderdomstolen for Jugoslavien (ICTY) i august.

	»Jeg er blevet fyret, fordi man er forarget over, at jeg har kritiseret nogle frifindelser og har skrevet dårligt om retspræsidenten. Det kan jeg da godt forstå. Men det er bare ikke fyringsgrund i ICTY’s retssystem,« siger Frederik Harhoff i et interview med Information.

	Den danske dommer blev afsat af et dommerpanel ved ICTY på baggrund af indholdet i et privat brev, han havde sendt til 56 danskere, og som senere blev lækket og offentliggjort i BT. Sagen vakte opsigt i både Danmark og i internationale retskredse.

	I dag hævder Frederik Harhoff, at han blev dømt ude på et »forkert retligt grundlag«, og at han modsat sædvane i den type sager blev nægtet muligheden for at forsvare sig selv over for det panel, der erklærede ham inhabil.

	Diskvalificeringen er kontroversiel både inden og uden for domstolen, erfarer Information. Flere dommere ved ICTY, der kun vil udtale sig anonymt, støtter Harhoffs indsigelser. Det samme gør en anerkendt amerikansk juraprofessor.

	»Kritik udefra er okay, men indefra tolereres det ikke. Harhoffs forseelse er at have kritiseret domstolens ledelse, og så i et privat brev. Det anses for at være utilgiveligt,« siger Jens David Ohlin, som er professor i folkeret ved Cornell University i New York, og hvis forskning ofte er blevet citeret under retssager mod krigsforbrydere i Haag. Ohlin tilføjer, at ICTY er »omgærdet af en tavshedskultur«.

	Andre folkeretseksperter mener, at panelets afsættelse er i overensstemmelse med domstolens vedtægter, omend de gerne så klarere regler for håndteringen af en dommers angiveligt uprofessionelle adfærd.

	Nye oplysninger, Information har indhentet fra kilder ved domstolen, antyder, at processen mod Harhoff kan have været partisk. Utilfredsheden med retspræsident Theodor Merons ledelsesstil, som danskeren kritiserede i sin private e-mail, er ifølge Informations oplysninger voksende i dommerkollegiet.

	Stridens kerne er den nye retspraksis ved ICTY, der gør det sværere at dømme øverstbefalende for krigsforbrydelser begået af underordnede. De 22 dommere ved ICTY er splittet i to lige store grupper i spørgsmålet. Retspræsidenten tog initiativ til den nye praksis, som Harhoff gjorde heftige indvendinger imod i sin nu berømte e-mail fra juni måned.

