’Skal vi virkelig ofre betjente på det her?’
Det er ikke kun lægefaglige vurderinger, der ligger til grund for, hvorvidt indsatte i danske fængsler får behandling for skader og sygdom. Nu står en tidligere fængselslæge frem og fortæller, hvordan fængslets ledelse forhindrer indsattes sygepleje. Ledelsen i fængslet afviser
Folk, der ligger og vrider sig med mavesmerter, bliver selvfølgelig indlagt uden diskussion. Men dem, der har langvarige sygdomsforløb, som ikke lige lader sig helbrede, har vi sværere ved at håndtere i Kriminalforsorgen,’ siger Ludvig Dittmann. Han var læge i Nyborg Statsfængsel indtil oktober sidste år.


 I Kriminalforsorgens princip-program står der, at »Kriminalforsorgen skal respektere det enkelte menneske og de almindeligt anerkendte menneskerettigheder«, herunder retten til lægehjælp.
Men i realiteten er det fængslernes jurister og ikke de ansatte læger, der ud fra sikkerhedsmæssige og økonomiske hensyn træffer beslutninger om de indsattes sundhedsbetjening. Det fortæller den tidligere fængselslæge Ludvig Dittmann til Information.
»Hvis ikke en given sygehusmæssig undersøgelse er nærmest livsnødvendig, så bliver den blokeret af juristerne. Man kan for eksempel få at vide, at ’nu har du bedt om fire transporter i den her uge, og vi har kun råd eller tid til de to. Hvilke skal gennemføres?’ Så er man på den igen,« siger Ludvig Dittmann.
Han var indtil oktober 2013 ansat som læge i Nyborg Statsfængsel, der er Danmarks største lukkede fængsel. Her oplevede han flere gange, hvordan fængslets ledelse blandede sig i hans lægefaglige vurderinger.
»Når man for eksempel beder om en eller anden undersøgelse, så bliver der lagt en anmodning om transport op til ledelsen i fængslet. Bagefter bliver man så eksamineret af fængslets jurister i, om det her virkelig er nødvendigt. ’Skal vi virkelig ofre betjente på det her?’«
Fængslerne betaler ikke kun udgifterne forbundet med transporten af de indsatte, men også for selve behandlingen hos fysioterapeuter, kiropraktorer, psykologer og lignende.
Et hus af klager
Ifølge Ludvig Dittmann smittede ledelsens restriktioner med tiden også af på hans egne faglige vurderinger som læge, så han i nogle tilfælde undlod at bestille undersøgelser, fordi han vidste, at det alligevel ikke kunne lade sig gøre.
»Man tænker lige, ’her skal vi gøre sådan og sådan – nå nej, det duer jo ikke, det kan vi jo alligevel ikke her’. Det kommer man til at tænke et antal gange.«
Det betyder, at de indsatte ikke har samme adgang til for eksempel scanninger og røntgenundersøgelser som andre borgere, mener han.
»Man må sige, at vi bruger de undersøgelser, som vi ville bruge i almen praksis, mindre i fængslet. Folk, der ligger og vrider sig med mavesmerter, bliver selvfølgelig indlagt uden diskussion. Men dem, der har langvarige sygdomsforløb, som ikke lige lader sig helbrede, har vi sværere ved at håndtere i Kriminalforsorgen.«
Som indsat i et dansk fængsel er man ikke omfattet af den almindelige sygesikring. De indsatte kan derfor ikke skifte læge eller bede om en anden vurdering, hvis de er utilfredse med behandlingen. De er overladt til de læger og den sygepleje, som fængslets ledelse vil betale for.
I Nyborg Statsfængsel afviser viceinspektør Henrik Marker kategorisk, at ledelsen sætter spørgsmålstegn ved lægernes arbejde.
»Vi blander os aldrig i lægens faglige vurderinger. Vi aflyser ingen sygetransporter på grund af økonomiske hensyn eller bemandingshensyn,« siger viceinspektøren.
Men det gør de, fastholder Ludvig Dittmann. Ifølge ham resulterer det i, at de indsatte ofte klager over lægebetjeningen. Enten i den daglige kontakt mellem lægen og de indsatte eller i form af formelle klager gennem Patient-ombuddet.
»Jeg kan isolere et helt hus med de klager, jeg har fra statsfængslet i Nyborg,« fortæller den tidligere fængselslæge.
Henrik Marker uddyber, at den uniformerede leder på en afdeling i fængslet kan foretage en konkret sikkerhedsvurdering og derefter spørge lægen, om en kørsel er akut eller ej, hvis en indsat for eksempel står til at blive løsladt om få dage og derfor selv kan gå til lægen.
»Hvis det ikke er akut, så kan vi tage de her mere praktiske hensyn,« siger Henrik Marker.
Ingen ledelse
En undersøgelse fra sidste år viste, at en tredjedel af de indsatte i landets lukkede fængsler er direkte utilfredse med den læge, fængslet stiller til rådighed for dem.
Alligevel mener Ludvig Dittmann ikke, at man som indsat er dårligere stillet end resten af befolkningen, hvis man får brug for en læge. Han vurderer selv, at størstedelen af de indsattes henvendelser går ud på at »udnytte« lægen til for eksempel at blive meldt syg fra arbejde. Derfor mener han, at det kan være klogt at holde lidt igen med at undersøge og behandle alle de indsatte, der henvender sig på sygeafsnittet.
»Før i tiden havde vi heller ikke fri adgang til scanninger ude i den almindelige lægepraksis. Der klarede vi os jo uden,« forklarer Ludvig Dittmann.
Flere fagfolk beskrev i lørdagens Information, at der mangler læge-faglig ledelse i de danske fængsler. Ifølge dem fungerer fængslernes sygeafsnit i for høj grad som selvstændige enheder uden overordnet ledelse.
Ludvig Dittmann er helt enig i den betragtning.
»Direktoratet har ikke nogen klar ledelsesfunktion over for det sundhedsfaglige liv. Vi formodes at lede os selv og have uddannelsen til det. Men når man kommer ind i så indviklet en struktur, kunne man godt ønske sig, at der var noget bedre ledelse,« siger han.

