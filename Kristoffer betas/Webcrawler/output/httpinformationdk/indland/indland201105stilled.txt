'Hvis vi ikke stillede krav, ville andre få Nordpolen'
Den grønlandske landstyreformand mener ikke, at der er nogen vej uden om et territorialkrav til Nordpolen


 Et lækket udkast til den fremtidige dansk-grønlandsk-færøske Arktis-strategi viste i går, at Danmark vil gøre krav på fem områder i det arktiske område: »Heriblandt selve Nordpolen.«
Den grønlandske landstyreformand Kuupik Kleist (IA) har tidligere argumenteret for en 'menneskehedens Nordpolen' blandt andet i journalist Martin Breums nye bog, hvor Kuupik Kleist citeres for at sige:
»Den måtte også gerne være fredet for visse former for militære aktiviteter og olieefterforskning. Nordpolen er jo stort set verdens sidste ubesatte sted.«
Spørgsmålet er, om landstyreformanden har droppet ideen om, at Nordpolen skal ejes af ingen og derved af alle.
»Nu kommer det jo an på, hvordan man definerer Nordpolen. Arktis er jo et enormt område. Det, der står fast i øjeblikket, er, at vi er midt i en vigtig og civiliseret proces om, hvordan man med fordel kan administrere det sidste område i verden, der ikke ejes af nogen.«
Men kunne det ikke fortsætte sådan? Behøver Danmark og Grønland at kræve ejerskab?
»Gjorde vi ikke det, ville vi overlade det til dem, der allerede har indgivet krav, eller som vil gøre det. Det er derfor et must, at Danmark forbereder krav.«
Men du er jo bl.a. citeret for at ønske en menneskehedens Nordpolen. Ser du ikke en modsætningen mellem det, og det krav, som I vil fremsætte?
»Nu ved jeg ikke, om jeg føler mig helt korrekt citeret. Det jeg sagde var, at i en mere ideel verden ville der være områder, hvor man internationalt kunne begrænse aktiviteterne.«
Den antarktiske model
Men hvorfor skal Danmark og Grønland ikke gå i spidsen for en model med international regulering i stil med den, der gælder for Antarktis?
»Jeg vil ikke diskutere den antarktiske model. Den er ikke egnet til nordpolsområdet.«
Nu siger du selv, at det er et af de sidste steder på kloden, der ikke ejes af nogen. Hvorfor kunne Danmark og Grønland ikke gå forrest i arbejdet for at bibeholde det sådan?
»Det er også urealistisk at forestille sig. Vi ville stå meget alene med det synspunkt blandt verdens største supermagter. Nu kører den her proces, det er klart, at det vil udkrystallisere sig i stadig flere detaljer, og jeg synes ikke, at de enkelte hensyn udelukker hinanden.«


