DF's frustrationer får frit løb
Kristian Thulesen-Dahls usædvanligt hårde kritik af regerings-toppen skyldes et tydeligt ubehag ved den nye økonomiske dagsorden og  frygten for en uendelig ørkenvandring efter et eventuelt regeringsskifte
Kom ind i kampen! Der er simpelt hen for mange svipsere, og skal I også være regering efter næste valg, skal I tage jer sammen - nu! Sådan skriver Thulesen Dahl i et indlæg i Jyllands-Posten. Han kritiserer Lars Løkke Rasmussen og udenrigsminister Lene Espersen for at sende et uheldigt signal til de øvrige ministre, når de holder fri og ferie på tidspunkter, hvor de burde passe jobbet.

Når Dansk Folkepartis gruppeformand Kristian Thulesen-Dahl som i går i Jyllands-Posten langer kraftigt ud efter regeringens ledelse, er det usædvanligt af flere årsager. Dels fordi kritikken kommer kort tid efter, at Lars Løkke Rasmussen faktisk har præsenteret både et nyt regeringshold, en plan for hvordan Danmark skal nå EU's mål om nedbringelse af den offentlige gæld og et regeringsprogram frem til næste valg. Og dels fordi de sager, som gruppeformanden trækker frem - Lars Løkke Rasmussens aflysning af et ambassadørmøde og udenrigsminster Lene Espersens aflysning af deltagelse i møde med blandt andre USA's og Ruslands udenrigsministre - kunne være fejet af banen som almindelig oppositionshetz. Og ved at drage sagerne frem og i et voldsomt sprogbrug kritisere statsministeren for manglende ledelse, bliver de kun større. Lysten til at slå ring om regeringslederen og tage nogle af de stød, som altid kommer, er blevet tydeligt mindre.Når Dansk Folkeparti i den grad føler trang til at tage afstand fra regeringen og ikke mindst regeringstoppen i sager, som intet har med politisk indhold at gøre, er det et udtryk for meget store frustrationer i det ellers så trofaste støtteparti.Udsigten for Pia Kjærsgaard, Kristian Thulesen-Dahl og deres partifæller vil i tilfælde af et regeringsskifte være en uendelig lang ørkenvandring. Det, som binder Venstre, Konservative og Dansk Folkeparti sammen i dag, er det fælles regeringsprojekt.Den dag de tre partier måtte blive tvunget til at agere som opposition, vil sammenholdet hurtigt smuldre, og risikoen for Dansk Folkeparti vil være en  ny og efter et årti ved magten ganske uvant marginalisering på højrefløjen i det politiske spektrum. Så Thulesen-Dahl - bakket op af sin partiformand - kræver handling.»Der er simpelthen for mange svipsere, og skal I være regering efter næste valg, skal I tage jer sammen - nu,« skriver Thulesen Dahl direkte henvendt til Løkke Rasmussen og hans ministre, og direkte til regeringschefen: »Energien og sikringen af, at alle ministre er i arbejdstøjet, skal komme fra toppen. Fra ledelsen. Hvis ikke ledelsen går forrest, taber hele holdet gejst og fightervilje.« Om statsministerens nylige forsvar for at prioritere sine børn og familie i forbindelse med en ferie til Tenerife, skiver Thulesen-Dahl, at der ikke er plads den slags prioriteringer. Som øverste leder har man ansvaret hele tiden. Om Lene Espersens påskeferie, som betød aflysning af rejse med mulighed for at møde USA's udenrigsminister Hillary Clinton, spørger DF-gruppeformanden: »Hvad ligner det?«På mange måder har Thulesen-Dahl ud fra en traditionel opfattelse af ministres forventede engagement og arbejdsindsats ret i sin kritik. Men pointen er, at sagerne aldrig havde vokset sig så store, og koret af borgerlige kritikere havde aldrig været så massivt, hvis ledelsen af den borgelige regering var stærk og målrettet - og med et projekt, som var formuleret og til at få øje på. Skiftet i det politiske fokus fra værdi- og især indvandrerpolitik til nu at være rettet mod økonomi, ledighed  og stramme offentlige budgetter er så markant, at det må efterlade nogen på perronen.Frygter ny dagsordenI Dansk Folkeparti føler de sig tydeligvis ikke særlig godt til rette med de nye dagsordener. Det er svært for et højprofileret protestparti at score gevinst på at diskutere bankpakker, kommunale budgetter og hjælpepakker til landbruget. Den slags er svært at sige højt, men der er næppe nogen tvivl om, at en vigtig kilde til frustrationerne i Dansk Folkeparti ligger netop her.Den fornyede blæst om Lars Løkke Rasmussens ledelse af regeringen understreger, at hverken regeringsrokaden eller det nye regeringsprogram har kunnet blæse ny medvind ind i VK-samarbejdet.I meningsmålingerne står Helle Thorning-Schmidt fortsat til at kunne overtage Statsministeriet.Til gengæld ser det ud til, at fyringen af erfarne ministre og den følelse af at være forbigået, som flere gruppemedlemmer sidder med, har betydet, at harmonien, der tidligere har præget folketingsgrupperne, hurtigt kan blive afløst af mere uforudsigelighed.I Venstre har det senest givet sig udslag i et usædvanligt skarpt opgør om partiets miljøpolitik. Miljøminister Karen Ellemann (V) har fået læst og påskrevet, fordi hun ikke har orienteret gruppemedlemmerne om placeringen af det omdiskuterede testcenter for vindmøller i Thy, og i en anden sag er samme minister udsat for skarp kritik for at fastholde at lave mål for udledning af kvælstof fra landbruget.Trætheden over at fungere som gummistempel for en regering, der ikke leverer fremgangen, kan især i Venstres gruppe i de kommende måneder give sig udslag i en øget uro og markering af særstandpunkter.
