Pointsystem for forskning fortsætter



 Regeringen og VK har netop forlænget levetiden med fem år for et omdiskuteret pointsystem for forskning, den såkaldte bibliometriske forskningsindikator. Det skriver bladet Forskerforum. Pointsystemet et netop blevet evalueret, men evalueringen blev i juni udsat for voldsom kritik i Information, da konsulenten bag også har selv spillet en hovedrolle i udviklingen og indførelsen af systemet. Kritikken gik også på, at kun universitetsledelserne og ikke forskerne var blevet interviewet til evalueringen, og at den derfor givet et misvisende positivt billede af forskningsverdens holdning til systemet.
Pointsystemet belønner forskere og universiteter efter, hvor mange videnskabelige artikler de udgiver og i hvilke tidsskrifter. Modellen vægter 25 pct. i fordelingen af nye basismidler til forskning, hvilket i finansloven for 2012 svarer til 180 millioner kroner. Derudover bliver den på flere universiteter brugt til at fordele økonomiske midler mellem fakulteterne. Systemet er dog fra begyndelsen blevet kritiseret for at skævvride forskningsindsatsen og for at være meget ressourcekrævende, og det var netop derfor, det skulle evalueres efter tre år. Evalueringsrapporten konkluderer imidlertid, at det er for tidligt at påvise en effekt af pointsystemet, og nu er det altså blevet forlænget i fem år.

