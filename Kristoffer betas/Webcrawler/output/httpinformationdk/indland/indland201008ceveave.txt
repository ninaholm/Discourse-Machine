CEVEA: Venstrefløjen har svigtet velfærdsstaten
Venstrefløjen har i årevis set velfærdsstaten som patentløsning på alt og har svigtet velfærden ved ikke at anerkende dens begrænsninger. Det  mener centrum-venstre tænketanken CEVEA. S og SF kan overhovedet ikke genkende kritikken
I de senere år har der været talrige demonstrationer til bevarelse af velfærds-samfundet. Men både befolkning og politikere har forsømt at prioritere, mener Margrete Vestager (R).


 Venstrefløjens svar på, hvordan velfærden sikres, har været staten; højrefløjens svar har været markedet. Sådan har det været i årevis. Men venstrefløjens manglende erkendelse af velfærdsstatens begrænsninger har betydet, at venstrefløjen har forsømt at nytænke velfærden. Det mener den uafhængige centrum-venstre tænketank CEVEA.
»Venstrefløjen har historisk set svigtet velfærden, fordi den ikke i tilstrækkelig grad har accepteret, at velfærdens fremtidige udfordringer ikke kan klares af staten alene,« siger tænketankens direktør, Jens Jonathan Steen, som reaktion på Informations serie om nytænkning i velfærdsstaten.
»Særligt i den socialdemokratiske evolution har man været meget hurtige til at se velfærdsstaten som det endelige mål, og det har gjort venstrefløjen blind for, at velfærden skal udvikles. Det nytter ikke noget med lidt passiv havepleje, hvor man studser en hæk og klipper lidt græs, når vi står over for så alvorlige problemer som lav vækst, mangel på offentligt ansatte og overbureaukratisering,« siger han.
Socialdemokraternes næstformand, Nick Hækkerup, er uenig. Han mener, at venstrefløjen har gjort sit til at forny den offentlige sektor og nævner S-SF's økonomiske plan 'Fair Løsning', der blandt andet foreslår en bredere inddragelse af civilsamfundet og bedre forhold for sociale virksomheder.
»Men det er klart, at der er en grundlæggende forskel på at sidde i regering og være i opposition, og regeringen har de sidste ti år satset på det frie valg, som ikke har udviklet den offentlige sektor, fordi det primært er de ressourcestærke, der har nydt godt af det frie valg. Regeringens velfærdspolitik har snarere skabt mere ulighed og en modsætning mellem det offentlige og private, selv om de er hinandens forudsætning,« siger Nick Hækkerup.
Torben Bager, der er professor i socialt entreprenørskab på Syddansk Universitet, er enig i CEVEA's kritik.
»Venstrefløjen tilgang har været, at velfærdsstaten skal forsvares, men velfærd handler ikke kun om staten - især ikke nu, hvor det er svært at se, hvor finansieringen skal komme fra og derfor nødvendigt at inddrage flere aktører i velfærdssamfundet,« siger Torben Bager.
Umyndiggørende
Den oprindelige idé med velfærdsstaten var, at den skulle være et redskab til at opnå størst mulig frihed og lighed for borgerne, forklarer Jens Jonathan Steen, men den offentlige sektor har udviklet sig i en mere vildtvoksende teknokratisk retning, der ikke altid er til for borgernes bedste.
»I 1950'erne var der samlet set 421 siders regler om dagpenge. I dag er der over 17.000 sider. Spørgsmålet er, om det er hensigtsmæssigt for borgerne, at der er blevet opbygget et system, der opleves som utroligt umyndiggørende, og som ikke skaber det engagement hos sagsbehandlerne og de ledige, som kunne få dem i arbejde igen,« siger Jens Jonathan Steen.
Torben Bager peger også på, at bagsiden af velfærdsstaten er manglende ansvarlighed og engagement blandt borgerne. Han mener, at den manglende udvikling skyldes automatreaktioner fra både venstre- og højrefløjens side, når det handler om velfærd.
»Politikerne har stirret sig blinde på størrelsen af den offentlige og private sektor, når der diskuteres velfærd, frem for at se på de løsninger, der kan komme fra den tredje sektor,« mener Torben Bager.
SF's næstformand, Ole Sohn, undrer sig over kritikken, når S-SF lige er kommet med udspil, der lægger op til omfattende reformer.
»Vi har valgt meget målbevidst at stoppe den centrale styring af det offentlige, som regeringen har stået for, så de offentligt ansatte kan få mere frihed til at løse opgaverne på forskellige måder og med flere partnerskaber med private og frivillige, som allerede spiller en stor rolle, men som vil komme til at spille en endnu større rolle,« siger Ole Sohn.
Statisk syn på velfærd
CEVEA-direktør Jens Jonathan Steen mener ikke, der er lagt op til dramatisk forandringer i S-SF-udspillet.
»Det udmærkede udspil handler rigtig nok lidt om afbureaukratisering og teknologi, men vores kritik går også mere på venstrefløjens generelle tendens til at have et alt for statisk og entydigt syn på velfærdsstaten. Det gælder også højrefløjen, der ligeså entydigt har set markedet som løsningen, men hvis vi skal tænke nyt, så er det også en central udfordring, at de magtfulde djøf'ere i den offentlige administration accepterer, at de ikke altid kender de bedste løsninger, og bliver bedre til at lade borgere og civilsamfund løse opgaverne,« siger Jens Jonathan Steen.
Formand for de radikale Margrethe Vestager er enig i, at debatten om velfærdens fremtid er blevet forsømt. Hun mener dog, at årsagen skal findes i den borgerlige regeringens kontraktpolitik.
»Der har ikke været plads til at diskutere, hvad vi vil og har brug for i velfærdssamfundet, fordi folk bare skulle have det, de var blevet lovet,« siger Margrethe Vestager og tilføjer, at såvel befolkningen som fløjene i Folketinget har været ramt af en forbrugsrus - også hvad angår velfærdsydelser.
»Vi har troet, at vi kunne få det hele, men har slet ikke overvejet, hvad der er vigtigst for os, så jeg tror ikke, at nogen har noget at lade andre høre. Den manglende prioritering har vi været fælles om,« siger den radikale formand, der oplever, at der er mere plads til diskussionen af velfærden, nu hvor den økonomiske optur er slut, og både skattestop og kontraktpolitik er stillet ud til storskrald.
Tidligere afsnit i serien
De tidligere artikler i serien 'Hvad nu velfærd?' har været bragt den 4., 5., 12., 16. og 25 juli og 3. august. Dette er den sidste artikel i serien.

