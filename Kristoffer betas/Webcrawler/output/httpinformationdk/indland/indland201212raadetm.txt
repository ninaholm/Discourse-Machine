Rådet, hvis magt voksede med opgaven
I 50 år har Det Økonomiske Råd givet anbefalinger til den siddende regering. Og nu som tidligere er det sket med en tro på, at økonomer kan sætte to streger under den rigtige politik. Men i dag tillægges rådet større autoritet, end godt er, lyder kritikken. For hvis regeringen er svag, bliver rådet for stærkt
Det Økonomiske Råd blev etableret i 1962 med vedtagelsen af Lov om økonomisk samordning. Rådet har 25 medlemmer og ledes af et formandskab – de såkaldte vismænd. Her er det (fra venstre) Hans Jørgen Whitta-Jacobsen, Claus Thustrup Kreiner og Eirik Schrøder Amundsen – tre fjerdedele af formandskabet i 2012.


 Det skulle være de bedste anbefalinger, vi kan få om rigets økonomi: Det Økonomiske Råd rådgiver den til enhver tid siddende regering om den økonomiske udvikling og om nødvendige reformer. Og rådet er autoriteten, der finder milliardhuller i efterløns-reformen og efterlyser en ny 2020-plan. Sådan er i hvert fald forestillingen om en objektiv vejledning leveret af de viseste mænd, som den blev født ind i opgangstider med fuld beskæftigelse i 1962.
Dengang, i de første år efter etableringen, var formålet at diskutere råderummet for lønstigninger i samfundet. Det foregik dog uden regnemodeller eller idé om antallet af offentlige ansatte, og derfor var der brug for sagkyndige råd, husker Jørgen Rosted, der i mange år har været ansat som økonom i Det Økonomiske Råd:
»Finansministeriet lavede katastrofale fejl. Du kan slet ikke forestille sig, hvor store fejlene var. Der stod for eksempel i finanslovsforslaget, at staten havde et overskud på 50 mia. Lige pludselig kom man ud med et underskud på 50 mia. Hovsa!« fortæller han.
På trods af den tunge start kan Det Økonomiske Råd, der også indbefatter Det Miljøøkonomiske Råd – nu fejre 50-årsjubilæum. Og det skyldes især en tro på, at institutionen kunne – og skulle – fungere uafhængigt af statsmagten. Men i løbet af dets levetid har rådet vokset sig stadig stærkere, og spørgsmålet er, om rådet har tilegnet sig mere magt, end godt er.
Stor modstand
Forestillingen om en entydig økonomisk saglighed, der er hævet over partipolitik, har især fundet grobund hos de radikale. Partiet var både drivkraften bag at give rådet særlige beføjelser i overvågningen af dansk økonomis europæiske konvergens her i 2012, og selve etableringen af Det Økonomiske Råd skete primært på initiativ af den daværende radikale økonomiminister Kjeld Philip.
Her blev det dog vedtaget af et relativt beskedent folketingsflertal, da Venstre og størstedelen af den konservative folketingsgruppe stemte imod. Især den konservative ordfører og senere finansminister Poul Møller var skeptisk og begrundede sit partis modstand mod den nye institution med en kritik af, at rådet ville »virke som dæksmand for den regering, der ikke kan enes om de nødvendige foranstaltninger.«
Man frygtede med andre ord, at rådet i skikkelse af formandskabets vismænd ville blive tillagt en uforholdsmæssig stor magt – især i perioder uden klar konsensus om den økonomiske politik. Og i al dets levetid har rådets evne til at agere uafhængigt da også været et centralt emne i debatten, fortæller Knud Heinesen, tidligere finansminister i Anker Jørgensens regeringer.
»Problemet er jo, at der ikke findes nogen rigtig objektiv økonomisk politik. Økonomisk politik er politik. Men derfor kan man godt have glæde af økonomernes ræsonnementer og deres forudsigelser, som dog tit har været forkerte,« siger Knud Heinesen og kalder rådet en fornuftig institution.
»Men det er ikke ensbetydende med, at vi har været enige hele vejen,« pointerer han.
Og han forstår godt de konservatives oprindelige kritik af risikoen for, at institutionen ikke kan agere uafhængigt.
»Det er klart, at hvis politikerne er svage i den forstand, at de har vanskeligt ved at enes om noget, er det tænkeligt, at økonomerne kan komme ind med synspunkter, som kan få lov til at spille en større rolle end ellers tiltænkt,« siger Knud Heinesen.
Den store rolle er dog ikke opstået ud af det blå. Niels Kærgård, professor i økonomi på Københavns Universitet og tidligere overvismand, var også med ved rådets tilblivelse. Og han mener, at den store autoritet, man tillægger rådet i dag, allerede blevet opbygget igennem 1960’erne og 1970’erne.
»Efter de første 10 år har rådet haft en betydelig troværdighed,« siger Niels Kærgård, som dog tager forbehold for, at indflydelsen ikke har været konstant:»Det er klart, at i situationer med flertalsregeringer behøver man at tage mindre hensyn til sagkundskaben. Men vi har jo overvejende haft mindretalsregeringer, og dér findes et større behov for at lytte til sagkundskaben.«
Professor Jørgen Rosted mener, at rådets autoritet er blevet større i takt med, at økonomer i både formandskab og ministerier generelt er blevet mere ens.
»I de senere år har man ikke kunnet skelne mellem vismændene og økonomerne fra Finansministeriet. Man kan ikke se forskel – det er i hvert fald sjældent. Og de er enige om, hvordan man skal bruge modellerne,« fastslår Jørgen Rosted. Han advarer imod, at ensretningen af økonomerne kan give dem mere magt. For hvis regeringen samtidig er svag, kan vismændene stå stærkere.
»Økonomerne har sat sig mere på magten og har nok også fået større indflydelse.«
Kampen om regnemodellerne
Før midten af 1970’erne fandtes der ikke samlede økonomiske modeller, som ministerier og økonomer kunne benytte til at beregne effekten af indgreb i dansk økonomi. Men med regnemodellerne ADAM og SMEC fik henholdsvis Det Økonomiske Råd og Finansministeriet nogle værktøjer at lægge den økonomiske linje efter. Igennem årene har der været en kraftig kritik af regnemodellerne – senest fra Enhedslistens Frank Aaen, som kritiserer regnemodellernes uigennemskuelighed.
Hovedeksponent for denne nye linje er Torben M. Andersen, økonomiprofessor og tidligere overvismand. Han fortæller, at man i rådet slet ikke var overraskede over, at den nuværende regering valgte at beholde de samme regnemodeller, som den tidligere regering havde lagt sin politik efter. En beslutning, der ellers blev heftigt kritiseret.
»At modellerne skulle have en speciel bias, er en misforståelse af modellerne. Alle, der arbejder med modeller ved, at de er værktøjer. Der vil altid ske en vurdering af, om resultaterne hænger sammen eller ej,« siger Torben M. Andersen og fastslår, at rådet er kommet for at blive.
»I og med at institutionen har overlevet, og der har været stor interesse fra udlandet til at kopiere Det Økonomiske Råd, har det bevist sin berettigelse. Om man vil kalde det magt, er op til en selv.«
Mere forbeholden er Mogens Lykketoft (S), der trådte til som finansminister i 1993 under Nyrup.
»Jeg har haft en kritisk tilgang til institutionerne. Rådets anbefalinger er jo udtryk for et valg af forudsætninger. De er et skøn over sammenhænge. Derfor kan de være med til at supplere et billede, men politikere skal ikke følge rådene slavisk,« siger den nuværende formand for Folketinget.
Trods sin »uforandrede kritiske holdning« mener han dog, at rådet opfylder den opgave, det har fået. Derimod er det op til politikerne at forholde sig rationelt til rådets anbefalinger: »Mange er tilbøjelige til at tillægge formandskabet en form for næsten overjordisk neutralitet. Men alle vismænd møder jo op med en overbevisning – ikke partipolitisk, men et livssyn.«

