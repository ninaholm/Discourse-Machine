'Vores frihed kommer af fællesskaberne'
CEPOS og borgerlige meningsdannere har haft held til at tage patent på, hvad 'frihed' og 'danskhed' betyder, siger Jens Jonatan Steen, direktør for Cevea - den nystiftede tænketank for centrum-venstre


 Medarbejderne kommer især fra Socialdemokraterne, SF og de radikale. Og missionen for den nystiftede tænketank Centrum-Venstre Akademiet (Cevea) er klar: Værdidebatten skal erobres tilbage fra CEPOS og andre borgerlige og liberalistiske meningsdannere, siger Ceveas direktør, Jens Jonatan Steen, der selv har en baggrund som redaktør for det socialdemokratiske tidsskrift Vision. 
"Vi ser os selv som en idépolitisk pendant til CEPOS, der masseproducerer ideer og forslag ud fra en frimarkedstænkning, hvor de ønsker at afmontere fællesskaberne. Men løsningen i forhold til at ruste samfundet er ikke færre, men flere fællesskaber," siger han. 
Senere på ugen vil Cevea præsentere sit første udspil - om danskhed. For Dansk Folkeparti har taget patent på at definere, hvad danskhed er. 
"Men almindelige Fjällrävs-venstrefløjsmennesker i Danmark skal også kunne være stolte af at være danskere. Dér vil vi sætte ind med nogle klare forslag."
På samme måde har liberalistiske kræfter med CEPOS i spidsen haft held til at definere, hvad frihed er.
Fællesskaber giver frihed 
"Det er lidt kunstigt at sige, at man står for frihed, når man samtidig vil demontere de fællesskaber, som er med til at skabe friheden. De fællesskaber, der ligger i staten og civilsamfundet, giver os jo muligheder for at udfolde os som individer. Det skal vi kæmpe hårdt for. Vi skal tilbageerobre frihedsbegrebet."
Jens Jonatan Steen definerer selv tre grundlæggende typer af fællesskaber, som er med til at styrke det danske samfund og danskernes frihed: De inkluderende, der tager pænt imod nydanskere og sikrer alle indflydelse. De frisættende, der sikrer social retfærdighed, uddannelse og lige muligheder for at skabe sit eget liv. Og de forpligtende, hvor man som ansvarlig borger yder sit i såvel ngo'er som sportsklubber.
"Det er vigtigt at få slået fast, at vores samfund bygger på de her grundprincipper"
@Brød spørgsmål:- Hvad vil I konkret gøre for at styrke denne dagsorden?
"Vi har vores tidsskrift, hvor vi kan tage de mere langhårede diskussioner og komme op med nogle af de nye ideer. Vi vil lave en uddannelse for 'progressive meningsdannere', hvor vi uddanner fremtidens departementschefer, fagforeningsbosser og andre i politisk fritænkning. Og så har vi vores analysenetværk, der kan præsentere tung, analytisk viden, som vi kan omsætte til konkrete forslag til, hvor vi skal bevæge os hen."
Jens Jonatan Steen mener, at CEPOS har haft held med at definere liberalistiske rammer for debatten, som ikke var der tidligere.
"Det er vel blandt andet lykkedes, fordi medier og helt almindelige mennesker har savnet den dybfølte idealisme, som er forsvundet fra Christiansborg. Det er næsten blevet umuligt for politikerne at nytænke, fordi de er bundet op af partiprogrammer."
Gamle spillere på holdet
@Brød spørgsmål:- Hvordan præsenterer I så noget anderledes?
"Vi er ikke et politisk parti. Vi er frie af politiske forpligtelser, og vi kan derfor være mere uansvarlige. Vi kan finde nogle nye baner at spille på. Vi kan sætte et nyt hold ind og spille på en anden måde end tidligere - og ændre betingelserne for det spil, der spilles.
@Brød spørgsmål:- I jeres bestyrelse og 'advisory board' finder man navne som Jytte Hilden, Mimi Jacobsen, Mogens Lykketoft, Marianne Jelved og Holger K. Nielsen. De kan vel ikke kaldes for 'nye spillere'?
"Det kan man sige. Men de har nogle politiske og ledelsesmæssige erfaringer, som vi andre ikke har. Det er det, som vi har prøvet at trække ind, så vi kan repræsentere et bredt spekter af den danske befolkning." 
@Brød spørgsmål:- Hvor skal I især ind og gøre jer gældende?
"Vi accepterer ikke den modsætning mellem stat og marked, som CEPOS opstiller. Vi skal ind og vise, at vores værdier ligger i fællesskabet. Vi ligger på tværs af stat, marked og civilsamfund - og det er dér, at vi skal ind og præsentere nogle nye løsninger."
@Brød spørgsmål:- Hvordan gør man det?
"Det vil jeg ikke komme med en færdig forklaring på nu og her - men det vil du kunne se i takt med de udspil, vi kommer med."
@Brød spørgsmål:- Hvor har centrum-venstre fejlet i den politiske debat?.
"Måske har det blandt andet været sådan, at staten var løsningen på det hele. Alt for sent har man indset, at den værdipolitiske dagsorden også var afgørende. At vi ikke kan fordele os ud af alle politiske spørgsmål, men også må præsentere nogle stærke værdipolitiske alternativer. Her håber vi, at vi kan vise vores værd," siger Jens Jonatan Steen.


