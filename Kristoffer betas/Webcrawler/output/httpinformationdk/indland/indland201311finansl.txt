Finansloven efterlader centralt spørgsmål om dansk økonomi ubesvaret
Selvom regeringen selv har gjort det offentlige forbrug til et omdrejningspunkt i den politiske debat, vil de ikke forklare, om tirsdagens finanslovsaftale med skattelettelser for 2,2 mia. kr. ændrer på, hvor mange flere penge det offentlige får næste år


Efter at Finansloven tirsdag aften faldt på plads, ved Finansministeriet fortsat ikke, hvordan aftalen påvirker et af de helt centrale nøgletal.Da finansminister Bjarne Corydon (S) i slutningen af august præsenterede regeringens finanslovsforslag for 2014, lagde han op til, at den offentlige sektor næste år skal vokse med 0,5 procent. Og da Venstre i begyndelsen af september præsenterede sit finanslovsforslag, foreslog partiet nulvækst i det offentlige forbrug for i stedet at bruge pengene på skattelettelser.Siden da har nulvækst været det helt centrale tema i den økonomiske debat.Men selvom regeringen, Venstre og Konservative altså er nået til enighed om en finanslovsaftale, der næste år fremrykker skattelettelser for 2,2 mia. kr., så vil Finansministeriet ikke oplyse, hvad det betyder for, hvor mange flere penge den offentlige sektor får næste år. Og dermed om den såkaldte forbrugsvækst fortsat vil være 0,5 pct., som regeringen lagde op til i sit oprindelig finanslovsforslag.Forbrug er ’cirka uændret’Finansministeriet vil først offentliggøre det tal i december, når de opdaterer deres prognoser for den økonomiske udvikling næste år og indarbejder finanslovsaftalen i de beregninger.»Jeg undrer mig over, at Finansministeriet ikke har et overblik over væksten i det offentlige forbrug, når det er så vigtigt et økonomisk tal, også i den politiske debat,« siger Mads Lundby Hansen, cheføkonom i tænketanken CEPOS.»Omdrejningspunktet for den kommende valgkamp og den politiske debat generelt er Venstres nulvækst. Og i forhold til det er væksten i det offentlige forbrug helt central. I det perspektiv kan man godt undre sig over, at Finansministeriet ikke kan melde ud, hvor væksten ligger,« mener han.Skattelettelserne, der blev en del af den endelige finanslovsaftale, kan finansieres på mange måder, forklarer både Mads Lundby Hansen og chefanalytiker i AE-rådet Martin Madsen.Men ifølge Martin Madsen ændrer den endelige aftale ikke på den samlede pose penge, som bruges i finansloven. Den ramme har været kendt siden regeringens udspil i august. Det er alene fordelingen mellem områderne, der ændres, og her bruger man altså mere på skattelettelser og mindre på andet, forklarer han.»Det bliver ikke en mere ekspansiv finanslov, for rammen var allerede lagt i august,« siger han.Finansminister Bjarne Corydon gentager i et skriftligt svar til Information, at forbrugsvæksten først vil blive offentliggjort i december: »Jeg kan dog foreløbig sige, at idet aftalen om finansloven for 2014 ligger inden for rammerne af de fastsatte udgiftslofter for 2014-17, vil det offentlige forbrug være cirka uændret i forhold til forudsætningerne i regeringens 2020-plan,« lyder det lidt kryptiske svar videre fra finansministeren.
