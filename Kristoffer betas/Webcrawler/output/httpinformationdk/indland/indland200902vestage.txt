Vestager: Magten siver fra Fogh
Statsministeren bør sikre en snarlig afklaring af sin fremtid, mener den radikale leder Margrethe Vestager. Hun betoner nødvendigheden af et bredt skatteforlig, giver sit bud på dansk politik uden Fogh og tolker på sit partis markante nedtur
-Jeg er altså både til actionfilm, og Truffaut, italiensk madlavning og rugbrød på køkkenbordskanten,- bedyrer Margrethe Vestager.


 Bag sig har hun en uge med intern kritik af sit eget parti - forude venter en dagsorden, som radikale har planlagt i årevis; en omlægning af det danske skattesystem. 
Det sidste først: Ifølge den radikale leder Margrethe Vestager skal to kriterier opfyldes, før regeringen kan bryste sig af at stå bag en succesfuld reform: Den skal være ambitiøs af hensyn til fremtidens økonomi og bred af hensyn til holdbarheden:
"Men vandrørene er fulde af, at man leder efter måder, hvorpå man kan få skippet både S og SF og måske os af. Det er desværre regeringen, som vi kender den, og det tegner dårligt for dem, der bekymrer sig for den danske økonomi," siger Margrethe Vestager og tilføjer:
"Min oplevelse er, at både S og SF ligesom os har forberedt sig grundigt i både grupper og bagland. Risikoen for regeringen er, at de skal finde på ufine tricks og gustne overlæg for at få nogle væk fra forhandlingsbordet."
Æd sneglen, Mulle
Blandt de ufine tricks peger Margrethe Vestager på statsministerens nye melding om, at opbakning til skattestoppet er afgørende for at være med i en aftale:
"Det er lige så dumt som at sige, at du skal æde en snegl for at komme med i klubben og for at du kan få smidt din rokokopude i hovedet," siger hun og klandrer skattestoppet får både at være socialt skævt og antigrønt.
De radiale er med på, at skattereformen kan rumme aftaler om fremtidige reguleringer af forskellige afgifter og satser:
"Det er noget helt andet end at rette blikket bagud mod et skattestop og sige, at 'Du skal æde sneglen, Mulle'. Men det siger noget om DF's indflydelse."
Og netop DF's indflydelse er også central, når talen falder på tidens hotteste emne: Rygterne om Foghs snarlige afgang til en NATO-toppost.
Trods meningsmålingernes modvind har ugen også givet den radikale leder anledning til at trække på smilebåndet. Som f.eks. når pressen er fuld af historier om, at Lars Løkke Rasmussen i forberedelserne til at indtage statsministerkontoret køber nye habitter, eller når forsvarsminister Søren Gade bekræfter, at andre lande ser Fogh som NATO-kandidat:
"Han mister autoritet for hver dag, der går. Det har kørt så længe nu, og der er i den grad brug for en afklaring," siger hun og tilføjer:
"Dynamikken i dansk politik ændrer sig, hvis Fogh tjekker ud. Han er den bedste på deres hold. Det er ham, der har tegnet butikken, og selv om Pia Kjærsgaard siger, at Løkke er hendes mand, så er der meget, der ændrer sig."
Blandt andet vil DF ifølge Vestager kræve garanti for, at aksen mellem V og DF består:
"Samtidig øges DF's styrke, fordi det nu pludselig er Pia Kjærsgaard, der er gammel i gårde."
Liberale Løkke 
Hun vil ikke spå om betydningen for oppositionen - for man skal være varsom med at undervurdere Løkke:
"Han har gode muligheder for at lægge en anden stil, eftersom han er så forskellig fra Fogh, som tænkes kan. Men grundopgaven for oppositionen er den samme, nemlig at vise, at vi kan skabe et andet Danmark."
På den lidt længere bane tror Vestager dog ikke meget på en markant ny linje i VKO-samarbejdet. 
"Jeg tror godt, Løkke kan lide at forestille sig, at han er mere liberal. Men når det kommer til stykket, er magtpolitikken stærkere end sammenhængende ideologisk tænkning. Derfor er alliancen med DF stadig afgørende for ham. Og meget kan man sige om DF, men liberale er de ikke."
Der vil utvivlsomt blive spekuleret flittigt i, om Danmark snart står med en ny statsminister, sideløbende med de kommende skatteforhandlinger. Men i det radikale formandskontor må man se indad. For kritikken fra baglandet tager til, i takt med at R-vælgerne siger fra.
Som årsag til nedturen peger Vestager på, at hele tre medlemmer af gruppen har sagt farvel i løbet af de seneste år. Det har skabt en intern uro, som partiet endnu ikke er kommet sig over. Dernæst har de radikale kunnet se til, mens Villy Søvndal har spist grådigt af deres vælgerskare.
"SF kan noget af det samme, som vi kunne ved valget i 2005, og de gør det dygtigt. Noget af det er nærmest trylleri, men en del handler også om at vise vilje til at ændre sin politiske position," lyder analysen fra Vestager, som straks dribler bolden tilbage på den radikale banehalvdel, som skal kridtes op. 
I første omgang skal vælgerne forvisses om, at en stemme på liste B er en stemme på en ny regering.
"Jeg tror ikke, det har stået lysende klart for folk," siger hun og udpeger derpå fire konkrete indsatsområder, der skal styrke den radikale profil: Udenrigspolitik, integration, uddannelsespolitik og økonomisk politik med fokus på klimaet. 
Elitær er noget pjat
- Men hvad er din egen andel eller skal man sige skyld i nedturen?
"Min erfaring er, at der kommer ikke meget godt ud af at nedkalde skyld og skam over hverken sig selv eller andre. Men jeg arbejder da personligt meget med at blive lige så firkantet, som mediebilledet kræver, uden at vores løsninger bliver firkantede, kortsigtede eller ugennemtænkte." 
- Du bliver rost for at være velbegavet, men kritiseret for at være for elitær?
"Det med at være elitær er noget pjat. Hvis vi fortsat skal kunne rekruttere bredt til det politiske arbejde, må man give plads til, at vi kommer som dem, vi er. Jeg har som opgave at kommunikerer skarpt og præcis, men jeg skal også holde fast i, hvem jeg er. Og jeg er altså både til actionfilm, og Truffaut, italiensk madlavning og rugbrød på køkkenbordskanten. Hvis ikke vi som mennesker må være til rådighed med alt, hvad vi er, så bliver vi ikke andet end den hovedsætning, vi kommunikerer."


