Regeringspartier åbner for at hæve skatterne i finansloven
Enhedslisten foreslår at hæve skatter og afgifter med seks mia. i efterårets finanslov. Regeringspartierne vil ikke afvise, at det kan komme på forhandlingsbordet
Regeringspartierne vil ikke umiddelbart afvise støttepartiernes forslag om at hæve skatterne til finansloven. Men det skal ikke ødelægge de effekter som skatteaftalen forventes at have, lyder det fra Radikale Venstres skatteordfører.


 De tre regeringspartier, Socialdemokraterne, Radikale Venstre og SF, åbner for, at skatter og afgifter kan blive hævet i efterårets finanslov. Åbningen kommer, efter Enhedslisten har foreslået at beskatte de rigeste i samfundet til gavn for de svage grupper, som bliver ramt af skattereformen samt reformen af førtidspension og fleksjob.
»Det er korrekt, at vi i skatteaftalen kun har bundet os på ikke at ville røre ved rentefradraget. Og hvis der er 90 mandater, som vil hæve skatter og afgifter, så kan man principielt altid gøre det. Vi er heller ikke bundet på den måde af regeringsgrundlaget,« siger SF’s finanspolitiske ordfører, Jonas Dahl.
Ifølge Enhedslistens gruppeformand, Per Clausen, kan det nemlig inden for regeringsgrundlaget lade sig gøre at hæve skatter og afgifter, fordi der er givet skattelettelser for syv mia. kroner i forbindelse med skattereformen.
I grundlaget for SRSF-regeringen er der lagt op til en omlægningen af skatterne, men ikke en nedsættelse, og når skattetrykket nu samlet set er sænket, er der skabt råderum til at hæve skatter og afgifter i forbindelse med finansloven.
Radikale Venstres skatteordfører, Nadeem Farooq, medgiver, at skattereformen sænker skatterne med syv mia., selv om regeringen taler om en omlægning.
»Men det betyder ikke, at vi dermed har åbnet en ladeport for, at man kan hæve skatter og afgifter med det, vi har givet reelle skattelettelser for. Men jeg afviser ikke, vi kan imødekomme Enhedslisten på nogle områder. Jeg siger bare, at det er ikke sådan vi tænker,« siger Nadeem Farooq.
Selv om den radikale skatteordfører ikke er begejstret for tanken om at hæve skatter og afgifter i finansloven, vil han ikke stille det som et »ultimativt krav«.
»Jeg mener ikke, at det er fornuftigt først at lave en skattereform, der styrker vækst og velstand i Danmark, og så bagefter gå og gøre det modsatte, som trækker effekten ud af det igen. Men det er ikke sådan, at vi har en ultimativ modstand mod at hæve skatter, vi synes bare ikke, det er en særlig god idé,« siger Nadeem Farooq.
Positivt med en melding
Socialdemokraternes fungerende politiske ordfører, Benny Engelbrecht, afventer finansminister Bjarne Corydons (S) finanslovsforslag.
»Jeg vil ikke ind i præmisser, for vi vil ikke på nuværende tidspunkt låse os fast på bestemte forslag. Hverken skattestigninger eller lettelser – eller at sænke eller øge bestemte omkostninger. Regeringen kommer med sit eget finanslovsforslag og det tager vi udgangspunkt i under forhandlingerne,« siger han.
Jonas Dahl mener også, det er for tidligt at tale finanslov. Men SF’s finanspolitiske ordfører takker for forslaget.
»Det er sådan set positivt, at Enhedslisten nu melder sig på banen med nogle forslag til, hvordan man kan finansiere nogle af de dyre forslag, som de sikkert vil komme med på et senere tidspunkt. Det skal man da kvittere for. Men det er lidt tidligt at begynde at forhandle finansloven, når regeringen endnu ikke har fremlagt sit finanslovsforslag,« siger Jonas Dahl.
Efter Enhedslistens forslag om at beskatte samfundets rigeste for i alt 6,6 mia. kroner, var Nadeem Farooq hurtigt ude og afvise især forslaget om en milliardærskat.
Hvis der skal hæves skatter og afgifter i finansloven, må det som tommelfingerregel ikke koste arbejdspladser eller vækst, hvis det skal være spiseligt for Radikale Venstre, understreger Nadeem Farooq:
»Grundlæggende er vi ikke fortalere for, at man aldrig hæver skatter eller afgifter, men man skal bare gøre det på en måde, hvor det giver mening,« siger han og fortsætter: »Vi er ikke glade for at hæve skatterne for erhvervslivet, som er hårdt presset. Vi synes, det at beskatte miljøbelastning og ressourceforbrug er en måde at skaffe lavere skat på arbejde plus en miljøforbedring.«
En anden skat, der ikke koster arbejdspladser eller vækst, og som de Radikale mange gange har anbefalet, er boligskatten.
»På længere sigt vil vi gerne tage en diskussion om skattestoppet på boligskatten, men det bliver ikke i den her regeringsperiode,« siger Nadeem Farooq.

