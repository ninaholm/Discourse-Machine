Birthe Rønn har hovedansvaret for udvisninger
Et svar til Folketingets Retsudvalg fastslår, at det i sidste ende er integrationsministerens ansvar at vurdere, om en udlænding skal udvises uden rettergang. I fredags sagde Birthe Rønn Hornbech (V) ellers, at hun ifølge loven blot skal underskrive de administrative udvisninger. 'Det er lodret forkert,' konkluderer jurist


 Til trods for, at integrationsminister Birthe Rønn Hornbech (V) med egne ord var "utilpas ved det", satte hun sin underskrift på den administrative udvisning af den tuneser, som ifølge PET havde planer om at dræbe Muhammed-tegneren Kurt Westergaard. Fredag forklarede integrationsministeren sig.
"Loven er sådan i dag, at det skal jeg," sagde Birthe Rønn Hornbech.
Men i et svar til Folketingets Retsudvalg fra 2002 fastslår tidligere integrationsminister Bertel Haarder (V), at integrationsministeren på baggrund af en indstilling fra justitsministeren selv træffer sin beslutning om udvisning.
"Den endelige vurdering foretages af integrationsministeren," står der i svaret.
Information har været i kontakt med Justitsministeriet, som bekræfter, at den endelige beslutning om en administrativ udvisning lig-ger hos Integrationsministeriet. 
I sidste uge lagde Birthe Rønn Hornbech ellers delvist ansvaret over på den forhenværende justitsminister, da hun i et interview i Politiken sagde:
"... jeg har det skidt med, at jeg har truffet en beslutning, som Højesteret nu to gange har underkendt. Jeg fulgte jo i sin tid justitsminister Lene Espersens indstilling om at udvise tuneseren."
Ansvarsforflygtigelse
Men den begrundelse for en beslutning holder ikke vand, påpeger lektor på Juridisk Fakultet ved Københavns Universitet Jonas Christof-fersen på baggrund af svaret til Retsudvalget. 
"Hun (integrationsministeren, red.) modtager en indstilling fra Justitsministeren, og indstillinger er ikke til for at blive fulgt, men for at blive vurderet. Hvis integrationsministeren ikke er enig, må hun sige, at hun ikke kan følge indstillingen. Hun er den endelige kontrolinstans i systemet," siger han.
Til Rønn Hornbechs udsagn om, at loven kun tilsiger hende at sætte sin underskrift, lyder det klart fra Jonas Christoffersen:
"Der er lodret forkert."
På Christiansborg kræver oppositionen nu, at ministeren forklarer sig. De radikales integrationsordfører, Morten Østergaard, påpeger, at integrationsministerens ansvar er mindst lige så stort som justitsministerens:
"Det er tæt på total ansvarsforflygtigelse, hvis Birthe Rønn ikke erkender, at det var hendes pligt at sige nej, hvis hun ikke følte sig over-bevist om, at udvisningen var nødvendig," siger han.
Både oppositionen og Jonas Christoffersen mener, at Rønn Hornbechs udtalelser om at være "utilpas" ved at skrive under tydeliggør behovet for en uafhængig retslig kontrol med udvisningerne - et behov som også integrationsministeren selv har talt for, og som en arbejdsgruppe er nedsat for at belyse mulighederne for.
Morten Østergaard har bedt Rønn Hornbech redegøre for, hvori utilpasheden er opstået - Jonas Christoffersen finder udtalelsen urovækkende.
"Det for mig meget bekymrende er, at den minister, der har truffet en endelig afgørelse om, at han (tuneseren, red.) er farlig, er så meget i tvivl, som hun er. Enten har hun ikke sat sig godt nok ind i sagen, eller også er hun overbevist om, at PET's materiale ikke ville holde, hvis andre så det," siger han.
Rønn må kende sit ansvar
Jonas Christoffersen påpeger, at den manglende retskontrol giver anledning til yderligere bekymring, idet der kan være sager, som offentligheden ikke kender.
Da ministeren fredag blev gået på klingen af Berlingske Tidende, erklærede hun, at hun ikke vidste, om hun juridisk set kunne have afvist at skrive under. 
Socialdemokraternes integrationsordfører, Henrik Dam Kristensen, kræver nu ministerens svar på, om hun er bekendt med sit eget ansvar og omfanget af det.
"Når man taler om noget så alvorligt som en administra-tiv udvisning, må man som minister kende sit præcise ansvar. Der kan ikke være et øjebliks tvivl om Rønn Hornbechs ansvar, og jeg vil forfølge det sammen med den alenlange række af andre spørgsmål, der tårner sig op i den her sag," siger han.
Også Henrik Dam Kristensen understreger behovet for en retsinstans, der kan tage stilling til udvisninger i lignede sager. Og så skal der ryddes op i det verserende kaos:
"Hvad vil regeringen? Hvad vil ministrene? Overholder vi konventionerne? Forvirringen er total," siger S-ordføreren.
DF's retsordfører Peter Skaarup undrer sig sammen med oppositionen over ministerens argumentation. Han påpeger, at hensigten med loven netop har været, at to ministre hver især selvstændigt skulle vurdere de administrative udvisninger for at sikre retssikkerheden.
"Man får indtryk af, at underskriften er noget, hun er blevet tvunget til. Sådan er loven på ingen måde tænkt. Det er integrationsministerens ansvar, og det bør hun vedkende sig," siger han.
Det var i går ikke muligt at få en kommentar fra Birthe Rønn Hornbech.


