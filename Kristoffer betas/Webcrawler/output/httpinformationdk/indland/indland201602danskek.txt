Danske kyster – byggevækst eller artsrigdom?
Venstre hævder, at kystbeskyttelsen hæmmer økonomisk vækst. Grønne organisationer påpeger, at der faktisk er vækst, men at mere vil skade naturens dyr og planter
Sidste søndag demonstrerede 30.000 danskere mod Venstres byggeplaner for kysterne. 30.000 tændte 200 kystbål landet over. Her ved Gilleleje.


 »Der er i dag alt for mange eksempler på, at planloven og naturbeskyttelsesloven spænder ben for store og små tiltag, der kan skabe en positiv udvikling.«
Med den begrundelse vil den smalle Venstre-regering gennemføre en række svækkelser af de gældende regler. Regeringen vil ophæve den særlige tre-kilometer zone fra Danmarks kyster, hvor ny bebyggelse kræver »en særlig planlægningsmæssig begrundelse«.
I bynære områder og ved havne vil regeringen ophæve den strandbeskyttelseslinje, der forbyder ny bebyggelse fra strandkanten og 300 meter ind i land. Venstre vil også ophæve strandbeskyttelseslinjen omkring eksisterende bebyggelse i det åbne land langs kysterne.
Læs også: S og K kan bremse Venstres kystbyggeplaner
Venstre vil yderligere tillade 15 ’forsøgsprojekter’ med store bebyggelser i strid med de gældende regler – en fortsættelse af de 1o ’forsøgsprojekter’, som Thornings regering gav grønt lys for, og som har vakt lokale protester, fordi de vil gribe væsentligt ind i det eksisterende kystmiljø.
Yderligere vil Venstre overlade det helt til kommunerne at stå for natur- og miljøbeskyttelsen og planlægningen i det åbne land. For at gøre livet endnu lettere for projektmagere og bygherrer vil regeringen forkorte grønne organisationers frister for at klage over tilladelser og dispensationer og pålægge de grønne organisationer større gebyrer for de klager, de indgiver.
300 protestbål
Alle disse tiltag, som Venstre har rullet ind i sin såkaldte ’vækstplan’ har vakt protester fra grønne organisationer og enkeltborgere. Sidste weekend var 30.000 mennesker ude at demonstrere ved at tænde 300 bål ved kyster landet over. I alt 140.000 danskere har skrevet under på en støtteerklæring til frie kyster.
Samtidig har Danamrks Naturfredningsforening, Dansk Ornitologisk Forening og Danmarks Sportsfiskerforbund sammen med en række fremtrædende personligheder foreslået, at mindst to femtedele af Folketingets medlemmer sikrer, at regeringens kystforslag bliver sendt til folkeafstemning, hvis Folketinget vedtager dem.
For fagligt at imødegå regeringens planer har Danmarks Naturfredningsforening bedt Nationalt Center for Miljø og Energi på Aarhus Universitet om at foretage en undersøgelse af de faktiske forhold ved kysterne.
Den rapport, Centeret har udarbejdet, viser, at den gældende kystnærhedszone på tre kilometer fra kysten ikke spærrer for al udvikling. Selv om der gælder særlige regler i kystnærhedszonen, er arealet, der er udlagt til byggeri og infrastruktur, vokset med 0,81 procent fra 1990 til 2014.
Det er lidt højere end i resten af landet, hvor det bebyggede areal er vokset med 0,78 procent. Og i områderne inden for den egentlige strandbeskyttelseslinje på 300 meter fra strandkanten er det bebyggede areal i samme periode vokset med 0,32 procent. Naturfredningsforeningen mener, at disse tal »punkterer myten om, at det er umuligt at bygge noget som helst langs de danske kyster«. Men foreningen læser også en advarsel i tallene:
»Slækkes der på strandbeskyttelseslinjen, må vi forvente mindst samme vækst i byggeri som i kystnærhedszonen,« siger foreningens præsident Ella Maria Bisschop-Larsen og fortsætter: »Det betyder, at vores strande bliver det sted i landet med mest nybyggeri.«
Hvad det vil indebærer af skader, mener Naturfredningsforeningen dokumenteret af rapporten fra Aarhus Universitet, der også viser, at kysterne nu har de største sammenhængende naturarealer og den største rigdom af naturens plante- og dyrearter.
Danskernes holdning
Hvad danskernes holdning er til kysterne, kan ses afspejlet i resultatet af et borgertopmøde, som Teknologirådet i slutningen af januar afholdt med 250 udvalgte borgere om ’Anvendelsen af Danmarks areal i fremtiden’.
På borgertopmødet skulle deltagerne blandt andet besvare spørgsmålet, om der på de åbne kyststrækninger skal placeres flere fritidsaktiviteter som wellness, oplevelsescentre, ferieboliger og marinaer. 27 procent svarede ja, 67 procent svarede nej, og 6 procent svarede »ved ikke«.
Borgertopmødet fik også spørgsmålet: »Skal strandbeskyttelseslinjen på 300 meter administreres som hidtil?«
Her svarede 72 procent ja, 23 procent nej og 5 procent »ved ikke«.

