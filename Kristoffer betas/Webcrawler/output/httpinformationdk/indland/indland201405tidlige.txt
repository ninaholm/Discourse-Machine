Tidligere V-formænd: Det er tid til selvransagelse
Både Henning Christophersen og Uffe Ellemann-Jensen ærgrer sig over valgnederlaget til Venstre ved EP-valget
 
	Lars Løkke Rasmussen har de seneste to uger taget flere overskrifter på grund af tøjindkøb for 152.000 kroner, rygning på hotelværelser og en familierejse på partiets regning. Det har kostet dyrt i stemmer, vurderer tidligere Venstre-ledere


 
	Partiformand Lars Løkke Rasmussen har med sin seneste bilagssag kostet Venstre dyrt ved valget til Europaparlamentet, hvor partiet er gået et mandat tilbage.

	Sådan lyder det fra Venstres tidligere formand, udenrigsminister og finansminister Henning Christophersen ifølge Jyllands-Posten.

	»Det dårlige resultat har intet med selve parlamentsvalget og Venstres spidskandidater at gøre,« siger Henning Christophersen.

	»Det handler udelukkende om, at formanden er kommet ud i nogle vanskeligheder,« lyder det fra den tidligere V-formand, der henviser til den stribe af bilagssager, som partiets nuværende formand bærer rundt på.

	Lars Løkke Rasmussen har de seneste to uger taget flere overskrifter på grund af tøjindkøb for 152.000 kroner, rygning på hotelværelser og en familierejse på partiets regning.

Kristian Jensen: Jeg udfordrer ikke Løkke

	Ifølge Henning Christophersen ville Venstre kunne have fået flere stemmer, hvis partiformanden havde haft orden i sagerne og ikke endt på forsiderne med sin seneste bilagssag.

	»Man skulle nok have sparet lidt mere på tøjbudgettet og rejsebudgettet. Det er jo der, at selve sagen starter,« siger Henning Christophersen.

LÆS: Løkke skal stå skoleret for hovedbestyrelsen på tirsdag

	Om det alene er Lars Løkke Rasmussens ansvar, at partiet blev klædt af ved valget, vil tidligere udenrigsminister og partiformand for Venstre Uffe Ellemann-Jensen ikke komme ind på.

	I stedet synes han, »at det er trist,« at Venstre har lidt et nederlag ved valget.

	»Det er især synd for de mange gode kandidater, der har slidt og slæbt i det,« siger Uffe Ellemann-Jensen til Jyllands-Posten.

	Den tidligere udenrigsminister ønsker ikke at deltage i debatten om, hvad der ligger til grund for valgnederlaget. Men han mener stadig, at der bør ske en selvransagelse i partitoppen.

	»Jeg vil bare sige, at det er klart, at det her må føre til grundige overvejelser i Venstre,« siger Uffe Ellemann-Jensen.

	Blot 16,7 procent af vælgerne stemte ved det netop overståede valg på Venstre, der dermed fik det dårligste resultat i 25 år. Ved valget i 2009 fik partiet til sammenligning 20,2 procent af stemmerne.

LÆS: Venstre i Aarhus lytter efter signaler fra Lars Løkke

