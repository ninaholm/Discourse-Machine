Thornings nytårsmantra: Vi kan sammen løfte os i krisen



 Danmark forandrer sig konstant, men vi har før bevist, at vi kan rykke, siger statsministeren i nytårstalen.
Forandringerne er kommet for at blive. For at klare landet sikkert gennem krisen skal danskerne stå sammen og huske på, at vi før har vist, at vi kan vende forandringer til muligheder.
Det er budskabet fra statsminister Helle Thorning-Schmidt (S) i sin nytårstale efter fire års økonomisk krise i Danmark.
- Nullernes overflod kommer ikke igen. Vi skal være klar til en ny tid med krav om forandring. Hvor vi skal finde nye løsninger i den offentlige sektor. Og hvor vores virksomheder skal klare sig i en hård konkurrence, siger Helle Thorning-Schmidt.
- Sådan vil det være i år og mange år frem. Men husk på: Når verden forandrer sig, er vores fællesskab stærkest, siger statsministeren.
Hun henviser til 1970'ernes oliekrise, da vi satte termostater på radiatorer, isolerede vore huse og begyndte at udnytte vindkraften.
I krisetider skal vi satse på lighed, frihed og tryghed, som det danske samfund bygger på. Derfor hjælper vi langtidsledige, som mister dagpenge. Derfor får virksomhederne skatterabat, når de køber nye maskiner, forklarer statsministeren.
- Jeg ville ønske, at jeg her i aften kunne komme med en snuptagsløsning, som en-to-tre ville genoprette konkurrenceevnen, så vi kunne få flere arbejdspladser og råd til ny velfærd. Men så enkelt er det ikke, siger Helle Thorning-Schmidt.
Vejen frem går gennem et langt og slidsomt træk, hvor det offentlige skal få mere ud af de samme penge. Men samtidig skal vi udfordre os selv og vove at tænke nyt, mener statsministeren.
- Og et langt træk, hvor vi skal passe på Danmark. Tiden er ikke til store lønstigninger. Tiden er til, at vi alle sammen bliver dygtigere. Derfor har jeg sat det mål, at vores børn skal være den bedst uddannede generation i danmarkshistorien, siger hun.
Helle Thorning-Schmidt opfordrer alle unge til at tage en uddannelse. Samtidig skal de studerende blive hurtigere færdig med deres videregående uddannelse, som skatteyderne betaler, fastslår statsministeren.
- Vi har brug for jer. I skal være klar til forandring, siger hun.
Hun glæder sig over, at Danmark gik med i EF for 40 år siden. Selv om der er krise, tager vi ansvar for hverandre i EU ligesom i Danmark, siger hun.
- EU er ikke perfekt. Men vi skal huske på, at uden EU ville hvert land stå alene, siger Helle Thorning-Schmidt, som fremhæver, at "igen blev det nye til en styrke".
Statsministeren takker også danske soldater i Afghanistan samt deres familie og venner, som bærer en tung byrde for deres udsendte.
- Jeg forstår godt de soldater, som siger, at I herhjemme er lige så store helte. For uden jeres støtte ville vores soldater være uden det stærkeste skjold, man kan bære foran sig: Visheden om, at man er elsket og savnet, siger Helle Thorning-Schmidt.
V: Næsten intet indhold
Thorning nytårstale var retorisk fin, men uden indhold, mener Venstres politiske ordfører Ellen Trane Nørby. Indpakningen er fin, men indholdet lader meget tilbage at ønske.
- Retorisk er det en fin tale. Den er velskrevet, men indholdsmæssigt er der meget, meget lidt konkret. Det er mest fra oliekrisen i 1970'erne, men meget lidt lederskab og meget få anvisninger af, hvad der skal ske i årene fremover, siger Ellen Trane Nørby.
- Talen kunne være holdt af hvilken som helst statsminister. Intet viser, hvad Socialdemokraterne og Helle Thorning-Schmidt vil gøre for at føre Danmark sikkert gennem krisen.
Der er ikke nyt, at Thorning taler for løntilbageholdenhed og offentlig smalhans, mener Ellen Trane Nørby.
- Løntilbageholdenhed og ansvarlighed havde (Venstres formand) Lars Løkke Rasmussen med i sin store landsmødetale i efteråret. Det kan vi alle være enige om. I Thornings tale er der intet forslag til, hvordan vi får Danmark ud af krisen og skaber job, siger hun.
Thorning lovede i sin nytårstale for et år siden, at regeringens kickstart ville skabe job. Nu erkender hun, at det ikke er sket. Statsministeren burde skitsere, hvordan regeringen vil reformere kontanthjælp og SU, mener Venstres politiske ordfører.
- Som statsminister skal man have lederskab og vise vejen for at skabe tryghed og optimisme i det danske samfund. Talen er mere en analyse af, at krisen har ramt os udefra end et bud på, hvordan vi får Danmark gennem krisen, siger Ellen Trane Nørby.
Danskerne skal stå sammen for at løse krisen, men nogle vil som Venstre give folk frihed til at udleve deres drømme, mener hun.
- Hvordan sikrer hun, at det ikke fortsætter, at mennesker mister deres job, og virksomheder drejer nøglen om, spørger Venstres politiske ordfører.
ritzau/  

