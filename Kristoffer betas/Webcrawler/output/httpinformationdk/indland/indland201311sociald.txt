Socialdemokraterne
De bider negle i Socialdemokratiet: Kommunalvalget kan føre ny medvind og gejst med sig eller cementere partiets nedtur


 
	Det var ikke ligefrem en hjælpende hånd til partiets borgmestre og borgmesterkandidater, der kom fra finansminister Bjarne Corydon, da han afviste på nationalt niveau at indføre det såkaldte kædeansvar, hvor hovedentreprenører kan holdes ansvarlige for underleverandørernes arbejds- og lønvilkår. Kampen mod social dumping var ellers et af de emner, som Socialdemokraterne fra centralt hold havde bedt de lokale kandidater om at fremhæve i valgkampen.

	Men finansministerens ’benspænd’ over for S-kandidaterne bliver rigeligt opvejet af den medvind, som den ringe omtale af Venstres formand, Lars Løkke Rasmussen, har givet de lokale socialdemokrater. Før Løkkes GGGI-sag var socialdemokraterne præget af træthed.

	Selv om partiet traditionelt har stærke kommunalkandidater, var de historisk dårlige målinger på landsplan ved at dræne ’fodsoldaterne’ for energi. Men den seneste måned har givet fornyet gejst, og partiet håber, at de lokale kandidater kan sikre et – efter omstændighederne – godt valg, der kan bruges til at skabe fornyet optimisme om Helle Thorning-Schmidt og regeringen.

	Får Socialdemokraterne et succesfuldt kommunalvalg, hvor partiet bevarer positionen som landets største kommunale parti, vil det blive betragtet som en genopretning af forholdet mellem partitoppen og danskerne efter bl.a. de seneste to års løftebrudsdiskussion og lærerkonflikten i foråret.

Målsætning: Borgmesterposterne i landets fire største byer samt partiet med flest borgmestre.

Profil: Frank Jensen, overborgmester i København og næstformand i partiet.

