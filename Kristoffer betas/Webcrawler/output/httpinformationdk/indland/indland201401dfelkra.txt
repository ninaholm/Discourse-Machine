DF og EL kræver svar om overvågning
Regeringen bør undersøge, om der foregår ulovlig overvågning i Danmark, lyder det fra Enhedslisten og Dansk Folkeparti. Statsministeren kaldes nu i samråd


 
	Dansk Folkeparti og Enhedslisten efterlyser svar på, om den amerikanske efterretningstjeneste NSA har udøvet spionage mod andre landes forberedelser til klimatopmødet COP15 i København i 2009.

	Det sker, efter Information i går kunne afsløre, at skandalen om NSA’s massive og globale overvågning af borgere, regeringer og institutioner også omfatter Danmark, som var vært for COP15.

	»Hvis det står til troende, og det dokument er sandt, har vi mildest talt et problem. Noget tyder mere end kraftigt på, at både FN og Danmark er blevet aflyttet i forbindelse med klimatopmødet,« siger retsordfører Pernille Skipper (EL) med henvisning til det NSA-dokument, Information har fået adgang til via den amerikanske whistleblower Edward Snowden.

	»Det er det tætteste, vi kommer på en ret specifik sag om Danmark i forbindelse med de dokumenter, som Edward Snowden har lækket,« siger Dansk Folkepartis retsordfører, Peter Skaarup, der opfordrer regeringen til at undersøge sagen nærmere.

	»Regeringen skal spørge amerikanerne, hvad der er op og ned i det her. Det er noget, der tidligere har medført ret stor debat i USA, og den her sag vækker også diskussion,« siger Peter Skaarup.

	Efter gårsdagens forespørgselsdebat i Folketinget vil Enhedslisten nu indkalde statsminister Helle Thorning-Schmidt til samråd, siger Pernille Skipper: »Vi er temmelig utilfredse med de svar, vi har fået. Det er mærkværdigt, at man kan blive ved med at holde sig for øjne og ører og lade som om, der ikke er noget at undersøge overhovedet.«

	’Naivt’

	Statsministeren, justitsministeren og forsvarsministeren fastholdt i går i Folketinget, at der ikke er grund til at antage, at der foregår »ulovlig« overvågning i Danmark.

	»Det virker en kende naivt, når man ser på de mange afsløringer, der er kommet af overvågning af borgere, regeringsledere og EU-institutioner. Så skulle man antage at Danmark er en hellig plet, det har jeg meget svært ved at tro på,« siger Pernille Skipper.

	Dansk Folkepartis Peter Skaarup efterlyser også svar på, hvad regeringen kender til NSA’s viden om blandt andet den danske ’redningsplan’ til klimatopmødet, som omtales i dokumentet.

	»Det vil være relevant at få at vide, hvad regeringen ved. Det er en mulighed, at det faktisk er den danske regering, der har udleveret det til nogle parter. Det står lidt uklart synes jeg,« siger han.

	Amnesty International opfordrer ligeledes til, at regeringen undersøger NSA’s overvågning i Danmark.

	»Regeringen kan ikke længere stikke hovedet i busken og foregive, at alt er i den fineste orden. Amnesty opfordrer regeringen til at vågne op og iværksætter en undersøgelse af NSA’s aktiviteter i Danmark,« siger pressechef Ole Hoff-Lund i en pressemeddelelse.

	I Berlingske afviste den nytiltrådte chef for PET, Jens Madsen, i går, at der foregår ulovlig overvågning i Danmark.

	»Jeg har ikke nogen som helst formodning om, at NSA eller andre udenlandske tjenester ulovligt skulle aflytte danskere herunder danske politikere eller ministre,« siger PET-chef Jens Madsen til Berlingske.

