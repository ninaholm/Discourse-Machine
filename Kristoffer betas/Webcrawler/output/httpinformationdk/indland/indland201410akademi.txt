Den akademiske kønskamp
Fremmer målrettede forskningsmidler til kvinder ligestillingen på universiteterne? Eller er det diskrimination af mænd?


 Staten uddeler i dag 110 mio. til 17 kvindelige forskere fra den omstridte forskningspulje Ydun. Det Frie Forskningsråd, der uddeler pengene, har fået dispensation fra loven om ligestilling af mænd og kvinder og kan derfor prioritere kvinder over mænd, hvis to ansøgere er lige kvalificerede. 527 kvinder og 26 mænd har ansøgt, og 17 kvinder har fået penge, mens ingen mænd er blevet tilgodeset.
»Der er noget, der systematisk gør det sværere for kvinder at få et topkarriere inden for videnskab. Det handler om familieliv, børnefødsler og vurderingsprocedurer, og vi prøver at gøre noget, der skubber lidt den anden vej,« fortæller Peter Munk Christiansen, der er bestyrelsesformand i Det Fri Forskningsråd.
Selvom kvinder er overrepræsenteret på universiteterne, og lige mange kvinder og mænd får ph.d.-grader, er kun 17 procent af danske professorer kvinder. Det giver Danmark en 17. plads ud af de 24 EU-lande, der findes tal fra, og det betyder ifølge det Det Fri Forskningsråd, at Danmark går glip af en vigtig vidensressource.
Diskrimination af mænd
Lektor på Biotech Research and Innovation Centre i København Anja Groth er en af de 17 kvinder, der har modtaget penge fra Ydun, og hun har ingen problemer med, at pengene kommer fra en pulje, der er målrettet kvinder.
»Det er vigtigt, at man gør en ekstra indsats for at gøre det attraktivt for kvindelige forskere. Hvis der ikke laves nogle instrumenter eller lovkrav, så tror jeg, vi kommer til at vente meget længe. Kvinder kan bidrage rigtig meget i forskningsverdenen. Der er forskel på, hvordan vi angriber problemstillinger, hvilke spørgsmål vi stiller, og de metoder vi ender med at bruge,« mener Anja Groth.
Selvom den liberale debattør og erklærede feminist Rasmus Brygger også ønsker sig flere kvindelige forskere, mener han, at initiativer som Ydun gør kvinderne en bjørnetjeneste.
»Den feministiske bevægelse arbejder for, at vi ikke skal diskriminere på baggrund af køn generelt, så hvis vi begynder at diskriminere mænd for at hjælpe kvinder, så undergraver vi alt det, den feministiske bevægelse har kæmpet for i over 100 år. Det her er jo statslig diskrimination på baggrund af køn, præcis det feministerne kæmper imod,« siger Rasmus Brygger.
»Staten skal sikre, at kønnene er juridisk ligestillet, men der stopper statens rolle også. Hvis staten forsøger at påvirke vores kønsmønstre og modarbejde traditionelle kønsroller, kan det have uforudsete konsekvenser. Jeg vil hellere påvirke igennem oplysning og debat. Der er masser af eksempler på, at mentalitetsændringer er kommet nedefra. Homoseksuelles rettigheder og borgerrettighedsbevægelsen i USA f.eks.,« siger Rasmus Brygger.
En mandlig Ydun-ansøger, der har fået afvist sin projektansøgning, og som ønsker at være anonym, føler sig dog ikke diskrimineret.
»Jeg søgte, fordi der generelt ikke er så mange fonde at søge til min forskning. Jeg skulle bruge midler. Jeg føler mig ikke diskrimineret, og der stod ikke noget i afslaget om køn. Men jeg synes konceptet er mærkeligt. Hvordan kan man overhovedet vurdere om noget er lige kvalificeret, når det drejer sig om forskningsprojekter? Der er så mange parametre,« siger han og fortæller, at det tog to uger at skrive projektansøgningen.
»Kvinder og mænd er jo ikke ens. Der er nogle forskningsemner, der bare tiltrækker flere mænd. Problemet opstår først, når man siger, at mænd er bedre forskere end kvinder. Det passer jo ikke. Vi har forskellige evner, men så længe vilkårene er ens, lønnen er ens, og der ikke diskrimineres i ansøgningsprocessen, så kan jeg ikke se problemet,« siger den mandlige ansøger.
Oldboy-netværk
Men der er behov for at staten blander sig, mener Anja Groth.
»Sådan noget med oldboy-netværk og diskrimination i forhold til ansættelser er helt klart blevet bedre, men jeg kan da se på mine forskningskolleger, at det sjældent er kvinderne, der tager det mindste ansvar i hjemmet, og det betyder meget, når man står i starten af 30’erne og skal vælge karriere,« siger Anja Groth. Hun foreslår, at universiteterne gør som det anerkendte amerikanske universitet MIT i Cambridge og indfører en børnepasningsordninger.
Amerikansk forskning fra 2012 peger på, at der findes en kønsmæssig bias, når universiteter ansætter. Forskerne bag undersøgelsen, udsendte 127 fiktive jobansøgninger til en stilling som laboratoriemanager på universitetsfakulteter og skrev opdigtede drengenavne på den ene halvdel og opdigtede pigenavne på den anden. Undersøgelsen viste, at de akademiske medarbejdere, der bedømte ansøgningerne »vurderede de mandlige ansøgere som betydeligt mere kompetente og ansættelsesværdige end de (identiske) kvindelige ansøgere.« Vel at mærke uanset om medarbejderne, der vurderede ansøgningerne, var mænd eller kvinder.
’Det er bare fordi, du er kvinde’
Alligevel mener Rasmus Brygger, at initiativer som Ydun, der giver positiv særbehandling til kvinder, sender et forkert signal.
»Sådan et initiativ fortæller en historie om, at succesfulde kvindelige forskere kun er kommet frem, fordi de er blevet diskrimineret positivt af staten. Det går jo den rigtige vej. Løngabet mellem mænd og kvinder er faktisk blevet mindsket rigtig meget de senere år,« siger Rasmus Brygger.
Postdoc ved University of Chicago Ida Moltke, der netop har modtaget penge fra Ydun til at forske i den grønlandske befolknings genetiske ophav, kan godt genkende problemstillingen.
»Hvis man hjælper for meget på vej, så bliver der altid stillet spørgsmål som: ’er det bare fordi, du er en kvinde, at du kom ind?’ Og så skal du bruge mange flere kræfter på at bevise, at du er dygtig,« siger hun.
– Men er det ikke netop det, der er sket for dig nu, hvor du har fået penge fra Ydun?
»Jo, og det er en af grundene til, at jeg har det lidt blandet med det, for jeg ser mig selv som en forsker og ikke en kvindelig forsker,« siger Ida Moltke.
Det er tredje gang, at Det Fri Forskningsråd laver en pulje, der retter sig mod kvinder. I 1999 kom forskningsprogrammet FREJA, og i 2009 afsatte rådet 70 mio. til et lignende projekt.

