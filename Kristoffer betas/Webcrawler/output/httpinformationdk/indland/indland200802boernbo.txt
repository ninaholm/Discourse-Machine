Børn med bogreoler klarer sig bedre
Glem alle diskussioner om faglighed og rundkredspædagogik. Det er hjemme i dagligstuen, det i virkeligheden afgøres, om børn lærer noget i skolen. Det viser en undersøgelse foretaget for Ugebrevet A4 på københavnske folkeskoler


 Når den veluddannede middelklasses børn stadig klarer sig langt bedre i skolen end børn af ufaglærte og faglærtes børn, så skyldes det i meget høj grad forskellen i det, man kunne kalde deres 'kulturelle kapital'. 
Dykker man ned i 9. klasserne på nogle af de københavnske skoler, hvor eleverne gennemsnitligt klarer sig dårligst til eksamen, viser det sig, at kun halvdelen af børnene nogensinde ser deres far eller mor læse en bog, og at seks ud af 10 kun meget sjældent er sammen med forældrene om en fodboldkamp, et museumsbesøg eller en teatertur. 
Det modsatte billede gør sig gældende på skoler med høje karaktergennemsnit. Her kommer over halvdelen af eleverne ofte på tur med forældrene, og kun otte procent af eleverne har forældre, der ikke læser bøger - som derfor også langt oftere er et samtaleemne ved middagsbordet. 
Det viser en undersøgelse, som sociologistuderende Niels Peter Mortensen fra Aalborg Universitet har foretaget for Ugebrevet A4 blandt 9. klasses-elever på københavnske folkeskoler befolket af vidt forskellige familier. 
Mens forældrene på skolerne i den øvre middelklasses kvarterer i Brønshøj og på Østerbro har længere uddannelse, højere indkomst og bedre job end gennemsnittet, er skolerne i de socialt belastede kvarterer i Københavns nordvest-kvarter kendetegnet ved mange arbejdsløse forældre, lave indkomster og få forældre med en lang videregående uddannelse. Faktorer, der kan aflæses direkte på børnenes eksamensgennemsnit, som ligger på 7,25 på den svageste gruppe skoler og 8,07 i den stærke gruppe. 
Sproget skiller
Undersøgelsen giver et godt billede af, hvorfor børnenes hjemmebaggrund - eller sociale arv - stadig er bestemmende for deres fremtid i uddannelsessystemet, mener seniorforsker Martin D. Munk fra Det Nationale forskningscenter for Velfærd, SFI. 
"Det er helt afgørende, hvilke stimulationer børnene har med sig hjemmefra, og om forældrene har lært dem et sprog, der gør dem i stand til at reflektere over problemstillinger - uanset om de er matematiske eller litterære." 
Peter Allerup, forsker i social arv på Danmarks Pædagogiske Universitet, siger: "Den her undersøgelse viser, at hvis man kommer fra en familie, hvor man får meget hjælp fra forældrene, hvor forældrene har en lang uddannelse, og hvor man snakker om tingene på en bestemt måde, så har man markant bedre muligheder for at få gode karakterer i skolen," siger Peter Allerup. 
Den sammenhæng har været kendt blandt sociologer i mange år, men A4's undersøgelse giver et af de første kig ind i den sorte boks, vi normalt bare kalder 'hjemmebaggrund' eller 'forældrenes indflydelse'. 
"Undersøgelsen får sat lidt af det kød på diskussionen om den sociale arv, som vi længe har manglet. Nemlig at kunne beskrive, hvad der ligger bagved en lav socioøkonomisk status, som ofte beskrives mere som økonomiske forskelle på rige og fattige - men som i lige så høj grad afgøres af de sociale faktorer som kvaliteten af de samtaler, der foregår i hjemmet," siger professor Peter Allerup. 


