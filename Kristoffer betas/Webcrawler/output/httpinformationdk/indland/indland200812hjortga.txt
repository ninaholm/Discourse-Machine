Hjort går påny til angreb på fagbevægelsen
Beskæftigelsesminister Claus Hjort Frederiksen (V) går bevidst efter at svække a-kasser og fagbevægelse ved at flytte al jobformidling til kommunerne, lyder kritikken fra arbejdsmarkedsforsker


 Kommunerne skal nu også hjælpe dagpengemodtagerne i job. Dermed svækkes a-kassernes indflydelse, da kommunerne hverken har penge eller vilje til at inddrage dem i jobformidlingen. 
Da de fleste medlemmer af a-kasserne også betaler kontingent til en fagforening, mister fagbevægelsen også indflydelse. 
Og dermed er beskæftigelsesminister Claus Hjort Frederiksen (V) kommet et stort skridt videre i sin ideologiske kamp mod de faglige organisationer. 
Sådan lyder kritikken fra arbejdsmarkedsforsker ved Aalborg Universitet, professor Henning Jørgensen:
"Dette her ligger i direkte forlængelse af den strategi, som Claus Hjort Frederiksen har haft, siden han blev minister i 2001. Hvis ikke man kan få det danske samfund til at spise en zebra, så må vi skære zebraen i stykker og få den til at spise små stykker af gangen. Til sidst opdager de ikke, hvad de har fortæret," siger han. 
Ballade i Aalborg
Kritikken kommer i kølvandet på den nyeste finanslovaftale mellem regeringen, Dansk Folkeparti og Liberal Alliance. 
Her får kommunerne ansvaret for de forsikrede ledige - altså dagpengemodtagerne. I forvejen har de ansvaret for folk på kontanthjælp. 
Men ifølge Henning Jørgensen er det meget sandsynligt, at kommunerne vil foretrække at samarbejde med private aktører frem for a-kasserne, ligesom det stadig er helt uafklaret, hvor mange penge kommunerne får til at løse de nye opgaver. 
Således vil den socialdemokratiske borgmester i Aalborg Kommune, Henning G. Jensen, nu sende en regning til regeringen på merudgifter på 280 mio. kroner, når kommunen overtager den statslige jobformidling. 
I Danmark er der tradition for, at man også er med i en fagforening, når man er medlem af en a-kasse. Derfor vil dette initiativ også ramme fagbevægelsen hårdt, lyder kritikken. 
"Så kan Hjort bruge det som et ekstra argument om, at når folk alligevel ikke bakker op om fagbevægelsen, så behøver vi heller ikke tage hensyn til den," siger Henning Jørgensen, der mener, at "Hjort først og fremmest kærer sig om sit eget ideologiske opgør med fagbevægelsen." 
Eks-direktør taler ud
At beskæftigelsesministeren altid har haft planer om at lade kommunerne stå for hele beskæftigelsesindsatsen blev for nyligt bekræftet af den daværende direktør i Arbejdsmarkedsstyrelsen, Lars Goldschmidt. 
Han har peget på, at Arbejdsmarkedsstyrelsen blev sat til at finde tal frem og udarbejde analyser, der skulle overbevise andre om, at kommunerne var bedre end Arbejdsformidlingen (AF) til at få ledige i arbejde. 
Også selv om det ikke kunne påvises.
Claus Hjort Frederiksen afviser kritikken: 
"En enstrenget forankring af jobcentre gør, at de langt bedre kan løse opgaven og bruge ressourcerne bedre. Det er jo en luksus at opretholde to sagsbehandlersystemer, to finansieringssystemer og to administrative systemer," siger han. 
Hjort afviser al snak om, at han er ude på at svække a-kasserne. 
"Hvis man er forsikret ledig, får man stadig pengene udbetalt af a-kasserne. De har også stadig en lang række opgaver, som de skal løse," siger han. 
At ministeren ikke er tilfreds med den måde, som a-kasserne bliver drevet på, fremgår dog tydeligt af hans kommentarer til en benchmarking af a-kasserne fra Arbejdsdirektorat, der kom i går.
"Den viser jo, at der er meget stor forskel på administrationsomkostningerne mellem de forskellige a-kasser. Det er da problematisk, at man ikke kan se, at der er forskel på kvaliteten af det arbejde, der foregår i de dyre a-kasser i forhold til de billige," siger ministeren. 


