Politichef: Sådan er loven
Chefen for Rigspolitiets Udlændingeafdeling forklarer her, hvorfor politiet bistår med at sende terrormistænkte til udlandet


 Hans-Viggo Jensen, chef for Rigspolitiets udlændingeafdeling, vil meget nødig kommentere den enkelte sag, men henviser til, at folk på tålt ophold ifølge loven bør rejse ud af Danmark. 
Forskellen på afviste asylansøgere og folk på tålt ophold er alene, at politiet ikke kan tvangsudsende, påpeger han.
- Har I ikke pligt til at underrette f.eks. andre EU-lande om, at I vurderer, at denne her person er involveret i terror?
"Min afdeling er udlændingeafdelingen. Vi sørger for at udsende personer af landet, som ikke må være her. Vi arbejder på at udsende de pågældende, men vi går ikke ind i sagsbehandlingen omkring, hvad der måtte ske af udveksling af oplysninger omkring personer."
- Men I lover, såfremt han selv søger ophold i et andet land, at I ikke vil videregive oplysninger?
"Jeg kan ikke fortælle dig, hvordan andre landes myndigheder vil håndtere sådan en sag. Det påhviler alle sådanne personer at udrejse af landet og skaffe sig en lovlig indrejse."
Skal rejse ud
- Men vil det danske politi ikke gerne have underretning fra f.eks. Sverige, hvis de sendte en af deres terrormistænkte ...
"Jamen, hør nu her, det står i loven, at en person, som ikke har lov at opholde sig her i landet, skal udrejse af landet."
- Men har I ikke pligt til at meddele det land, han rejser til, at han er mistænkt for terror?
"Vi ved jo ikke, hvor den pågældende ønsker at rejse hen."
- Jo, det diskuterer I under samtalen. Der bliver diskuteret Belgien, Canada og Sverige.
"Jamen, det går på der, hvor vi skal inddrages i sagen og rette henvendelse til det pågældende lands myndigheder. Men altså, jeg må afbryde her," siger han og henviser til, at han ikke har mulighed for at identificere samtalen.
- Vil du i morgen (i dag, red.), når vi har lagt dokumentationen ud på vores hjemmeside, give flere kommentarer? Når PET har vurderet, at manden er til fare for den danske stat, vil vi jo gerne vide, hvad der får Rigspolitiet til at vurdere, at han vil være mindre farlig for et andet land?
"Jeg går ikke ind i den farevurdering. Der er truffet en afgørelse, og den pågældende skal udrejse af landet. Det arbejder vi på, men vi eksporterer ikke nogen."
- Men I hjælper med at sende ham af sted. Det er jo det, I tilbyder ham på den video?
"Det er noget meget spekulativt. Du prøver at lægge en vurdering ind i det her."
- Nej, vi har det på video.
"Ja, men jeg har ikke flere kommentarer."
- Men når I ved, at han bliver vurderet at være til fare for statens sikkerhed?
"Du bliver ved at køre i ring. Jeg tror, vi stopper her."


