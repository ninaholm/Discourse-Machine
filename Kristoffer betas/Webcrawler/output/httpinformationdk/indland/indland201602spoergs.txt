Spørgsmålet er, om Eva Kjer Hansens brøde er ’business as usual’
Midt i den nervepirrende magtkamp om Eva Kjer Hansens fremtid er det vigtigt at holde fast i stridspunktets kerne: At en minister har pligt til at oplyse Folketinget behørigt. Noget kunne tyde på, at det ikke så sjældent forsømmes, og måske er miljø- og fødevareministerens brøde ligefrem i den bløde ende af skalaen
Først såfremt et flertal i Folketinget på onsdag vedtager et mistillidsvotum til Eva Kjer Hansen (V), har hun som udgangspunkt pligt til at gå af og statsministeren en pligt til at afskedige hende.


 Ud af det blå (!) er der opstået en alvorlig regeringskrise. De Konservative har mistet tilliden til miljø- og fødevareminister Eva Kjer Hansen (V) på grund af forløbet op til vedtagelsen af ’landbrugspakken’, og dermed er der et flertal i Folketinget, som ikke længere har tillid til ministeren. Statsministeren vil imidlertid ikke fyre Kjer Hansen, fordi han fortsat har tillid til hende. Hermed truer statsministeren med at gøre tilliden til Kjer Hansen til et såkaldt ’kabinetspørgsmål’ – et spørgsmål om Folketingets tillid til hele regeringen. Partierne i ’rød blok’ har hasteindkaldt til en forespørgselsdebat i Folketinget onsdag i næste uge.
Situationen er usædvanlig. Det normale er, at en minister går ’frivilligt’ – eventuelt med lidt hjælp fra sin chef, statsministeren – når det står klart, at et folketingsflertal ikke længere har tillid til ministeren. Nyere eksempler tæller bl.a. Morten Bødskovs afgang som justitsminister i 2013 på grund af sagen om ’nødløgnen’.
Statsministeren vil om nødvendigt hjælpe den pågældende minister på vej, ultimativt ved at afskedige vedkommende. Det blev nødvendigt for Løkke Rasmussen (V), som i 2011 måtte fyre Birthe Rønn Hornbech som integrationsminister på grund af statsløsesagen. Det normale er således, at ministeren selv eller statsministeren kommer en formel mistillidserklæring fra Folketinget i forkøbet.
