Au pair: ’Vi er vor tids slaver’
Au pairer i Danmark og rundt om i verden lever og arbejder under diskriminerende og slavelignende forhold, mener den 27-årige Jean Gocotano. Hun arbejder som au pair i Danmark og kæmper for blive anerkendt som arbejdstager
Jean Gocotano arbejder som au pair hos en familie i Rungsted nord for København. Hun har sammen med fem andre filippinske kvinder dannet en faglig klub under FOA, som sætter fokus på deres rettigheder og anerkendelse på lige fod med andre arbejdstagere.


 »Vi er moderne slaver.«
Sådan siger 27-årige Jean Gocotano om sig selv og andre au pairer. Hun er hverken ikke gift, samlevende eller fraskilt. Hun har ingen mindreårige børn. Hun arbejder 30 timer om ugen for 3.050 kr. om måneden. Med andre ord opfylder hun kriterierne for at kunne få opholdstilladelse og blive au pair i Danmark.
Sammen med sin søster og en veninde, der begge arbejder som au pairer, står hun denne søndag formiddag i læskuret på Charlottenlund Station og spiser kokoskugler. Det er deres mødested, som ligger nogenlunde midt mellem deres tre værtsfamiliers boliger i henholdsvis Holte, Vedbæk og Rungsted. To af pigerne er kommet hertil på lovlig vis. Den tredje har betalt mange penge under bordet for at komme ud af Filippinerne. Deres familier hjemme i Filippinerne er dybt afhængige af, at de hver måned sender en stor del af deres løn hjem. Det gør pigerne gerne, for det handler om overlevelse, men samtidig betragter de sig selv og hinanden som moderne slaver.
»Vores hjemland hævder, at oversøiske migrantarbejdere er vor tids helte. Men sandheden er, at vi er moderne slaver. Vi har ingen rettigheder og ingen beskyttelse fra vores egen regering i Filippinerne,« fortæller Jean Gocotano, der har arbejdet som au pair i Danmark i et år.
Kald det, hvad I vil
For Jean Gocotano er det lige meget, om hun bliver betegnet som hushjælp, au pair eller noget helt tredje, for hun anser sit job for at være husarbejde og kan ikke forstå, hvorfor hun i Danmark bliver puttet ind i en ramme, som kaldes kulturel udveksling, når hun i Filippinerne forberedes på at skulle til udlandet som husarbejder.
»Kulturel udveksling handler om at lære et lands kultur og sprog at kende. Men vi arbejder hårdt for få penge. Det er en illusion, at vi er på kulturel udveksling, for essensen er, at vi er udfører husarbejde og børnepasning for familierne,« siger Jean Gocotano, der bor med sin værtsfamilie i Rungsted. Jean Gocotano er vokset op uden forældre. Hun og hendes tre søskende blev fordelt mellem tanter og onkler. Jean Gocotanos tante betalte for hendes universitetsuddannelse, og nu går en stor del af Jeans løn til at betale tilbage på lånet. Resten finansierer hun sine søskendes uddannelse med.
Migrationsindustri
Med en universitetsgrad som programmør flyttede Jean Gocotano som 22-årig til Hong Kong for at arbejde som hushjælp hos en familie. Hendes plan var at tjene penge nok til at kunne rejse videre til Canada og færdiggøre sine studier. Som filippiner er det lettere at få indrejsetilladelse til Canada, hvis man kommer fra Hong Kong, men hun kom aldrig til Canada. Ligesom ni millioner andre filippinske migrantarbejdere er hun tvunget til at finde arbejde uden for Filippinerne, og med foragt i stemmen kalder hun det for en industri.
»Det er et arbejdskraft-eksportprogram. Det ville være det samme, hvis staten eksporterede bananer. I tilfælde af at arbejderne oplever misbrug eller udnyttelse, er regeringen helt ligeglade og opfordrer os altid til at blive ude. Der er ingen hjælp at få,« siger Jean Gocotano.
I Hong Kong misbrugte Jean Gocotanos værtsfamilie hendes arbejdskraft, og hun lagde sag an mod det bureau, som havde formidlet kontakten til værtsfamilien. Jean Gocotano vandt sagen.
Aldrig tilbage
Tanken om at kende sine rettigheder og kæmpe for dem har Jean Gocotano taget med til Danmark, hvor hun sammen med fem andre filippinske kvinder har dannet en faglig klub under FOA, så au pairer nu har mulighed for at blive fagligt organiseret.
»Vi føler os stærkere, når vi står sammen i fagforeningen. Det er hårdt, hvis man står alene, så man har brug for støtte fra fagforeningen til at kæmpe for ens rettigheder,« siger Jean Gocotano.
Hun kender til flere au pairs, hvis værtsfamilier overtræder reglerne.
»Der er misbrug af au pairer alle vegne,« konstaterer hun. Derfor vil hun gerne anerkendes for det arbejde, hun udfører og have samme rettigheder som andre arbejdstagere. Frem for lommepenge vil hun have en rigtig løn, og hun vil have ret til ferie og faste arbejdstider.
De tre piger fryser i læskuret. I tynde vindjakker skutter de sig og rykker længere ind i hjørnet. Det bedste, de ved, er fritid om søndagen. Det værste er ikke at vide, om man pludselig bliver fyret og tvunget til at rejse.
»Vores situation som migrantarbejdere er ikke permanent. Måske mister vi vores job en dag, og måske bliver vi en dag sendt tilbage til Filippinerne. Det ville være det værste,« siger Jean Gocotano og understreger, at hun aldrig vil tilbage til Filippinerne.
»Selv om jeg har min universitetsuddannelse, er min fremtid ikke i Filippinerne. Jeg håber på en dag at blive socialrådgiver og arbejde for bedre arbejdsforhold for au pairer. Jeg håber, at regeringen lytter til vores bøn.«

