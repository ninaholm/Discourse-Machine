Børneorganisationer: Drop børnepenge til de rige
Dansk Folkeparti foreslår, at de rige ikke længere skal have børnepenge. De vil have børnechecken indtægtsgradueret. Det synes interesseorganisationer på børneområdet er en god idé
Det er ikke alle danske børn der skal nyde godt af børnechecken, mener flere interesseorganisationer. Børnechecken bør indkomst-gradueres, så de rige ingen børnepenge får, men til gengæld skal de sparede penge gå til de svage familier.


 »Jeg er sikker på, at journalister, folketingsmedlemmer og ministre har en løn, så man absolut ikke har brug for en børnecheck,« sagde Dansk Folkepartis leder Pia Kjærsgaard i sidste uge. Og det er interesseorganisationerne på børneområdet enige i.
Regeringen forhandler  for øjeblikket med DF om en spareplan på 24 milliarder på de offentlige budgetter, og et af Dansk Folkepartis krav lyder på, at familier ikke skal have børnepenge, hvis de tilhører den rige del af befolkningen.
DF har ikke præciseret, hvor meget man skal tjene for at blive afskåret fra ydelsen, der nu koster staten i omegnen af 14 milliarder kroner årligt.
Lisbeth Zorning Andersen er formand for Børnerådet, og hun mener, det er rimeligt at se på, hvordan man bedst muligt kan spare på området:
»Det giver ikke mening for mig, som økonomisk bevidst samfundsborger, at jeg med en fornuftig indkomst skal have børnecheck. Vi mener derfor, at det er en god idé at gøre indtægtsuafhængige ydelser indtægtsafhængige,« siger Lisbeth Zorning Andersen.
Interesseorganisationerne Børns Vilkår og Mødrehjælpen mener ligesom Børnerådet, at en indtægtsgraduering er et rimeligt tiltag, men tilføjer, at den økonomiske vinding ved ændringen skal rettes mod de udsatte familier og børn:
»Vi er godt klar over, at dagsordenen er en anden nu. For der mangler 24 milliarder, og de skal findes. Men vi så helst, at ændringen medførte en omfordeling, som man kunne bruge aktivt og målrettet til at hjælpe nogle familier ud af deres lavindkomstsituation,« siger Mads Roke Clausen, der er direktør i Mødrehjælpen.
Han bakkes op af Børns Vilkår:
»I princippet er en graduering i orden - men det skal ikke bruges som en spareplan. Vi mener, at de penge man får ud af det her, skal bruges på de særligt udsatte børn,« siger Dorthe Lysgaard.
Social slagside
Udover de rige, mener Dansk Folkeparti også, at storfamilier skal fratages en del af deres børnepenge. DF foreslår, at familier skal fratages børnepengene til det fjerde fødte barn, og det forslag møder til gengæld stor modstand blandt de interessenter på børneområdet, som Information har talt med.
Lisbeth Zorning Andersen er bekymret for, at forslaget kan få en social slagside:
»Det er helt grotesk at sige, at får man fire børn - så skal man ikke have noget for det fjerde. Det kommer blandt andre til at gå ud over indvandrerfamilierne og de økonomisk svagt stillede familier. Jeg ved, at børnechecken for de her familier, betyder alt. Det kan gøre hele forskellen på, om barnet får nyt tøj eller mulighed for at få f.eks. en mobiltelefon ligesom andre børn,« siger Lisbeth Zorning Andersen.
Ikke alene kan forslaget få en social slagside, det kan også fjerne incitamentet til at ændre det faldende fødselstal, mener direktør for Mødrehjælpen, Mads Roke Clausen.
»I Danmark er der behov for flere børn og ikke færre - og i det lys, synes vi, det ville være trist ikke at tilskynde familier at få flere børn,« siger Mads Roke Clausen.
Lektor på Institut for Statskundskab på Syddansk Universitet Michael Baggesen Klitgaard påpeger, at en omlægning af børnechecken, som DF foreslår, vil ændre den tilbage til, hvad den lignede i 1980'erne.
»Man vil med en indtægtsgraduering ændre ved et grundlæggende princip, for med den universelle børnecheck sikrer politikerne sig folks opbakning, og undgår den stigmatisering, der kan være i at modtage socialydelser. Hvis alle betaler skat, så skal alle også have noget ud af det,« siger Michael Baggesen Klitgaard


