AP: Clinton klar til at stoppe
Hillary Clinton afslutter forsøget på at blive præsident, siger folk i hendes stab, men kampagnechefen siger, historien er løgn
Folk i Hillary Clintons kampagnestab siger, at hun onsdag morgen endegyldigt vil trække sig i kampen om at blive demokraternes kandidat ved præsidentvalget senere på året.


 Repræsentanter for Hillary Clinton siger til nyhedsbureauet AP, at hun onsdag morgen vil anerkende, at Obama har nok delegerede til at blive nomineret som præsidentkandidat. Folk i hendes kampagnestab siger, at det endegyldigt afslutter hendes forsøg på at blive USA's første kvindelige præsident.
Det er løgn, lød det øjeblikkeligt fra hendes kampagnechef, Terry McAuliffe. 
"Det er 100 procent ukorrekt," sagde han om AP's historie.
Clinton vil onsdag morgen i en tale i New York, når de sidste primærvalg er talt op, ikke formelt suspendere sin kampagne. Men i praksis betyder optællingen, at hendes kampagne er slut, siger to højtplacerede folk til AP.
De fleste ansatte i hendes kampagnestab vil blive sagt op og få afregning frem til 15. juni, siger de to kampagnefolk, som ønsker at være anonyme, fordi de ikke har bemyndigelse til at gøre rede for hendes planer.
Clinton har valgt at være i hjemstaten New York, når valgstederne lukker i de to stater, som afslutter primærvalgene - South Dakota og Montana.
Det blev på forhånd tolket af mange kommentatorer som et tegn på, at hun vil opgive kampen og i stedet erklære sin helhjertede støtte til Obama i det endelige opgør med den republikanske rival, John McCain, om præsidentposten.
Hillary Clinton har de seneste dage offentligt bedyret, at kampen ville fortsætte, også efter de sidste primærvalg.
Men tidligere præsident Bill Clinton, der har ført en utrættelig kampagne for sin kone, lød ikke længere så optimistisk på et valgmøde mandag i South Dakota.
"Dette kan være den sidste dag, jeg er involveret i en kampagne af denne art," sagde han.
For Obama gælder det om at sikre sig opbakning fra et flertal af delegerede, og det magiske tal er 2118. Han mangler de knap 50 delegerede, der vil sikre ham nomineringen som Det Demokratiske Partis præsidentkandidat. Dem håber han at kunne nå, når knap 200 såkaldte superdelegerede beslutter sig.
En af de ubesluttede meldte tirsdag kulør. Det er James Clyburn - en sort politiker med stor vægt i Kongressen - som vil støtte Obama.
Flere ventes i løbet af onsdag at erklære kampen slut og stille sig bag Obama. ritzau
Læs om Hillary Clintons afskedstale på Martin Burcharths blog Amerikanske Perspektiver luftskibet. information.dk

