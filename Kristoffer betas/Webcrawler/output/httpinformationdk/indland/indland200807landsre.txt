Landsretten godkender fængsling



 Østre Landsret besluttede i dag, at de to udviste tunesere, der mistænkes for mordplaner mod muhammedtegner Kurt Westergaard, skal blive bag tremmer. Landsretten begrunder frihedsberøvelsen af de to tunesere med, at det er "rimeligt sandsynliggjort", at duoen havde planer om at dræbe tegneren. Tidligere har Højesteret hjemvist tunesernes sag til byretten med et krav om, at der skulle flere beviser på bordet fra Politiets Efterretningstjenestes side. De beviser kom så i form af et 'sagsresumé', som viste sig at være nok til, at først byretten og nu landsretten blåstemplede grundlaget for frihedsberøvelsen. Tunesernes advokater mener ikke, at domstolene blot kan acceptere et sagsresumé, når Højesteret har stillet krav om reel dokumentation. 

