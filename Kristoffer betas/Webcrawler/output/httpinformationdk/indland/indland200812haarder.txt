Hårdere fængsler hindrer indsatte i at uddanne sig
Hårdere straffe og strammere regler for udgang har gjort det langt sværere at få en uddannelse i fængslet, mener ansatte i fængslerne og en uddannelsesforsker. De indsatte skal derfor sikres bedre muligheder for uddannelse. Alt andet betyder mere kriminalitet, flere ofre og indsatte, mener de


 Indsatte i de danske fængsler har fået forringet deres muligheder for at få sig en uddannelse på grund af stramninger af lovgivningen, mener fængselsleder, uddannelsesekspert og de ansatte i fængslerne.
"Det er ikke muligt for os at tilbyde alle mulige former for uddannelse i fængslerne, derfor er de indsatte afhængige af muligheden for at få udgang. Specielt de langtidsdømte har fået indskrænket deres muligheder for udgang, efter loven blev strammet i 2002," forklarer fængselsleder og jurist Hans Jørgen Engbo.
Stramningen af straffuldbyrdelsesloven har haft vidtrækkende konsekvenser, fordi der generelt bliver givet hårdere straffe, og fordi dem, der sidder lang tid i fængsel, også har brug for mere tid til at forberede sig på udslusning i samfundet, mener Engbo. Også de indsatte med kortere straffe har fået sværere ved at opnå frigang under afsoning. 
Kun hver femte af de 4.000 indsatte i de danske fængsler har i dag mulighed for at få undervisning, mens de afsoner deres dom, forklarer formand for Kriminalforsorgsforeningen John Hatting. 
Han mener, at opgaven med at få uddannet de indsatte går i den helt forkerte retning og henviser til en undersøgelse blandt de indsatte i Ringe Statsfængsel, hvor langt de fleste unge sidder. Her havde knap 60 procent af de indsatte ikke færdiggjort 9. klasse.
"Det er et stigende problem, at der er alt for få folk til at tage sig af undervisning og vejledning af de indsatte. I resten af samfundet er antallet lig nul, når vi kigger på, hvem der ikke har gjort folkeskolen færdig. Alligevel er der kun 60 lærere og ti studievejledere til de cirka 4.000 indsatte i danske fængsler," fortæller John Hatting.
Dårligere rustet
Han er enig, at reglerne for udgang er et stort problem. 
"At få udgang et par gange om ugen til kurser og undervisning giver ikke bare den indsatte nye kompetencer, men har den dobbelte gevinst, at det også ruster dem bedre til livet uden for murene, og den mulighed er klart blevet forringet," siger John Hatting.
30-40 procent af de indsatte vil gerne have sig erhvervsuddannelse, så de bedre kan klare sig efter endt afsoning, viser en undersøgelse fra sidste år lavet af lektor Peter Koudahl fra Danmarks Pædagogiske Universitetsskole ved Aarhus Universitet. 
Han er enig i, at stramningerne af lovgivningen om afsoning modarbejder formålet omkring resocialisering via uddannelse.
"Det, vi kan konstatere, er, at jo mere du sidder i fængsel uden lave noget meningsfyldt, jo større chance er der for, at du vender tilbage til fængslet igen. Hvis opgaven er, at de indsatte ikke skal begå ny kriminalitet, så er det en rigtig dårlig ide, at de skal vente så længe med at kunne uddanne sig," siger Peter Koudahl.
De sidste par år er der blevet taget initiativer til mere uddannelse i fængslerne, men der er stadig langt flere indsatte, der gerne vil gå i skole, end der er kapacitet til i fængslerne, og en lang række uddannelser kræver, at de indsatte får i mulighed for udgang til undervisning, mener Peter Koudahl.
"Som det ser ud nu, har helt op mod 40 procent af de 18-25-årige ikke færdiggjort niende klasse, og relativt få af dem får faktisk en uddannelse i fængslet, i forhold til hvor stort behovet er," siger han.
Det Radikale Venstre arbejder på et beslutningsforslag, der skal fremme uddannelsesniveauet blandt de indsatte i danske fængsler, fortæller retsordfører Morten Østergaard. Han mener, at regeringens fokus på retsfølelsen og skærpede straffe har gjort, at der igennem flere år ikke er blevet gjort nogen nævneværdig indsats for resocialisering af de indsatte.
"Der skal være fokus på uddannelse i fængslet fra dag ét. Det vil kræve flere penge, men de er godt givet ud, hvis vi hindrer folk i at begå ny kriminalitet og får mindsket antallet af ofre for kriminaliet. Men det kræver en politisk prioritering blandt andet i form af bedre økonomi og bedre muligheder for udgang til uddannelse," siger Morten Østergaard.


