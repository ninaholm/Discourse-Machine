Politi uden viden om venstreorienteret menneskesmugling
Ingen myndighed eller politikreds har oplysninger om, at den trotskistiske organisation SAP var involveret i menneske-smugleri i stor stil i 1980'erne, således som PET-Kommisionen har anført


 En høring fra Rigspolitiet hos landets 12 politikredse viser, at det almindelige politi ikke er i besiddelse af oplysninger, der kan bekræfte, at det trots- kistiske Socialistisk Arbejder Parti (SAP) har været involveret i menneskesmugling i stor stil.
PET-Kommissionen refererede bl.a. i sin beretning sidste sommer en PET-rapport fra juli 1990, der fastslog, at »SAP/SAP hovedkontor i DK kontaktcenter og SAP er meget stærkt involveret i menneskesmuglingen«. I 175 tilfælde skulle den venstreorienterede gruppe for økonomisk vinding og for at skabe militante tilstande have medvirket til indsmugling af flygtninge.
Siden har bl.a. Peter Skaarup (DF) forsøgt at komme til bunds i, om politiet eller Politiets Efterretningstjeneste (PET) i denne periode holdt hånden over venstreorienteret kriminalitet, fordi man ønskede at overvåge frem for at strafforfølge.
I takt hermed har PET og justitsminister Lars Barfoed (K) nedtonet betydningen af den gamle PET-rapport. Det viste sig nemlig, at den blot byggede på, hvad en informant havde lyttet sig frem til under en samtale mellem to personer på SAP's kontor.
Senest har Barfoed i endnu et svar til Folketinget bekræftet, at hverken Rigspolitiet eller »andre myndigheder« ligger inde med oplysninger om et venstreorienteret menneskesmugleri.
At Rigspolitiet under sin høring af politikredsene heller ikke selv forudså, at høringen ville føre til konkrete resultater, fremgår af høringsskrivelsen, der blev mailet rundt den 20. august 2010:
»Såfremt en politikreds  - mod forventning - skulle ligge inde med sådanne oplysninger,« skal Rigspolitichefen have besked.
Alt tyder derfor på, at PET omhyggeligt i den 20 år gamle rapport har registreret et løst rygte uden hold i virkeligheden.
Kritik af Kommissionen
Tidligere folketingsmedlem Søren Søndergaard, der selv var medlem af SAP i 1980'rne, spørger nu, hvorfor et løst rygte skulle med i PET-Kommissionens beretning:
»Den danske befolkning har givet 10 år og mange, mange millioner til PET-Kommissionen netop for at undersøge den slags. Det ville have været inden for kommissionens område at undersøge, hvis PET havde holdt hånden over omfattende kriminalitet. Hvorfor har de ikke selv taget kontakt til politiet,« lyder kritikken fra Søndergaard.
Enten kunne kommissionen have bragt emnet frem under de mange afhøringer af PET-folk for at få det nærmere afklaret, mener Søndergaard. Eller også kunne kommissionen have noteret, at PET registrerede løse rygter.
»Barfoeds seneste oplysning om, at ingen myndigheder har den mindste oplysning om menneskesmugleri, er det nærmeste en frikendelse, man kan komme,« vurderer Søndergaard.
I en såkaldt folkebog, som tre af historikerne bag PET-Kommissionen udgav sidste år på Gyldendal med et referat af Kommissionens arbejde, refereres s. 279 »nye oplysninger om, at personer fra SAP var involveret i menneskesmugling (...) Fra SAP's kontor blev der dernæst sendt faxer til det pågældende land med falsk dokumentation, der skulle gøre det muligt for flygtningene at komme til Danmark.«
For egen regning kommenterer forfatterne efterfølgende, at »det er tankevækkende«, at SAP ikke »konkret (har) afvist oplysningerne i PET's arkiv«.
En af dem, Morten Heiberg, vil ikke nærmere forklare, hvorfor det skulle være »tankevækkende«.
»Vi kunne ikke finde en egentlig afstandtagen fra gruppen,« forklarer han.
- Ifølge justitsministeren har hverken PET, det almindelige politi eller andre myndigheder oplysninger, der peger på menneskesmugleri. Er det tankevækkende?
»Det er æbler og pærer, du spørger om,« svarer Heiberg.
- Af Rigspolitiets nylige høring af politikredsene fremgår det, at man ikke forventede at finde konkret materiale om menneskesmugleri. Er det tankevækkende?
»Jeg kan ikke svare på, hvad andre skriver,« siger Heiberg.


