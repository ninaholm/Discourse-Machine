'Modkøbsgarantier gør firmaer sløve'
Det er skuffende, når danske virksomheder klager over, at de ikke får ordrer, lyder det fra producenten af kampflyet JSF, der også afviser, at udgifterne til flyet er ude af kontrol. Og så var der lige den sag om spionage
Tom Burbage fra flyproducenten Lockheed Martin understreger over for Information, at han ikke går ind for modkøbsgarantier, da de efter hans mening har en tendens til at gøre virksomheder sløve.


 Egentlig skal interviewet med vicedirektør Tom Burbage fra flyproducenten Lockheed Martin handle om Danmarks køb af nye kampfly: Prisen på flyene og dansk erhvervslivs stigende utilfredshed med forløbet. 
Men først er der lige en anden ting, det ikke er til at komme uden om. 
Tidligere på ugen kunne den amerikanske avis Wall Street Journal nemlig fortælle, at udenlandske spioner har haft held til at hacke sig ind i Lockheed Martins it-system og stjæle følsomme oplysninger om det nye hypermoderne kampfly Joint Strike Fighter (JSF) - et af de tre kampflytyper, som Folketinget lige nu overvejer at købe som erstatning for de danske F-16 fly. 
Talsmænd fra Lockheed Martin var dog også lynhurtigt ude og sige, at historien intet havde på sig. Wall Street Journals kilder lyver, lød det, mens avisen omvendt fastholdt, at der var tale om spionage.
- Tom Burbage, hvad er op og ned i den historie?
"Artiklen citerer en anonym kilde i Pentagon (det amerikanske forsvarsministerium, red.), og det første vi gjorde, den dag artiklen kom, var at tale med vores kontakter i ministeriet, og hverken de eller os - for den sags skyld - kender til, at der på nogen måde skulle være sluppet følsomme oplysninger ud," pointerer Tom Burbage og understreger samtidig, at det omvendt ikke er usædvanligt, at hackere forsøger at få adgang til Lockheed Martin. 
"Det er desværre virkeligheden i dag. På et tidspunkt lykkedes det også hackere at læse nogle interne mails med julehilsner. Men de følsomme ting slipper ikke ud."
Skred i prisen
Udviklingen af JSF blev sat i gang i 1996, og nærmest fra dag ét har der været kritik af, at prisen på udviklingen af kampflyet var kommet ud af kontrol. Oprindeligt forventede man, at den samlede pris på udviklingen ville ligge omkring 200 milliarder dollar - inklusiv de fly den amerikanske stat og Storbritannien som de første har forpligtet sig til at købe. Men siden er den forventede pris steget til næsten 300 milliarder dollar, og den amerikanske rigsrevision anslår, at prisen alene i 2008 skred med 23 milliarder dollar. 
- Er udgifterne fuldstændig ude af kontrol?
"Stigningerne skyldes, at den amerikanske stat har rykket nogle ordrer, så hele JSF-programmet nu løber til 2036 i stedet for til 2024. Det betyder, at 12 års ekstra inflation skal lægges oven i prisen. Men det, der ofte sker, når medierne omtaler prisstigninger på JSF, er, at betydningen af inflation bliver overset. Hvilket er en fejl, for der er ikke tale om, at prisen stiger, men at programmet bliver ændret."
- Al kritikken af Lockheed Martins ansvar for de stigende udgifter rammer med andre ord fuldstændig ved siden af?
"Nej, slet ikke. Der sker løbende ting, der får udgifterne til at stige. For et år siden havde vi et testfly, der brød sammen. Det betød, at vi måtte ændre flyets motor, hvilket satte processen tilbage med et halvt års tid. Jeg forsøger ikke at sige, at den slags tekniske risici ikke eksisterer, men det er bare ikke sådan, at udgifterne dramatisk er ude af kontrol."
- Hvad skal Danmark i sidste ende give for et stk. JSF?
"Hvis Danmark beslutter sig for at købe JSF, og som forventet afgiver sin ordre omkring 2014, er det vores vurdering, at prisen bliver noget under 60 - men over 40 - millioner dollar pr. fly. I 2014-priser vel at mærke." 
Sløve virksomheder
I den senere tid er Danmarks køb af kampfly blevet kædet sammen med en diskussion om, at leverandøren af det nye kampfly skal forpligte sig til at lave modkøb i danske virksomheder. En diskussion der har fået ekstra liv af, at de to andre potentielle leverandører af kampfly, Boeing og Saab Gripen, har garanteret, at de vil lave modkøb svarende til henholdsvis 100 og 180 procent af den pris, Danmark skal betale. Samtidig klager flere danske virksomheder over, at mange ordrer hidtil er gået ude om dem - på trods af, at Danmark har betalt 125 millioner dollar for at være med som industriel partner i JSF-programmet. 
- Lockheed Martin giver ikke garanti for modkøb. Hvorfor skal Danmark alligevel købe JSF?
"Vi bruger ikke modkøbsgarantier, fordi garantier har en tendens til at gøre virksomheder sløve. Til gengæld kan vi stille de virksomheder, der ønsker at være med og konkurrere om ordrer, i udsigt, at de kan få adgang til hele programmet. Det vil sige til udvikling, produktion og vedligeholdelse af de næsten 4.000 kampfly, der kommer ud af programmet. Det er i mine øjne mere attraktivt end modkøb, der svarer præcist til prisen på 24 eller 48 fly."
- Men dybest set er der jo ingen garanti for, at Danmark får flere ordrer end dem til en værdi af 50-55 millioner dollar, der allerede er kommet?
"Det er først nu, hvor flyet er ved at være færdigudviklet, at der begynder at løbe ordrer ind på JSF. Derfor kan vi også først nu for alvor tegne kontrakter med underleverandører i for eksempel Danmark, og det er vores klare vurdering, at uanset om Danmark ender med at købe JSF eller ej, vil I i hvert fald få ordrer til en værdi af 125 millioner dollar inden 2013."


