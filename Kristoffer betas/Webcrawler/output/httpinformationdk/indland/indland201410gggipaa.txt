GGGI på tilbagetog i korruptionssag
Det passer ikke, bring en berigtigelse, lød det for to uger siden fra GGGI, da Information kunne afsløre, at klimaorganisationen var under efterforskning for korruption. Men nu er sagen officielt bekræftet
Lars Løkke Rasmussen (V) på anklagebænken: GGGI-sagen indledte et stormvejr for Løkke, men en ny undersøgelse af GGGI vedrører angiveligt ikke Løkkes periode som formand for organisationen.


 Kort efter at Global Green Growth Institute (GGGI) offentligt benægtede, at klimaorganisationen skulle være centrum for en korruptionsundersøgelse, bekræfter koreanske myndigheder nu officielt undersøgelsens eksistens.
Det fremgår af en orientering, som det danske Udenrigsministerium onsdag oversendte til Rigsrevisionen: »Udenrigsministeriet har modtaget underretning fra de koreanske myndigheder om, at den koreanske antikorruptionsmyndighed (Anti- Corruption and Civil Rights Commission/ACRC) har bekræftet, at en sag vedrørende GGGI er indledt. ACRC har ikke ønsket at oplyse yderligere om den igangværende undersøgelse,« lyder det.
Information omtalte allerede i midten af september ACRC’s efterforskning af GGGI, men det er først nu, sagens eksistens er bekræftet fra officielt hold. Hidtil har GGGI direkte benægtet sagen. Efter Informations oprindelige artikel rettede klimaorganisationen således henvendelse til Ekstra Bladet, som havde bragt et Ritzau-telegram om historien.
»Det danske telegrambureau Ritzau og jeres avis kørte en historie, der fejlagtigt anfører, at Global Green Growth Institute er under efterforskning af Sydkoreas Kommission for Anti-korruption og Civile Rettigheder (ACRC). Vi forstår, at ACRC ikke har modtaget nogen anmodning om at undersøge GGGI og ikke har nogen planer om at starte sådan en undersøgelse. Vi anmoder om, at I bringer en rettelse,« lød det i mailen fra GGGI’s kommunikationschef, Mike Sullivan, til Ekstra Bladet 16. september.
Intet svar
Selv om det var Information, der havde skrevet historien, modtog denne avis ingen henvendelse fra klimaorganisationen. Information blev i stedet opmærksom på GGGI’s klage via Ekstra Bladet og spurgte i en e-mail til klimaorganisationens kommunikationschef, om organisationen ville benægte, at en efterforskning var undervejs.
Mere end to uger efter har GGGI fortsat ikke besvaret den henvendelse.
I Udenrigsministeriets orientering til Rigsrevisionen ser det imidlertid ud til, at GGGI ikke længere benægter at være under efterforskning.
»GGGI har understreget, at undersøgelsen formentlig vedrører forhold, der ligger forud for etableringen af GGGI som international organisation i 2012, og at GGGI er rede til at samarbejde fuldt ud med ACRC, uden at det i øvrigt berører GGGI’s status som international organisation,« lyder det.
Dansk relevans
GGGI blev omdannet til en international organisation i sommeren 2012. Før da havde det været en koreansk organisation. Ifølge det koreanske udenrigsministerium har antikorruptionsmyndigheden ACRC ikke »kompetence til at undersøge forhold i internationale organisationer«, lyder det i orienteringen til Rigsrevisionen.
Hvis det er korrekt, kan ACRC’s undersøgelse kun omfatte tiden før sommeren 2012, det vil sige før Lars Løkke Rasmussen (V) tiltrådte som formand. Det udelukker imidlertid ikke, at undersøgelsen kan have relevans for Danmark. Skiftende danske regeringer har siden 2011 støttet organisationen med 30 millioner bistandskroner årligt, og Danmark har også i tiden før 2012 været repræsenteret i bestyrelsen, først af daværende energi- og klimaminister Lykke Friis (V) og dernæst daværende udviklingsminister Christian Friis Bach (R).
Information har blandt andet afdækket, hvordan en række millionkontrakter i tiden før 2012 blev givet til konsulentfirmaet McKinsey uden en udbudsrunde – i strid med GGGI’s egne regler. Det skete, mens en McKinsey-medarbejder udstationeret i GGGI spillede det, eksperter har betegnet som en dobbeltrolle. Kontrakterne blev ifølge den koreanske rigsrevision betalt med støttemillioner fra Danmark.
Det har ikke været muligt at få en kommentar fra GGGI.
Information præciserer, at aftalen om at omdanne GGGI til en international organisation – som blev indgået i juni 2012 – først blev effektueret i oktober samme år. Formelt set blev GGGI derfor først en international organisation i oktober 2012. Dermed kan også Lars Løkke Rasmussens første måneder som formand blive omfattet af ACRC's undersøgelse. Lars Løkke Rasmussen blev formelt indsat som formand under en ceremoni i Rio i juni 2012.

