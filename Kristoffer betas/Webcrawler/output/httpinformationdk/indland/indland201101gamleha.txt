Gamle håndværkere giver Silvan mere troværdighed over for kunderne
Der er ikke brug for efterlønnerne på arbejdsmarkedet, lyder det i den aktuelle politiske debat. Og manglende seniorpolitik sender da også tusindvis af ældre medarbejdere på efterløn, viser nye tal fra HK. Men Silvan går imod strømmen og har for længst fået øjnene op for det grå gulds kvaliteter


 Syv ud af ti danske virksomheder inden for handelsområdet har ikke en seniorpolitik, som medarbejderne kender til. Det viser en ny HK-undersøgelse blandt seniormedarbejdere inden for handelsområdet, der blev offentliggjort i mandags.
I dag vælger to ud af tre medarbejdere over 60 år inden for handelsområdet at gå på efterløn. Og ifølge HK's undersøgelse stopper mange af de ældre medarbejdere, fordi de frygter at blive prikket på skulderen i forbindelse med den næste fyringsrunde.
Statistikken fra HK Handel bekræfter seniorernes frygt: Omkring halvdelen af de ansatte inden for handelsområdet er under 30 år, vurderer HK Handel.
»Når en medarbejder kommer på den anden side af 50 år, er efterspørgslen helt anderledes. Vi vurderer, at mindre end fem procent af medarbejderne inden for butiksområdet er over 50 år i dag,« siger Jørgen Hoppe, formand for HK Handel.
Men selvom risikoen for en fyreseddel ser ud til at stige med antallet af grå hår, ruller de ældre hoveder ikke altid først i detailsektoren.
I byggemarkedskæden Silvan har man fundet ud af, at seniormedarbejderne er en gevinst for forretningen. Derfor har Silvan i en årrække gjort en aktiv indsats for at holde på seniorerne og lokke nye til at arbejde i virksomhedens 40 byggemarkeder landet over.
Stor viden - stor værdi
»For fem år siden lavede vi en kampagne, hvor vi specifikt søgte seniorer. Det var gået op for os, at de kunne give vores butikker ekstra værdi. Vi har blandt andet ansat mange ældre håndværkere, der besidder en stor faglig viden om byggematerialer. Deres faglige viden kan vi overføre til vores kunder, og det har vist sig at være en stor servicefaktor,« siger Silvans HR-chef Morten Elbro.
Silvan har omkring 1.600 medarbejdere ansat på landsplan. Heraf er 214 medarbejdere over 50 år.
»Over tid har vi fået flere af den gruppe af medarbejdere. For fem år siden var der mellem 70-80 medarbejdere over 50 år. Udviklingen skal naturligvis ses i sammenhæng med, at der i dag er relativt flere ældre på arbejdsmarkedet generelt. Men vi vil bestemt forsøge at holde fast i seniorerne,« siger Morten Elbro.
Selvom ryggen og armen er slidt efter årtiers arbejde med at lægge mursten eller hamre søm, behøver man ikke nødvendigvis at trække sig tilbage fra arbejdsmarkedet, mener HR-chefen.
»Hvis man kigger på vores varesortiment - træ og VVS og den slags - henvender vi os ret præcist til nedslidte håndværkere. For os er det fantastisk at kunne få de kompetencer indenfor i vores varehuse. Mange håndværkere er stolte af deres fag og håndværk og vil gerne give deres viden videre. Og så er det meget mere troværdigt, at der står en tidligere VVS-mand og rådgiver vores kunder,« siger Morten Elbro.
Hver ottende af Silvans medarbejdere tilhører den ældste del af arbejdsmarkedet, og mange har fysiske skavanker efter årtiers fysisk arbejde. Men det kan ikke aflæses i sygefraværet.
»Sygefrekvensen i de af vores butikker, der har flest ældre medarbejdere, er lavere end i resten af vores butikker. De ældre medarbejdere er generelt mere stabile rent arbejdsmæssigt. De kommer på arbejde, fordi de har lyst og udstråler det, når de møder ind,« siger Morten Elbro.
Fleksibel arbejdskraft
Det faktum, at en større og større del af befolkningen samtidig hører til 'halvtreds plus-segmentet, er ifølge Morten Elbro også en grund til at holde fast i seniorerne.
»Vi har en del ældre kunder, og de spejler sig i vores ældre medarbejdere,« siger han.
Halvtreds plus-segmentet gør det også lettere at fylde virksomhedens vagtplan ud, fordi mange foretrækker at arbejde på nedsat tid. Silvan har derfor indført en ordning, så de ældre medarbejdere kan arbejde de timer, de ønsker, ned til otte timer om ugen: »For os er de en fleksibel arbejdskraft, blandt andet i forhold til vores arbejdstider. I stedet for at forlade arbejdsmarkedet helt vil de ofte gerne arbejde 10 eller 15 timer om ugen. Nogle vil måske gerne arbejde fra klokken 13 til 19. Seniorerne har jo ikke små børn derhjemme, og på den måde giver de en større fleksibilitet til vores arbejdsstyrke.«
- I fokuserer meget på  de ældre medarbejdere.  Men har I som virksomhed ikke også et ansvar for at køre de unge ind på arbejdsmarkedet?
»Det er klart, at det ville blive et problem primært at have ældre ansatte i vores forretninger. For så skulle vi skifte alle vores medarbejdere ud på én gang, når de går på pension. Men vi har også mange unge medarbejdere ansat. Det handler om at have et nogenlunde konstant match mellem de forskellige aldersgrupper, så vi afspejler vores kunder og samtidig opretholder et vist fagligt niveau,« siger Morten Elbro.

