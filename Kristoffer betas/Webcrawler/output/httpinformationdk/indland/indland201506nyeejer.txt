Nye ejere i dansk landbrug
Både pensionskasser og forbrugere er i dag gårdejere herhjemme


Liberaliseringen af landbrugsloven i december 2014 har udvidet mulighederne for opkøb og ejerskab af danske landbrugsbedrifter. I princippet kan nu enhver med penge nok købe danske landbrug. Og den landmand, der under et sådant nyt ejerskab kommer til at drive gården videre som forpagter, skal ikke længere have bestemmende indflydelse.Hos Landbrug &amp; Fødevarer var der op til lovens vedtagelse stærk bekymring over, at udenlandske kapitalfonde og spekulative investorer nu vil kunne overtage landbrugsejendomme i Danmark. Ifølge den finansielle dataformidler Preqin har 34 private kapitalfonde med specielt fokus på landbrug i dag investeringsprojekter for næsten 100 milliarder kr. i jord og landbrugsbedrifter i en række lande. Dertil er op mod 100 andre kapitalfonde med bredere sigte i gang med at investere et mere end dobbelt så stort beløb i landbrug. Verdens største forvalter af finansielle værdier, selskabet BlackRock, har placeret 1,25 mia. kr. i en fond til opkøb af landbrug.Hverken Landbrug &amp; Fødevarer eller Videnscentret for landbrug SEGES kender endnu til sådanne planer eller projekter med udenlandske investorer som ejere af dansk landbrug.Til gengæld er pensionskassen AP Pension via selskabet Dansk Farm Management gået aktivt ind i opkøb af landbrugsbedrifter, hvor den hidtidige ejer har ønsket at sælge.&raquo;Vi mener, at landbrug er en god investering, men vi kræver, at der er en fornuftig sammenhæng mellem investeringer og forventet afkast,&laquo; hedder det på selskabets hjemmeside.Ifølge Hans Christian Jørgensen, del af ledelsen i AP Pensions selskab, har man til dato opkøbt otte hjemlige bedrifter for i alt 350 mio. kr., og flere opkøb er på vejEt eksempel er AP Pensions køb i dette forår af en bedrift omfattende tre biodynamiske gårde i Sønderjylland. De hidtidige ejere er mælkeproducenter, og de vil nu fortsætte driften i deres eget nyetablerede andelsselskab Almende, der bliver forpagter hos AP Pension. Biodynamikerne ser aftalen med AP Pension som en sikring mod, at gårdene lægges tilbage til konventionel drift, når de en dag må stoppe.En anden alternativ ejerform er Landbrugslauget Brinkholm, som lige siden 2001 har drevet en økologisk gård ved Karise. Ejerne er 500 forbrugere, der hver har købt en andel à 5.000 kr. i gården, og som får del i gårdens afgrøder og kornprodukter, på frivillig basis medvirker til driften og er med til at beslutte, hvad der skal produceres og gøres på bedriften.Ved Randers Fjord søger frugtavler Christian Hansen og hans søn, gartner Lasse Hansen, at realisere noget lignende: Der skal ske et generationsskifte på familiens økologiske frugtplantage med æbler, pærer, blommer, kirsebær og nødder, og det vil man gøre via en nystartet forening, Rydernes Økologiske Fællesskab. Her skal foreløbig 100 forbrugere kunne købe sig ind i projektet for 5.000 kr. pr. andel &ndash; for det får man rabat på plantagens produkter, adgang til bedriften og til kurser og arrangementer samt indflydelse på fællesskabets udvikling.
