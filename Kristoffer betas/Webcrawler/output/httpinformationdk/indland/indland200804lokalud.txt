Lokaludvalg negativ over for ungdomshus



 Bispebjerg Lokaludvalg er rigtig kede af overborgmester Ritt Bjerregaards planer om et nyt ungdomshus i bydelens kulturhus.
Bispebjerg Kulturhus vil blive amputeret, hvis det skal deles med de tidligere brugere af Ungdomshuset på Jagtvej 69 i København. Det mener formand Alex Heick (R) og næstformand Jørgen Rose (S), efter at de torsdag eftermiddag fik præsenteret forslaget om et nyt ungdomshus på Dortheavej 61, som også huser bydelens kulturhus.
- Det forekommer meget svært at se, hvordan Bispebjerg Lokaludvalg på nogen måde vil kunne anbefale en sådan løsning, som i realiteten vil amputere et velfungerende kulturhus, lyder det i en pressemeddelelse.
 De mener, at en halvering af kulturhusets hovedbygning reelt vil betyde en lukning af et kulturhus, som i dag benyttes flittigt af borgerne i bydelen.
 - Bispebjerg Lokaludvalg er principielt altid interesseret i at bidrage til løsninger, som er til det bedste for bydelen. Dette forslag opfylder dog ikke dette ønsker. Det løser måske et problem for ungdomshusbevægelsen, men skaber andre og kan højst bruges som en meget midlertidig overgangsløsning, udtaler Alex Heick og Jørgen Rose, der endnu ikke har diskuteret forslaget med resten af lokaludvalget.
Denne holdning deles af Københavns kultur- og fritidsborgmester Pia Allerslev (V), som i går udtalte følgende til jp.dk:
- Det er en sorgens og en skammens dag for demokratiet. Jeg ønsker ikke for nogen københavnere, at de får et ungdomshus til nabo. Derudover er det en helt håbløs placering. Man smadrer et velfungerende og populært kulturhus og placerer det tre forskellige steder i bydelen. Et naturligt samlingspunkt bliver spredt for alle vinde.

