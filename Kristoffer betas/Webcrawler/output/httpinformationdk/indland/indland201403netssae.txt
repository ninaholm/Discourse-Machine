Nets sælges for 17 milliarder kroner
Nets er mandag blevet solgt for 17 milliarder kroner. Køberne er Advent International, ATP og Bain Capital


 
	Advent International, ATP og Bain Capital har mandag underskrevet en aftale om at købe 100 procent af aktiekapitalen i Nets af de nuværende aktionærer, der er en gruppe på 186 hovedsageligt danske og norske banker, for 17 milliarder kroner.

	Nets udbyder blandt andet Dankortet, Betalingsservice, NemID og ejer sammen med PostDanmark også e-Boks.

	Handlen, der skal godkendes af myndighederne, forventes afsluttet i andet kvartal 2014.

	Nets’ bestyrelsesformand Peter Lybecker har stor tiltro til de nye ejere.

	»Det vigtigste for Nets’ bestyrelse har været, blandt adskillige interesserede parter, at vælge den bedste ejer med en klar forståelse for den rolle, Nets spiller i samfundet, herunder vigtigheden af at udvikle Nets’ enestående sektorløsninger som Dankort og BankAxept samt behovet for at sikre personlige data.«

	»Jeg har stor tiltro til, at vi har fundet en højt kvalificeret ejer af Nets, og som har den rette balance mellem en stærk, lokal forankring og indsigt og en omfattende global ekspertise inden for betalingsformidlingssektoren.«

	»På aktionærernes vegne vil jeg sige, at vi glæder os til samarbejdet med den nye ejer som kunder og strategiske partnere,« siger han.

	Advent International og Bain Capital har foretaget en lang række investeringer i Norden gennem de sidste 20 år, og ATP forvalter pensionsopsparinger for 593 milliarder kroner for næsten fem millioner danskere.

	Direktør for ATP, Carsten Stendevad, mener, at den nye investering vil komme deres medlemmer til gode.

	»For ATP er der tale om en betydelig investering, som efter vores mening vil skabe stor værdi for vores medlemmer.«

	»Vi ser dette køb som en meget attraktiv investeringsmulighed, hvor vi kan være med til udvikle Nets fra at være en stærk nordisk virksomhed til at være førende på det nordeuropæiske betalingsformidlingsmarked med hovedsæde i Danmark,« siger han.

	Nets, der har sit hovedsæde i København, er den førende nordeuropæiske leverandør af digitale betalings-, informations- og ID-løsninger.

	Virksomheden har 2600 ansatte i fem lande – blandt andet i Danmark, Sverige og Norge – og forbinder banker, forretninger og virksomheder via sit netværk.

	I 2013 formidlede Nets over seks milliarder korttransaktioner for mere end 33 millioner betalingskort og cirka 500.000 forretninger i Norden.

