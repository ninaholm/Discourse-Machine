Industrilobby bremser EU-forbud mod hormonforstyrrende stoffer
I årevis har den kemiske industri i USA og EU ført krig mod EU-regler om farlige hormonforstyrrende stoffer, som ifølge forskere koster EU over 150 mia. euro om året. Nu bruges TTIP-forhandlingerne med USA til yderligere forhaling


 Den kemiske industri i USA og EU har i årevis ført en intens kampagne for at bremse en fælles EU-regulering af hormonforstyrrende stoffer. Stofferne kan indgå i pesticider, plast, emballage, kosmetik, tekstil m.m. De mistænkes for at nedsætte frugtbarheden, give testikel- og brystkræft, øge risikoen for diabetes og fedme m.m. Ny forskning peger på omkostninger i EU på over én billion kr. årligt som følge af skadevirkningerne. EU vedtog tilbage i 2009 en lov om regulering af stofferne efter forsigtighedsprincippet, men heftigt pres fra industrien har spændt ben for lovens implementering. Fælles EU-kriterier for regulering af de hormonforstyrrende stoffer skal nu næppes ventes før 2017.
Industrien har kædet EU-reglerne sammen med forhandlingerne om en frihandelsaftale mellem EU og USA.
Læs også: Industrien bruger TTIP til at bremse EU’s hormonforbud
»En EU-vedtagelse af regler, der adskiller sig mærkbart fra den amerikanske miljøstyrelses program for hormonforstyrrende stoffer, vil sandsynligvis skabe lige netop den type lovgivningsmæssige barrierer, som en mulig frihandelsaftale mellem USA og EU skulle designes til at håndtere,« lyder det fra den amerikanske pesticidindustris brancheorganisation CropLife America.
Systematisk pres
Det er ngo’erne Corporate Europe Observatory og Pesticide Action Network Europe, der har fået frigivet hundreder af emails og dokumenter, der belyser industriens systematiske pres på bl.a. EU-Kommissionen. Lobbyismen har medvirket til, at ledende skikkelser i kommissionen i 2013 bremsede et næsten færdigt forslag og i stedet søsatte en langsommelig evalueringsproces, som stadig er i gang. Professor i miljømedicin Philippe Grandjean, Syddansk Universitet og Harvard School of Public Health, kalder det »skandaløst, at kommissionen efter hårdt pres fra industriens repræsentanter har udsat en afgørelse om regulering af hormonforstyrrende stoffer i flere år«.
»Vi har beregnet, at de årlige udgifter i EU forårsaget af disse stoffers helbredsskadende effekter er mindst 150 mia euro. Den største udgiftspost er skader på hjernens udvikling, og mine kolleger og jeg har gang på gang gjort opmærksom på, at vi har et ansvar for næste generations hjerner. Men vi har både industri og landbrug imod os, og vi kan ikke råbe nær så højt, som de kan.«

