Lene Espersen skal svare i hætte-sag
Under den dramatiske aktion i Vollsmose den 5. september 2006 trak politiet stofhætter ned over hovedet på flere af de anholdte, inden de blev ført bort. Nu vil oppositionen vide, hvorfor og hvornår politiet bruger hætter


 Justitsminister Lene Espersen (K) skal nu svare på, hvorfor og hvornår politiet bruger hætter i forbindelse med anholdelser.
"Hun bliver nødt til at forholde sig til de her spørgsmål," siger Simon Emil Ammitzbøll (RV), der sammen med Line Barfod (Ø), Anne Baastrup (SF) og Karen Hækkerup (A) vil rejse sagen i folketingets Retsudvalg. 
I gårdagens Information beskrev vi, hvordan de anholdte i terrorsagen fra Vollsmose ved anholdelsen den 5. september 2006 blev iklædt hvide heldragter og fik hænderne fikseret i plastikstrips bag ryggen. Og endelig at fem af de anholdte blev berøvet synet ved at få trukket stofhætter ned over hovedet. I den mundering blev den nu 19-årige RD i flere timer kørt rundt i en bil uden at vide, hvad han var sigtet for. Han troede, at han var på vej til et hemmeligt CIA-fængsel, for sådan ville dansk politi ikke opføre sig, det var han sikker på.
Lene Espersen kalder det "normalt ved større anholdelsesaktioner, at der træffes en række foranstaltninger af sikkerhedsmæssig karakter med henblik på bl.a. at beskytte den anholdte, eventuelle naboer og politiet selv". 
Internationale kurser?
Men det svar tilfredsstiller ikke oppositionen. Line Barfod beder derfor justitsministeren redegøre for, hvilke instrukser politiet følger ved anholdelser, og i hvilke situationer de må bruge udstyr som overtræksdragter og hætter. 
Line Barfod spørger også, hvor det danske politi har fået sine idéer fra. Allerede i gårsdagens avis luftede Line Barfod den tanke, at der kunne være tale om "et internationalt koncept". Det ligner det, vi har set fra Guantanamo og Afghanistan om, hvordan, man behandler fangerne der, sagde hun. Barfods sidste spørgsmål til ministeren lyder derfor:
"Ministeren bedes oplyse, om dansk politi har deltaget i internationale kurser i anholdelse, eller om der har været udenlandske instruktører i Danmark, eller hvorfra inspirationen kommer til at give anholdte hætter over hovedet, overtræksdragter mv."
Enhedslistens spørgsmål støttes af de radikale, SF og S. Socialdemokraternes retsordfører, Karen Hækkerup, har endnu et spørgsmål til ministeren. 
"Hvornår smider I hætterne ud," lyder det.
"Jeg er rystet over, at det finder sted i Danmark. Uanset hvorfor man har gjort det, og hvad man har haft af overvejelser, så synes jeg, at man skulle tage og få kylet de hætter væk," siger Karen Hækkerup.
Simon Emil Ammitzbøll er enig.
"Jeg har gennemgået alle skuffer i hjernen på mig selv. Og jeg kan simpelthen ikke frem til en legitim fornuftig begrundelse for, hvorfor man sætter de der hætter over hovedet på folk - ud over at man skal give dem de der Guantanamo-associationer. Og det er ikke en legitim begrundelse i min verden," siger han.


