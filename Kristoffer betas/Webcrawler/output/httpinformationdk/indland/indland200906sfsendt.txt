SF: Send to EU-forbehold til afstemning nu
Danmark bør hurtigst muligt tage en afstemning om både rets- og forsvarsforbeholdet, mener SF's genvalgte MEP, Margrete Auken. Venstres Jens Rohde vil afvente Irlands ja til Lissabon-traktaten, men så er også han klar til at spørge danskerne


 Det er dagen derpå, og SF har med to mandater til EuropaParlamentet sikret sig et pænt valg. Fra partiets genvalgte spids, Margrete Auken, lyder der nu en klar opfordring til statsminister Lars Løkke Rasmussen: Send hurtigst muligt både rets- og forsvarsforbehold til folkeafstemning. 
"Jeg har ikke noget andet ønske, end at statsministeren kommer ud af hullerne. Han sidder på sin brede og venter på, at alle andre skal gøre arbejdet for ham," siger hun.
SF afventer fortsat, om statsministeren har evnen og viljen til at sikre en grøn og ekspansiv politik i et revideret eurosamarbejde, før partiet er parat til en afstemning om euroen, men tiden er allerede nu inde til at bede danskerne tage stilling til både rets- og forsvarsforbehold, mener Margrete Auken.
"Retsforbeholdet trænger sig på pga. Lissabon-traktaten, og så må vi tage drøftelserne om flygtninge-asylforbeholdet hen ad vejen. Forsvarsforbeholdet bør han skynde sig at få af sted, det er et stærkt ønske hos os alle at kunne være med," siger hun og peger på, at man i Lissabon-trakaten fokuserer på den militære sikkerhed ved en effektivisering af våbenindkøb.
"Det ser vi ikke som en oprustningsstrategi, men som et fornuftigt tiltag," siger SF'eren.
Rohde: Vent på Lissabon
Ifølge SF er der god grund til at tage de to afstemninger allerede nu, også selv om Irland endnu ikke har ratificeret Lissabon-traktaten. Men i forhold til regeringens krav om et femte forbehold - nemlig på flygtninge- og asylområdet - er en fuldt ud ratificeret ny traktat nødvendig.
Venstres nyvalgte medlem af Europa-Parlamentet Jens Rohde advarer da også mod at sende forbehold til afstemning, før den nye traktat er godkendt i samtlige medlemslande. 
"Det er meget fornuftigt, at man får vedtaget traktaten først. Vi har levet med forbeholdene i mange år, og det er ikke en katastrofe at vente lidt endnu. Desuden har vi så dårlige erfaringer med folkeafstemninger, at der er al mulig grund til at udvise forsigtighed og vente på den rette timing. Tager vi fat, før traktaten er på plads, risikerer vi, at afstemninger bliver genstand for en diskussion om processen," siger han.
I forhold til en afstemning og euroen betoner Jens Rohde det afgørende i at få et bredt flertal:
"Og her lægger jeg ikke skjul på, at det er ønskeligt at få SF med," siger Rohde, som vurderer, at der i Villy Søvndals rækker er "en proces i gang". 
Irland ventes at sende en revideret traktattekst til ny afstemning i efteråret, og meningsmålinger tyder på, at det denne gang vil udløse et ja. Så snart det er på plads, er også Venstres førstemand i EU-Parlamentet med på Aukens opfordring til Løkke:
"Lad os få forudsætningen på plads, og så synes jeg, statsministeren med fordel kan indkalde partierne bag den gældende aftale (som forhenværende statsminister Anders Fogh Rasmussen lavede for at sikre sig bred opbakning, red.) og drøfte, hvad man er klar til," siger Jens Rohde, der betoner, at det er op til Lars Løkke at beslutte, hvornår han ønsker at bede danskerne takke ja til mere EU-samarbejde.
V: Glem det
Men Venstres politiske ordfører, Peter Christensen, afviser, at man blot venter på at få Lissabon-traktaten igennem.
"Det handler om at få et klart overblik over, hvordan EU ser ud, og hvordan parterne i det hele taget stiller sig til forbeholdene. Vi har også et spørgsmål om euroen, og SF bør bruge kræfterne på at finde ud af, hvad de mener," siger han og erkender dermed, at løftet om at sætte et eller flere forbehold til afstemning i indeværende valgperiode altså ikke nødvendigvis længere står ved magt.


