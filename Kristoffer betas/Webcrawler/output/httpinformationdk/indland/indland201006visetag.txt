Den vise tager en lille pause
Fædrelejren har fået en lille ny. Det udløser en syndflod af minder – og en vikarpulje. Mindst én enkelt synes, det hele var meget sjovere i går



 »Dagen er reddet & kysten er klar/ Jeg er den der er skredet, så skaf en vikar ...« nynner ­Pia­ni­sten muntert. Vikaren er her allerede. Han skal holde øje med sin 13-årige, der er her for første gang. Et taknemmeligt job: Knægten er god for 190 cm. Så mens Pianisten tager opvasken med hjem til flytterodet i forstæderne, tager Vikaren sig lidt af mig, og jeg kan introducere ham til Runden. Den fører som altid til lidt af hvert; denne gang til fælles minder fra 70’erne i hans barndomshjem; over antagelser, der udvekslet bliver til indsigt i nutidens unge og et par ord om kontraster; til lidt musik på Pavilion Junior, der altid er god for en oplevelse, man ikke anede, man trængte til.
VI HAR lige lagt fusionskøkkenet bag os: Roskildegryden, hvor Camp Fars tilsammen fem børn med venner – 29 blev det til – for en stund fusionerer til ét middagsselskab. Dét koncept styrer bare for vildt, for nu at blive i de smås lingo. Fyld en 10 liters gryde med mad, tænd, smag til, skær brød, og kald på dem. Hvor svært kan det være. Glæde, kærlighed og paptallerkener. Vikarens knægt er der, hvor min yngste var for et par år siden. Han har lige stukket sin nysgerrige snude i noget, der om lidt tager hele kroppen og hjertet med og skriver alle historier om. Når først trolden er ude af æsken, må man som forældre blot finde noget praktisk at bruge æsken til. Jeg har plaster, lommelygte, briller og ørepropper i min. Ørepropperne er gode. Camp Far er genbo til en gruppe unge, der sidder længe om aftenen og synger til guitar og melodica. De er gode. Hver tredje sang er Cohens ’Halleluja’. Da far var dreng, var det ’Donna, Donna’ – eller var det ’The House of The Rising Sun’? Jo, det var det, den med fingerspillet. Jeg kan fint høre dem. Og med ørepropper er det rigtigt rart: ét, to og Cohen – ét, to og Cohen – ét, to og ... tæppefald.
FOREDE slippers og strikket pullover. Hun fik ret, kvinden i mit liv. Jeg vil ikke have, du forkøler dig, sagde hun og strammede mit tornyster bag mig. Her til morgen er det overskyet og blæser koldt. Så kan de sove længe, de små svin. De har ikke fortjent det, men de trænger. Det er ikke primært solen, de er blevet stegt af. De hårdest ramte har været her siden lørdag, så nu er vi der, hvor Warm Up’en vanligvis går over i Burned Out. Vejret er god timing. Jeg zigzagger rundt i landskabet. Forinden har jeg stablet alt mit grej på en campingstol og trukket et regnslag henover. Nu står den og knejser i teltet – ligesom Kheops pyramiden; dens indre er ikke lige sådan at få overblik over. 
LILLEPIGEN ringer, mens jeg vandrer gennem det mennesketomme Camp Kaos. Det var sjovere i går, betror hun mig. Meget sjovere, faktisk. Men det vidste hun allerede, da vi skiltes efter gryden: I aften skal den have gas, sagde hun drillende og vimsede væk i vrimlen med mit ’pas nu på jer selv og hinanden’ som et fjernt ekko i ørerne. Nu har hun en aftale med sin moster, der bor i nærheden. Bad, mad, stilhed, manicure – kort sagt genopladning. Sidste år løste det akut en mindre midtvejskrise. I år er det hele aftalt på forhånd – som forebyggelse. Der skal trods alt også være kræfter til selve festivalen. 
jon@information.dk
Jon Jørgensen skriver ugen ud dagbog fra Roskilde Festival, hvor han foregiver at skulle passe på sin 16-årige datter.
Følg løbende med i forsøget på www.twitter.com/jonjoergensen
Tidligere dagbogsafsnit på www.information.dk/roskilde

