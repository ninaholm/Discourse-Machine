LEDER: Røde Brian



 BRIAN MIKKELSEN (K) FORTRYDER privatisering af nogle offentlige virksomheder. For eksempel TDC's kobbernet og Københavns Lufthavne. Hør her, hvad økonomi- og erhvervsministeren siger: »Når man sidder i en kapitalfond, så tænker man ikke på det danske samfunds ve og vel, men på sine aktionærer.« Han tilføjer med hensyn til forestående privatiseringer af DSB, Dong og Post Danmark, at nu må vi »tænke os godt om.« Hvis man ikke vidste bedre, så kunne man tro, at en genfødt rød Brian Mikkelsen talte til Enhedslistens årsmøde, men ordene faldt i går i Jyllands-Posten. Og de er bemærkelsesværdige - ikke kun fordi De Konservative altid har været ivrige efter at privatisere, men også fordi begrundelsen er, at de private kun tænker på bundlinjen, og at andre samfundsinteresser vejer tungere. Man fristes til at spørge: Gælder det mon også den private rengøring på landets sygehuse eller udbringning af ældremad, at disse lede kapitalister kun tænker på at score kassen og hverken på de ældres sundhed eller hygiejnen på hospitalsgangene?
Brian Mikkelsen mener, at »vitale dele af samfundets infrastruktur« ikke egner sig til at blive privatiseret. Man får den forestilling, at Brian Mikkelsen forudser en situation, hvor landet er i krig eller en form for nødret, som gør det helt nødvendigt, at statsmagten kontrollerer lufthavne og teletrafik, men Mikkelsen henviser til, at der har været lange køer i lufthavnen og problemer med, at andre teleudbydere kan få adgang til TDC's kabler. Lange køer og forsøg på at holde andre ude er ellers fænomener, som man ofte tilskriver offentlige virksomheder. Senere på dagen i går efter at blandt andre finansminister Claus Hjort Frederiksen havde følt trang til at slå fast, at regeringens privatiseringslinje ligger fast, angav Brian Mikkelsen et nyt argument, som måske passer bedre til partifarven: »Jeg er for privatiseringer. Men man skal overveje det grundigt, når det er et monopol,« sagde han.

