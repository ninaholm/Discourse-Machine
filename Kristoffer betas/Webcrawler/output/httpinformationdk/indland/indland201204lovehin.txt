’Skal vi ikke love hinanden at tage den rejse sammen’
Villy Søvndal fokuserede på SF’s sejre i sin store tale på SF’s landsmøde i går. Under skyer af internt opgør bad udenrigsministeren baglandet om at mindes det historiske i SF’s regeringsdeltagelse
Villy Søvndal havde været rundt i krogene af regeringsarbejdet for at finde så mange SF-fingeraftryk som muligt, som partiformanden  kunne bruge til at minde partifællerne om, at projekt SF i regering er en succes.


 Forventningsfulde var de – de 421 delegerede, som var troppet op på SF’s landsmøde i Kolding for at høre partiformand Villy Søvndal fortælle, »hvor skabet skulle stå,« sådan som han havde lovet Ekstra Bladet i den forgangn e uge.
Ved kaffestanderne stod de – flere hundrede lokalpolitiske græsrødder, tilhørere og SFU’ere.
Efter ugevis af mediemæssig fløjkrig og interne opgør på eksterne avisforsider trængte de fremmødte SF’ere helt åbenlyst til at høre deres formand fortælle, at alting nok skal gå.
»Jeg tror ikke, det stikker så dybt,« lød det håbefuldt fra en SF’er fra Aarhus, inden ballet blev åbnet af næstformand Tonni Hansen.
Og da salen med de 656 folkesocialister inkl. tilhørere herefter istemte ’Når jeg ser et rødt flag smælde’, var det næsten som om de evnede at fortrænge det manglende politiske fodslag. Men også kun næsten.
Villy Søvndal leverede. I en tale, der begyndte med at stille uret tilbage til tiden med VKO-regeringen.
»Kan I huske, hvordan højrefløjen hele tiden gnavede i velfærdssamfundets grundpiller, undergravede solidariteten og pustede til egoismen,« spurgte Søvndal, mens han genskabte billedet af Danmark under VKO – et for folkesocialister foruroligende og trist maleri.
Danmark er blevet et bedre sted at leve med SF i regering, kunne man forstå. Villy Søvndal og hans taleskrivere havde været rundt i krogene af regeringsarbejdet for at finde så mange SF-fingeraftryk som muligt, som partiformanden kunne bruge til at minde partifællerne om, at projekt SF i regering er en succes.
For som han sagde:
»Den hører vi ikke så meget om.«
Han nævnte ikke løftebrud eller betalingsring med et ord, men fokuserede i stedet fornuftigt på plussiden –alt fra energiforliget over afskaffelsen af VK-regeringens »diskriminerende pointsystem« til Irak-kommissionen blev nævnt.
I alt remsede Søvndal 27 regeringsbeslutninger op, som han mener, SF kan være stolte af.
Og da den 60-årige formand slog fast, at SF hverken er et lønmodtager- eller et folkeparti, men »for alle, der er enige i vores politik,« blev 1.400 hænder taktfast slået sammen igen og igen. De klappede det bedste, de havde lært – som om hvert eneste klap var et rygstød til partiet og formanden.
Villy Søvndal medgav, at der har været tale om en »rejse så hård, så lang og så besværlig, at kun få troede, vi ville være i stand til at fuldføre den.«
»Men vi gjorde det. Vi nåede det mål, vi havde sat os. Derfor er SF for første gang i regering,« sagde han og fik et af talens største bifald.
Herefter bad han indtrængende sine partifæller om at stå sammen.
Stor opgave
Selv om Søvndal holdt en fin tale og for den høstede ros og klapsalver, sådan som det sig hør og bør ved den slags lejligheder, står han nemlig fortsat med en stor opgave.
Efter redaktionens slutning fredag aften skulle landsmødet diskuterede den politiske udtalelse.
Her var lagt op til en hård debat, hvor der i krogene især var frygt for, at en række ændringsforslag om skattepolitikken ville få modsætningsforholdene i partiet til at bryde ud i lys lue.
Og kort efter Villy Søvndal havde talt, kunne Berlingske netavis erfare, at skatteminister Thor Möger Pedersen mod forventning havde besluttet at stille op til det politiske redaktionsudvalg – stedet hvor de virkelige slag om teksterne slås på et SF-landsmøde.
Redaktionsudvalget har tradition for natlige armlægninger om kommaerne i de beslutninger, der skal til afstemning søndag. Oplysningen er interessant, fordi Thor Möger Pedersen i den grad har stået for skud i kritikken af partiledelsen for topstyring.
Den unge ministers udtalelser om skattelettelser til lønmodtagere har været en rød klud i hovedet på partiets traditionalister og i den forgange uge var han udsat for usædvanlig hårde anonyme angreb i Ekstra Bladet.
Hans beslutning om at stille op til redaktionsudvalget kan derfor kun ses som et svar på tiltale. Möger– som også er partiets chefstrateg og tilskrives en stor del af æren for muliggørelsen af regeringsprojektet – viser, at han ikke lader sig kue og beder med andre ord om landsmødets opbakning.
Villy Søvndal mener, at positionen i regering skal bruges til at »reformere, forandre og forbedre Danmark. Til at slås mod ulighed og for lige muligheder,« og han sluttede med en appel til sine fæller:
»Skal vi ikke love hinanden at tage den rejse sammen?«
Salen kvitterede med flere minutters bifald.
Men det er først i dag og i morgen, at Villy Søvndal vil vide, hvor meget rygstød, klapsalverne reelt kan omsættes til.
,

