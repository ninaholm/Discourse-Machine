Homo-vielser i kirken kan snart blive en realitet
Bøsser og lesbiske vil inden længe kunne blive gift i kirken. En rød regering er klar til at ændre vielsesloven, så den bliver kønsneutral – Venstre vil fritstille gruppen i spørgsmålet


 Om kort tid vil folkekirken kunne åbne døren for bøsser og lesbiske, der gerne vil giftes. Med en ny rød regering er der nemlig et flertal for at ændre vielsesloven, så homoseksuelle fremover vil kunne blive viet på linje med heteroseksuelle par.
Og Enhedslisten melder sig som garant for, at det sker hurtigt:
»Hvis ikke det bliver skrevet ind i det nye regeringsgrundlag, vil vi fremsætte forslaget, så snart Folketinget åbner,« siger Johanne Schmidt-Nielsen.
Også socialdemokraternes Karen Klint forventer, at det forbud, der i dag forhindrer trossamfund i at vie homoseksuelle, snart vil være væk:
»Jeg er meget optimistisk i forhold til, at det er en sag, der vil gå hurtigt igennem,« siger hun.
SF og de radikale har tidligere meldt sig parate til at ændre lovgivningen, hvorved flertallet er på plads.
Og ligestillingsordfører Pernille Vigsø Bagge (SF) er enig i, at muligheden for kirkelige vielser af bøsser og lesbiske vil foreligge meget snart.
»Der er ingen i det nye flertal, der vil blokere. Nu har vi talt om det her i ti år, og nu skal det på plads både af hensyn til kirken og de homoseksuelle,« siger hun.
Rette ægtefolk?
Også borgerlige røster har på det seneste talt for muligheden for kirkelige vielser af homoseksuelle. Men der er ikke enighed om, hvorvidt der skal udformes et særskilt ritual for bøsser og lesbiske, der bliver gift i kirken. Ifølge Enhedslisten skal ægteskabet være kønsneutralt:
»Det hører til gamle dage at skelne imellem, om ægteskabet er indgået mellem mand og kvinde eller mellem to af samme køn,« siger Johanne Schmidt-Nielsen.
Venstres Kristian Jensen har dog et andet syn på den sag: »Der skal være forskel på det, der er forskelligt,« siger han og lægger sig dermed på linje med afgående kirkeminister Per Stig Møller (K), som har erklæret sig parat til at støtte et vielsesritual for homoseksuelle, dog uden at de må kalde sig ægtefolk.
»Ægteskaber er mellem mand og kvinde. Der kan godt være kærlighed mellem personer af samme køn, og der kan også godt være en kirkelig velsignelse af den, men man bør bruge en anden term,« siger Venstres gruppeformand.
Men ifølge Karen Klint, som altså vil gøre loven kønsneutral, er det slet ikke op til Folketinget at tage beslutninger om ritualerne i kirken.
»Det er biskopperne, der laver ritualerne inden for folkekirken. Hvis vi laver en kønsneutral lov, så tror jeg også, at der vil blive lavet neutrale ritualer,« siger S-ordføreren.
Biskoppen i Københavns stift, Peter Skov-Jakobsen, arbejder ifølge Pernille Vigsø-Bagge på et nyt ritual, som skal foreligge, før dronningen vil kunne skriver under på en ny vielseslov. Det har ikke været muligt at få en kommentar fra biskoppen til, hvordan det nye ritual vil blive udformet, eller om der vil blive tale om to forskellige vielsesprocedurer.
Ingen tvang
Der vil dog ikke blive tale om, at kirken får pligt til at vie homoseksuelle. Karen Klint påpeger, at ingen ud over borgmesterkontoret har såkaldt vielsespligt.
Tilbage i 2006 fremsatte den daværende opposition et forslag magen til det kommende. Det blev dengang stemt ned af VK-regeringen og Dansk Folkeparti. Men siden har både Konservative og Venstre altså åbnet for kirkelige velsignelser om end ordet »ægteskab« altså fortsat bør være forbeholdt mand og kvinde. Præcis hvordan stemmerne vil fordele sig, når forslaget om den kønsneutrale vielseslov skal til afstemning i Folketinget, er svært at sige.
Kristian Jensen forventer, at Venstre vil fritstille sin gruppe, som det er tradition ved afstemninger i etiske og moralske spørgsmål. Tidligere har enkelte medlemmer af netop Venstre været med til at sikre, at homoseksuelle kan adoptere.

