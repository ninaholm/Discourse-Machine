Giv historien tilbage til folket
Den danske arkivlov er håbløst forældet og udtryk for at folkets hukommelse tilhører statsadministrationen


 Kommentar: I min pung bærer jeg et efterhånden noget ramponeret researchkort til National Archives, der ligger på en mark uden for Washington DC. Kortet udløb ganske vist for fem år siden, men jeg kunne ikke drømme om at kassere det af den grund.
For på kortet er trykt tre ord, som jævnligt minder mig om, hvad der er værd at kæmpe for:
»We the people,« står der.
'Vi er folket' er de første ord i præamblet til den amerikanske forfatning. Det er små ord med en stor betydning, og i modsætning til andre forfatningsparoler har de ikke mistet deres betydning i nutidens USA. I hvert fald ikke, når det handler om de amerikanske arkiver. Her forvaltes materialet efter the founding fathers' ånd og bogstav. Uagtet om indholdet er kontroversielt eller trivielt.
For alle, der har arbejdet i danske arkiver, er det nærmest en paradisisk oplevelse at komme til USA. I det danske rigsarkiv er der en overhængende risiko fort at fare vild i vrimlen af bureaukratiske regler, allerede inden man kommer i nærheden af arkivalierne.
Ugelang ventetid
Først skal der udfyldes en alenlang ansøgningsformular baseret på forordninger fra en svunden tid. Herefter går der adskillige dage, før arkivet meddeler, om materialet er omfattet af arkivlovens bestemmelser om materiale egnet til offentliggørelse. Selve udleveringen tager flere uger, særligt hvis det ønskede materiale opbevares i Rigsarkivets fjernarkiv i Glostrup.
Andet materiale udleveres kun med særlig forskeradgang, hvor arbejdsgiveren skal sige god for sin ansatte. Og en stor del af landets kollektive hukommelse herunder centralt materiale fra besættelsen, det efterfølgende retsopgør og Den Kolde Krig er helt usagligt omgærdet af arkivlovens strengeste bestemmelser.
Anderledes forholder det sig i National Archives. Bortset fra topfortrolige statshemmeligheder er der som udgangspunkt fri og lige adgang for alle. Uanset om man er forsker eller menigmand, amerikaner eller dansker. Selv dokumenter med personfølsomme oplysninger renses for navne og udleveres, hvor de i Danmark typisk vil blive hemmeligholdt.
Hver time kan man indlevere nogle meget simple ansøgninger, som behandles øjeblikkeligt, og sjældent går der mere end to timer, før de ønskede arkivmapper rulles frem på vogne. Er de amerikanske arkivarer i tvivl om afgrænsningen, leverer de hellere én arkivmappe for meget end én for lidt. Hvorfor?
Folkets dokumenter
I USA har staten aldrig tiltvunget sig hverken ejendoms- eller forvaltningsretten over folkets hukommelse. Det er folkets. Og kun folkets. Statsadministrationen har kun dokumenterne til låns af befolkning. Sådan er tænkningen. I modsætning til i Danmark, hvor statsadministrationen udlåner dokumenterne til befolkningen.
Den danske arkivlov er et udtryk for en pinlig rest fra de enevældige kongers tid. Nutidens forvaltere af den ellers højt besungne danske åbenhed bør straks underkaste arkivloven en grundig revision. Selvfølgelig med de fortrolighedsklausuler, der nødvendigvis må være i forhold til rigets sikkerhed og særligt personfølsomme oplysninger.
Men vi kan ikke hverken som stat eller folk være tjent med at vores fælles hukommelse forvaltes med lukkethed og eksklusivitet. Det gør os uoplyste om den fortid, vi jo helst skulle være fælles om at tage ved lære af. Og samtidig tjener det alene til at skabe myter og stimulere i forvejen fastlåste fjendebilleder.
Tag bare det aktuelle eksempel med professor Bent Jensen. Han har haft særlig adgang til PET's arkiver under Den Kolde Krig. I årevis har borgerligt sindede historikere råbt og skreget om venstrefløjens landsskadelige knæfald for Sovjetunionen. Meget har været postuleret, meget lidt har været dokumenteret. Og det formår Bent Jensen heller ikke at gøre, selv om han gør, hvad han kan for at oversælge sit materiale. Foreløbig har han kun dokumenteret, hvad både borgerlige og venstreorienterede gjorde under Den Kolde Krig såvel som i dag: Spiste frokoster med ansatte på den russiske ambassade.
Hvorfor har vi ikke for længst fået fortalt den historie eller rettere dementeret den? Hvorfor skal Bent Jensen, PET-Kommissionen og forskere fra Dansk Institut for Internationale Studier have eneret til at fortælle dette kapitel af danmarkshistorie? Hvorfor må andre ikke gennemlæse materiale og efterprøve udlægninger og dokumentation?
Hvem ejer historien? Det gør vi alle, We the people, og derfor skal vi alle have større og mere lige adgang til arkivskabene.

