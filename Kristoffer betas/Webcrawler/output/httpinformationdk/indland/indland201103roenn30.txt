Rønn var 30 måneder om at orientere politiet
Først dagen inden statsministeren fyrede Birthe Rønn Hornbech, orienterede Integrationsministeriet politiet om, at unge statsløse har krav på statsborgerskab


 På Birthe Rønn Hornbechs (V) sidste arbejdsdag som integrationsminister mandag den 7. marts 2011 skrev Integrationsministeriet til Rigspolitiets Nationale Udlændingecenter med besked om, at der gælder særlige regler for statsløse, der er født i Danmark, hvis de ønsker statsborgerskab.
På det tidspunkt havde den daværende integrationsminister siden august 2008 vidst, at sagsbehandlingen af ansøgninger fra unge statsløse ikke levede op til to FN-konventioner, som Danmark har tiltrådt.
Dermed var ministeren og ministeriet mere end 30 måneder om at leve op til den pligt til korrekt vejledning, som ministeriet siden selv har erkendt.
Skærpede krav
Hidtil havde politiet, der normalt tager imod ansøgninger om statsborgerskab, sagsbehandlet efter en politivejledning fra november 2008, hvor kravene til statsborgerskab netop var blevet skærpet.
Som Information tidligere har påvist, skulle de skærpede krav også gælde for unge statsløse, selv om ministeren var orienteret om, at kravene derimod skulle have været lempet for at overholde de to FN-konventioner.
Integrationsministeriets orientering af politiet kommer godt halvanden måned efter, at Information den 21. januar kunne afdække, at politiet ikke havde fået nogen vejledning om de unge statsløses konventionsbeskyttede krav. Information har også afdækket, at flere statsløse gennem de senere år er blevet afvist af politiet, da de ville søge om statsborgerskab.
Derfor er deres ansøgninger aldrig nået frem til Integrationsministeriets Indfødsretskontor og tæller af den grund ikke med blandt de ulovlige afslag, som kontoret i en årrække gav til statsløse.
Ministeriet overtager
Ifølge integrationsministeriets tillæg den 7. marts 2011 til politidirektørerne skal politiet ikke længere modtage ansøgninger om statsborgerskab fra de statsløse, der er født i Danmark. Fremover skal ansøgningerne sendes direkte til Integrationsministeriet, og dette skal politiet gøre opmærksom på, hvis unge statsløse spørger om råd.
Fire dage forinden havde ministeriet med assistance fra Det Centrale Personregister sendt breve ud til i alt 378 statsløse personer født i Danmark og givet dem mulighed for inden 1. marts 2012 at søge om dansk statsborgerskab. Ifølge den redegørelse om sagen, som ministeriet udarbejdede, ligeledes den 7. marts 2011, kan disse personer »have fået forkert behandling/vejledning«.


