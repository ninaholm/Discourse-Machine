Et falsk alternativ
Man behøver ikke være tilhænger af det gamle universitetssystem for at være kritisk over for det nye. Der er tale om et falsk alternativ


Det er et forsvindende mindretal af universitetslovens kritikere, der vil have det gamle system tilbage. De fleste af os vil ikke tilbage, men frem. Til Københavns Universitets høring om evalueringen af universitetsloven brugtes modstillingen hyppigt, men kun af universitetssystemets tilhængere: Det nye system er godt, fordi det gamle var dårligt.Det gamle system havde mangler, som der ikke er grund til at længes efter. Det var ledelsessvagt, så hvis et forskningsmiljø eller et institut var låst fast, var det uhyre svært at bryde op i konflikten. Det var vanskeligt at få bragt bevægelse ind i et stillestående miljø, og det var næsten umuligt at gribe ind over for forskere, der var blevet isolerede eller var gået i stå i deres arbejde. På samme måde var det svært at træffe større beslutninger og lave langsigtet planlægning.FakturaforskningAt det gamle system var dårligt, gør ikke det nye system bedre. I dag er ledelsens døvhed over for medarbejderne himmelråbende, mens dens lydhørhed over for ministeriet er forbløffende. Hvor forskning defineres som noget, der skal føre til fakturaer. Hvor forskningen skal 'måles' og belønnes efter kriterier, der intet har med den at gøre. Hvor beslutningerne om, hvad der skal forskes i, flyttes væk fra forskerne og op til administratorerne. Hvor gentagne tilfælde af psykopatledelse ikke gør indtryk på ministeren. Hvor man ikke kan komme af med de selvsamme ledere. Hvor frygten for frustrationen over ledelsestyranni er udbredt, og hvor anonyme kilder derfor florerer.Da ingen ønsker sig tilbage, handler diskussionen reelt ikke om, hvorvidt man foretrækker 'det gamle' eller 'det nye' system, men om man ønsker at bevare eller forandre det nuværende. Mærkværdigvis nævner kun det nuværende systems tilhængere det gamle system. Det fremgår således af slutningen på Københavns Universitets sammenfattende redegørelse til ministeriet i forbindelse med evalueringen af universitetsloven, at der ikke er noget ønske om en tilbagevenden til det gamle system. En spøjs konklusion, når man ikke har spurgt om det, og ingen har ytret sig om det.Signalet er, at et manglende krav om at få det gamle system tilbage, er identisk med en accept af det nuværende system, og sådan vil det også blive modtaget i ministeriet. At evalueringen afslører et system i dyb krise, forsvinder dermed op i den blå luft.Opfind fjendenDet er altid lettere at vinde en diskussion, hvis man selv må bestemme, hvad modparten mener. Hvis modparten er en forstokket reaktionær, der nostalgisk hænger fast i et forældet universitetetssystem, er han unægtelig lettere at slippe af med. Strategien - hvis man tør bruge et så fint ord om det - synes at være, at da den reaktionære ønskemodstander ikke findes, så må han opfindes.Selvfølgelig kan forskningsfrihed, selvstændige medarbejdere og effektiv ledelse forenes. Men de foregående års eksperiment med at lede universiteterne efter en sær kombination af managementdyrkelse og østbloktænkning har vist, at vi ikke har fundet løsningen endnu. Universiteterne kan kun fungere, hvis der er omfattende frihed for forskere og undervisere, og den kan kun sikres af betydelige kontravægte i systemet, så ledelsen også formelt er tvunget til at orientere sig efter de ansatte og ikke i længden kan lede hen over deres hoveder. Vi må også have måder at komme af med de mest talentløse og egocentriske ledere. Hvis man vil finde den rigtige løsning og den rigtige balance, er det nødvendigt, at man kommer i gang med at tænke konstruktivt i stedet for at spærre sig inde i falske alternativer.Sune Auken er lektor på Institut for Nordiske Studier og Sprogvidenskab på Københavns Universitet
