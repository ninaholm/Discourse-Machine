Transportfly får forbud mod at flyve med kampsoldater
Udenrigsministeren trækker en streg i ørkensandet for, hvad Danmark bidrager med i Irak-missionen. Enhedslisten er tilfreds med, at det danske transportfly blandt andet ikke må flyve med amerikanske kamptropper
Danmark sendte i denne uge et Hercules-transportfly af sted som bidrag til Irak-missionen. Flyet må transportere personel, våben, ammunition, materiel og forsyninger – men ikke kamptropper. Det siger udenrigsminister Martin Lidegaard (R).


 Når det danske Hercules C-130J-transportfly i den kommende tid flyver »personel, våben, ammunition, materiel og forsyninger« til de irakiske og kurdiske styrker i Nordirak, vil det have forbud mod at medbringe en ting: amerikanske kamptropper.
Selv om udenrigsminister Martin Lidegaard (R) i en række svar til Folketingets forsvarsudvalg henviser til, at der i beslutningsforslaget ikke er »nogen nærmere definition eller begrænsning af personel«, understreger han, at det hidtil ikke har været på tale at bistå med transport af »kamptropper«.
»Omvendt er situationen dynamisk. Beslutningsforslaget gør det klart, at transportfly også kan blive brugt til at transportere personel for partnere. Og jeg kan ikke udelukke at en sådan anmodning kan komme på et tidspunkt. Men det er altså ikke, hvad der ligger i kortene,« skriver udenrigsministeren og fortsætter:
»Såfremt der skulle ske en væsentlig ændring i forhold til de opgaver, der er beskrevet i beslutningsforslaget (afsnit III), vil regeringen naturligvis rådføre sig med Udenrigspolitisk Nævn eller om nødvendigt forelægge sagen for Folketinget på ny.«
Et enigt Folketing vedtog i sidste uge at sende transportflyet til Irak – ledsaget af 55 personer inklusiv et såkaldt logistikhold og forbindelsesofficerer, samt et mindre antal soldater som skal varetag sikkerheden omkring flyet.
Enhedslistens forsvarsordfører, Nikolaj Villumsen, understreger, at denne – og andre – garantier for rækkevidden af missionen er afgørende for støtten til beslutningsforslaget.
»Enhedslisten ønsker at støtte kurdernes kamp mod Islamisk Stat. Men vi kan på ingen måde støtte en ny Irak-krig, hvor amerikanske – eller for den sags skyld danske kamptropper – igen bliver indsat i Irak. Derfor er jeg tilfreds med, at udenrigsministeren forsikrer, at det danske transportfly netop ikke kan flyve med amerikanske kamptropper, uden at det kræver en ny beslutning i Folketinget,« siger Nikolaj Villumsen.
Hvad med PKK?
Martin Lidegaard slår samtidig fast, at hvis det skulle komme på tale at sende enten danske soldater eller kampfly til Irak, vil dette ikke blot kræve en fornyet rådføring med Folketingets Udenrigspolitiske Nævn men en »fornyet folketingsbehandling« og altså et nyt beslutningsforslag.
Til gengæld kan udenrigsministeren ikke udelukke, at våben og ammunition ender i hænderne på Kurdistans Arbejderparti (PKK), som står på EU’s terrorliste.
»De kurdiske sikkerhedsstyrker opererer primært under Peshmerga-ministeriet og en mindre del under Indenrigsministeriet. Disse enheder er formelt under kontrol af den kurdiske lokalregering. FE har ikke indsigt i kommandoforholdet mellem de irakisk kurdiske sikkerhedsstyrker og enheder fra de kurdiske væbnede grupper PKK/HPG (Partiya Karkeren Kurdistan/Hezen Parastina Gele Kurdistan) og YPG (Yekineyen Parastina Gel/Peoples Protection Units),« skriver Martin Lidegaard.
Den amerikanske præsident, Barack Obama, har bedt sin forsvarsminister, Chuck Hagel, forberede en »række muligheder« for at bekæmpe
Islamisk Stat (IS), og han har sendt udenrigsminister John Kerry til Mellemøsten for at opbygge en koalition mod IS’s fremmarch.
Præsident Obama har foreløbigt udelukket flyangreb mod IS’ stilllinger i det nordøstlige Syrien.

