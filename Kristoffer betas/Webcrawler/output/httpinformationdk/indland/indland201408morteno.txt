Morten Østergaard er ny leder for De Radikale
Morten Østergaard har enstemmig opbakning som ny formand. Han lægger ikke op til at ændre partiets politik
 Morten Østergaard har kørt parløb med Margrethe Vestager, siden hun blev formand for De Radikale i 2007. Fra en position i først tredje række og dernæst anden række har han ageret stærk figur på de indre linjer og er langsomt steget i ministergraderne


 De Radikale har på et gruppemødet søndag valgt Morten Østergaard som ny politisk leder. Det sker, efter at partiets hidtidige leder, økonomi- og indenrigsminister Margrethe Vestager, har sagt ja til at blive Danmarks næste EU-kommissær.
Selvom partiet skifter på lederposten er der dog ikke lagt op til ændringer af partiets politik, fastslog Morten Østergaard på vej ind til gruppemødet.
»Det kan jeg ikke forestille mig. De Radikales politik er De Radikales politik,« lød det kortfattet fra Morten Østergaard.
De Radikales Sofie Carsten Nielsen er samtidig valg som stedfortræder for den nye politiske leder, Morten Østergaard. Dermed er "arvefølgen" i partiet også sat på plads.
Hidtil har det været Morten Østergaard, som har haft posten som stedfortrædende, men nu bliver Sofie Carsten Nielsen i stedet partiets nummer to.
Margrethe Vestager fastslog før gruppemødet, at hun har tillid til, at medlemmerne af den radikale gruppe vil kunne løfte partiet med Morten Østergaard som ny leder.
»Han vil være supergod til det. Han har været min wingman i syv år. Han har været med til at lave strategier og reformer og forhandle dem. Han er nok den, jeg har mest tillid til overhovedet,« siger Vestager om Morten Østergaard.
Han er samtidig udset til at overtage Margrethe Vestagers post som økonomi- og indenrigsminister, mens Østergaards post som skatteminister i stedet går til Socialdemokraterne.
Morten Østergaard har kørt parløb med Margrethe Vestager, siden hun blev formand for De Radikale i 2007. Fra en position i først tredje række og dernæst anden række har han ageret stærk figur på de indre linjer og er langsomt steget i ministergraderne.
Morten Østergaard, der har studeret statskundskab ved Aarhus Universitet, blev valgt ind i Folketinget første gang i 2005, men det var først i 2009, han for alvor gjorde væsen af sig som en stærk repræsentant for partiets venstrefløj.
Med opbakning fra Vestager stillede han i 2009 op som næstformand i et spektakulært opgør om partiets linje med Morten Helveg Petersen - og vandt.
Vestager har siden nævnt det som et skelsættende valg i forhold til at skabe enighed i partiet, der i en intern slåskamp i årene forinden havde mistet profiler som både Anders Samuelsen, Naser Khader og Simon Emil Ammitzbøll.
Efter regeringsskiftet i 2011 fik han den relativt lille post som uddannelsesminister, men fik alligevel plads i regeringens magtfulde økonomiudvalg ved siden af Vestager. Siden overtog Østergaard Skatteministeriet, som altså nu ser ud til at blive afleveret til Socialdemokraterne.

