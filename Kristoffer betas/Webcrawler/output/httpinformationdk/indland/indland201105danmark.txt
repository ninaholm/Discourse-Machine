Med Danmark til eksamen i rettigheder
En række ngo'er fulgte nøje med, da Danmark i mandags gennemgik sin første eksamen i menneskerettigheder. De håber på, at de mange kritiske spørgsmål vil sætte gang i en debat om rettigheder, som regeringen ikke har ville tage endnu


På mange måder er det en lidt mærkværdig forestilling, man ser over den usikre internetforbindelse fra Genève.Pænt bænket i bunden af plenarsalen sidder Udenrigsministeriets departementschef Claus Gruber med sine embedsmænd. Og fra den ene landerepræsentant efter den anden kommer indlæggene. Danmark er til eksamen i menneskerettigheder.Stort set alle indlæg indledes med ros af Danmarks 'forbilledlige' internationale indsats for borgeres rettigheder. Og så kommer de kritiske spørgsmål og anbefalinger. Om hvorfor Danmark ikke har inkorporeret FN's torturkonvention i dansk ret eller kriminaliseret tortur i straffeloven. Om hvorfor det i dansk ret er en formildende omstændighed ved voldtægter,  hvis de bliver begået mod kvinder i ægteskab. Om hvorfor man ikke har oprettet en særlig børneombudsmand, der skal sikre mindreåriges rettigheder. Om 24-års-reglen, familiesammenføringsreglerne, om varetægtsfængslinger, om uledsagede flygtningebørn, om trafficking  og en lang række af andre spørgsmål.Dansk anseelse på spilI kantinen hos Rehabiliterings- og Forskningscentret for Torturofre (RCT) i Borgergade i København lyder der denne mandag fra tid til andet et 'yes' eller et suk fra de forsamlede ngo'er, der følger nøje med i forestillingen via storskærm.Alle har de deltaget i hele høringsprocessen op til denne dag. De har rejst hård kritik af, at deres høringssvar ikke har fundet plads i den danske regerings officielle rapport, der danner grundlag for eksaminationen.Flere af dem har lobbyet hårdt blandt udenlandske diplomater for, at de rigtige spørgsmål bliver rejst. Foruden konkrete forbedringer på konkrete områder handler det helt overordnet om Danmarks anseelse internationalt, mener de.»På torturområdet er vi kendt som et foregangsland, der har gjort utroligt meget i andre lande, hvilket vi også har. Men så kan det godt klinge hult, hvis Danmark overhovedet overvejer muligheden af at bruge diplomatiske forsikringer for at kunne udvise folk til torturlande,« siger Dorrit Rée Akselbo fra RCT.Og Inger Neufeld fra Red Barnet siger:»Jeg kan se, at ansigterne begynder at blive lidt mere trætte, når rettighederne i Danmark diskuteres i internationale sammenhænge. Vi skal i hvert fald passe på. Det bliver ikke ved med at hedde sig, at Danmark er et foregangsland. Det gør det endnu på en del områder, men vi skal passe på.«I kantinen i Borgergade lyder der dybe suk, da f.eks. Indonesiens, Egyptens og Pakistans repræsentanter spørger til Muhammedtegningerne. Men generelt er ngo'erne lettede over, at den diskussion ikke bliver rejst af flere lande og ikke stjæler billedet fra de spørgsmål, de ser som væsentlige.Netop sammensætningen af Menneskerettighedsrådet, der også tæller diktaturlande som Saudi-Arabien, Cuba og Nigeria, fik ellers Dansk Folkepartis Søren Espersen til over for Information at fordømme hele processen, allerede inden eksaminationen gik i gang.»Vi er så gale over den her proces  og det burde regeringen også være,« siger han.Udvander rettighederOgså chefjurist Jacob Mchangama fra CEPOS er skeptisk. Han mener, at det internationale fokus på også at kalde sociale og økonomiske rettigheder for menneskerettigheder udvander de grundlæggende frihedsbegreber.»Det har ført til absurde UPR-rapporter, hvor hele batteriet af diktaturstater bruger de sociale rettigheder til at sige, hvor gode de er,« siger han.Mchangama mener, at frihedsrettighederne er de grundlæggende rettigheder i et demokrati.»Så kan man være politisk uenige om, hvorvidt der skal være en velfærdsstat eller en minimalstat  men det har for mig at se ikke meget at gøre med basale rettigheder.«Men dén kritik af de mange eksisterende konventioner ændrer ikke ved, at Danmark har tilsluttet sig dem, siger FN-forbundets formand Jørgen Estrup.»Og hvis vi ikke længere er enige i dem, så må vi jo træde ud af konventionerne. Diskussionen af, hvad konventionerne medfører, må man gå ud fra, at vi havde, da Folketinget tilsluttede sig dem. Men det kan godt være, at det ville være på sin plads at have de diskussioner igen,« siger han.FacitlisteFlere af Menneskerettighedsrådets medlemmer kommenterer, at Danmark ikke har skrevet en række FN-konventioner direkte ind i dansk lovgivning.Ifølge regeringen er forklaringen, at det danske retssystem er 'dualistisk'. Det vil sige, at på nær Den Europæiske Menneskerettighedskonvention, så er de internationale konventioner, vi har tiltrådt, ikke skrevet direkte ind i dansk lovgivning.Det var ellers, hvad den såkaldte Inkorporeringskommission i 2001 anbefalede politikerne at gøre med torturkonventionen, racismekonventionen og konventionen om borgerlige og politiske rettigheder.Men efter flere års betænkningstid afviste VK-regeringen at gøre det.Ifølge juraprofessor Jens Vedsted-Hansen, der var med i kommissionen, kan det ellers have betydning, når der opstår en konflikt mellem en konvention og en lov vedtaget i Folketinget.»Har man inkorporeret konventionen i dansk ret, er politikerne således nødt til tydeligere og mere direkte at begrunde det, hvis de senere vedtager en lov, der strider mod konventionen,« siger han.Og at konventioner og rettigheder får mere synlighed i både lovgivning og administrationen af den, er, hvad de danske ngo'er håber på, kommer ud af det, når Danmark i dag får sit karakterblad udstukket.»Med den facitliste, det udgør, så har du også indledt en diskussion, hvor vi ikke længere er for fine til at snakke om, at der godt kan være nogle problemer på menneskerettighedsområdet herhjemme,« siger Jørgen Espersen.
