Folkeskolernes lektiecafeer kan ende i det rene kaos
Skolereformens første år risikerer at blive et bureaukratisk kaos på landets folkeskoler på grund af den frivillige lektiecafé. Til- og frameldinger til cafeerne fra dag til dag vil skabe et ’enormt bureaukrati’, frygter skolelederne, men de konservatives undervisningsordfører afviser


 
	Det vil skabe store bureaukratiske udfordringer for skolerne, når folkeskolereformens frivillige lektiecafeer skal tage imod eleverne efter august 2014. Det frygter formanden for Skolelederforeningen, Anders Balle.

	I et nyt notat fra Kommunernes Landsforening, som beskriver folkeskolereformens konsekvenser, fremgår det, at det er op til de enkelte kommuner at beslutte, hvordan lektiecafeerne skal udformes og planlægges. Samtidig oplyser Ministeriet for Børn og Undervisning, at til- og framelding til lektiecafeerne skal kunne gøres fra dag til dag.

	»Som ledelse er vi nødt til at vide, om vi skal sætte bemanding på eller ej. Vi er jo nødt til at vide, om der kommer nogle elever, så vi kan udnytte ressourcerne så godt som muligt,« siger Anders Balle.

	Derfor forudser han, at hver enkelt kommune er nødt til at finde en administrativ løsning, hvor forældrene meddeler skolerne, om deres børn har tænkt sig at deltage i de frivillige lektiecafeer: »Det er fuldstændig tåbeligt, at det endte, som det gjorde i de politiske forhandlinger. Det er helt uklart, hvordan disse frivillige lektiecafeer skal fungere, og der vil selvfølgelig være stor politisk opmærksomhed på dem, fordi det var den store knast i forhandlingerne. Jeg frygter, at der vil blive et enormt bureaukrati omkring lektiecafeer.«

	K: Forældre skal ingenting gøre

	HosKonservative mener børne- og undervisningsordfører Vivi Kier ikke, at en daglig tilmelding til lektiecafeerne overhovedet er nødvendig.

	»Lektiecafeen skal ligge i slutningen af skoledagen som et tilbud, eleverne kan bruge eller ikke bruge. Forældrene skal ikke gøre noget som helst. Jeg tror, at et stort flertal af landets skoler allerede i dag har lektie-cafeer, og der skal man ikke tilmelde sig. Så hvis nogen ser det som et problem, så skruer de det op, og jeg tror, det i virkeligheden handler om, at de hellere ville have en tvungen lektiecafé, som vi er modstandere af,« siger hun.

	Merete Riisager, børne- og undervisningsordfører for Liberal Alliance, som står uden for forligskredsen, forventer, at kommunerne vil gøre meget for at undgå bureaukrati.

	»Når kommunerne ved, at det allerede fra det følgende skoleår bliver obligatorisk med lektiecafé, vil de lave mange forskellige løsninger for at undgå bureaukratiet. Den frivillighed, som Konservative fik igennem i forhandlingerne, vil ikke være noget som helst værd, fordi man ude i kommunerne vil forsøge at omgå det,« spår Merete Riisager.

	Det har ikke været muligt at få en kommentar fra Kommunernes Landsforening.

