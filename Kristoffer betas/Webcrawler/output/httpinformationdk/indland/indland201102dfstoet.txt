DF støttede begrænsning af statsløshed
Dansk Folkeparti stemte i 1998 for en europæisk konvention om statsborgerret, der forpligter til at undgå statsløshed


 Da folketingsmedlemmerne ni dage før juleaften 1998 stemte for et lovforslag, der åbnede for dansk tilslutning til Den Europæiske Konvention om Statsborgerret, skete det enstemmigt: Alle tilstedeværende 117 medlemmer af tinget stemte for, at Danmark skulle arbejde hen imod en ratificering af konventionen. Lovforslaget, der blandt andet sigtede på at undgå statsløshed, henviste i lovbemærkningerne til FN-konventionen fra 1961 om statsløshed. Det er netop denne FN-konvention, som Integrationsministeriet i årevis systematisk har set bort fra, når unge  statsløse, der er født og opvokset i Danmark, har søgt om statsborgerskab.
Blandt dem, der kort før juleaften stemte for lovfor-slaget, var også Dansk Folkepartis tilstedeværende medlemmer i Folketingssalen.
Netop FN-konventionen fra 1961 har Dansk Folkeparti ellers for nylig indledt en kampagne mod.
Ifølge udtalelser fra partileder Pia Kjærsgaard til politiken.dk i går er konventionen fra 1961 utidssvarende, fordi den er »vedtaget i en anden tid, end den, vi lever i«.
Det fik Pia Kjærsgaard til at kræve en oprydning af kokset i Birthe Rønn Hornbechs (V) integrationsministerium.
»Vi er nødt til at lave en revision på alle de konventioner, vi er omsluttet af. Danmark bevæger sig ligesom altid på kant med dem, og denne gang har vi altså overskredet den,« sagde partilederen til politiken.dk.
Eller som partiets medlem af Folketingets Indfødsretsudvalg Jesper Langballe sagde om konventionen ved samrådet i Folketinget om de statsløse den 9. februar i år: »Den er fra '61. Det er 50 år. Prøv engang at forestille jer, hvordan historien er raset af sted på de 50 år.«
Vil se på sagen
I dag kan Jesper Langballe ikke forklare, hvorfor Dansk Folkeparti ikke under folketingsbehandlingen i efteråret 1998 af lovforslaget protesterede mod opbakningen til FN-konventionen fra 1961 eller selve princippet om at undgå statsløshed.
»Det er helt nyt for mig. Det vil jeg se nærmere på,« siger han.


