Minister: Vi har ikke gjort det godt nok
Undervisningsministeren erkender, at der ikke er gjort nok for at løse problemet med forskelsbehandlingen af elever med anden etnisk baggrund. Netop derfor har ministeriet indledt et samarbejde med Institut for Menneskerettigheder


 I hvert fald siden 2005, hvor de første §20-spørgsmål tikkede ind hos undervisningsminister Bertel Haarder (V), har han været opmærksom på de praktikproblemer, elever med anden etnisk baggrund oplever. Men i december 2008 var det endnu sværere for indvandrere og efterkommere at få en praktikplads end i 2007. Mens der i december 2007 var pladser til hver femte, er der i dag kun pladser til hver sjette og den økonomiske krise har fået praktikmanglen til at eksplodere, viser tal fra AE-Rådet. 
Bertel Haarder er ikke tilfreds med de dystre tal:
"Situationen er utilfredsstillende, og det er en af grundende til, at jeg nu har indledt et samarbejde med Institut for Menneskerettigheder. Formålet er at udvikle måder, hvorpå erhvervsskolerne kan tiltrække og fastholde elever med anden etnisk baggrund - og en af forudsætningerne for det er selvfølgelig, at eleverne kan færdiggøre deres uddannelser," siger Bertel Haarder.
Han peger på, at et af problemerne med indvandrere og efterkommere er, at de vælger de samme snævre uddannelser, og at de dermed ikke kan garanteres praktikpladser på den specifikke uddannelse. De er ellers alle sammen omfattet af en garanti, som betyder, at de kan færdiggøre en anden uddannelse i samme faggruppe:
"Et af problemerne med både anden- og tredjegenerationsindvandrere er, at de ofte vælger ret snævert. De vælger noget med papir eller hvide kitler eller med tænderne. Det er der helt uforholdsmæssigt mange, der søger," siger Haarder 
Ikke godt nok
- Men problemet er jo også rigtig stort på et kernefag som mureruddannelsen?
"Ja, det er ærgerligt, for det er jo meget glædeligt, at der nu er flere, der gerne vil være murere. Men hvis de ikke kan få plads, så er det jo ikke så godt. Derfor er jeg selvfølgelig også bekymret for, at der er for mange, der får en skuffelse."
- Men når du har vidst det her siden 2005, hvor Enhedslisten stillede det første §20-spørgsmål, og problemet så stadig er så stort - har I så gjort det godt nok?
"Nej, men det er også derfor, vi har indledt samarbejdet med Institut for Menneskerettigheder. Og vi skal også glæde os over, at det altså ikke er sådan, at praktikpladsmanglen går mere ud over indvandrerne end over andre. Den går faktisk lidt mindre ud over dem. Men da deres udgangspunkt er svagt, så er der stadig alle mulige gode grunde til at få tilvejebragt nogle flere pladser og få spredt alle de gode erfaringer, der er med anden- og tredjegenerations-praktikelever."
I dag har hver anden mand med anden etnisk baggrund ikke en ungdomsuddannelse, men det skyldes snarere barrierer i folkeskolen end praktikmanglen, vurderer Bertel Haarder.
"Jeg er bange for, at det største problem er, at mange af dem ikke læser godt nok til, at de kan tage en uddannelse. Det er jo desværre halvdelen af alle anden- og tredjegenerationsindvandrere i Københavns Kommune, som ikke læser godt nok til, at de kan tage en uddannelse. Det er en kæmpe udfordring for folkeskolen," siger han.
Nye tiltag på vej
Bertel Haarder forsikrer, at der arbejdes på højtryk på at finde en løsning på praktikpladsmanglen generelt, og afviser ikke, at der skal markante tiltag til. 
"Jeg er meget opmærksom på, at der kan blive brug for, at jeg som minister foretager mig noget," siger han.
Den 17. april mødes han med LO og DA for at drøfte, hvordan de i fællesskab kan løse den praktikkrise, der er fulgt med den økonomiske krise. 


