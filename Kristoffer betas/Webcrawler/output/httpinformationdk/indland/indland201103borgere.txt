Borgere skal på jagt efter kunstløse steder
Snart kan borgere konkurrere om at finde steder i landskabet, der skriger efter at få et flot kunstværk. Et nyt samarbejde mellem DR, Statens Kunstråd og Statens Kunstfond vil med projektet kombinere borgerengagement med kunstfaglig viden
James Plensas skulptur 'Dream' blev for to år siden sat op på ruinerne af den gamle Sutton Manor-kulmine. Skulpturen blev en realitet efter tidligere kulminearbejdere i længere tid havde mobiliseret opbakning til at vinde den landsdækkende konkurrence om at hente et kunstværk til byen.


 Først hed det X Factor: Danmarks Radios spydspids for en aktivistisk kulturpolitik, der begejstrer folkedybet med fællessang og håbet om en forgyldt fremtid. Nu på mandag lancerer DR så  Vores kunst, som skal aktivere borgere rundt i landet til at udpege tre steder, hvor tre kunstværker af høj kvalitet kan placeres.
Målet er at gøre tarvelig rundkørselskunst og grimme monumenter til fortid, og DR samarbejder her med Statens Kunstfond og Statens Kunstråd for at hente kunstfaglig indsigt.
»Det er en del af et public service-afsæt, hvor vi prøver at forny og udvide public service-forpligtelsen. I gamle dage sad man jo andægtigt og lyttede på radio og fjernsyn, men med Vores Kunst vil vi facilitere skabelsen af ny kunst,« siger kulturdirektør Morten Hesseldahl i DR.
Planen er, at alle kan gå ind på DR's hjemmeside og her plotte et sted ind på landkortet, som man vil indstille til at være oplagt hjem for et kunstværk. Herefter skal borgerne sætte gang i en lokal mobilisering, der kan overbevise et panel af udvalgte kunsteksperter om at tilgodese.
Kultur ud til folket
Kunstens vej ud i det ganske land har ellers i nogen tid været stormombrust. Allerede i 2009 markerede daværende kulturminister Carina Christensen (K), at kulturen skulle ud til folket og ind i storcentrene, men blot to måneder senere blev hun taget af posten til fordel for Per Stig Møller (K). Senest har direktør for Ny Carlsbergfondet, Hans Edvard Nørregård-Nielsen, stukket en bredside til landets borgmestre og kommunalpolitikere om at indkøbe middelmådig og dårlig kunst for skatteydernes penge.
Også Danmarks Radios egen Adrian Hughes, der er vært på en række kulturprogrammer, flænser i sit aktuelle program Kulturkøbing en række kulturpolitiske tabuer. Og i aftenens program beskriver han, hvordan kunststøtten kan gøre kunsten så uvedkommende, at det skaber en afgrund mellem kunstner og publikum. Som nørdet kulturforbruger håber han, at Vores kunst-projektet formår at kombinere borgerengagement med en kunstfaglig frasortering af dårlig kunst:
»Det bliver interessant at se, hvordan DR vil kombinere en slags X Factor-proces med en høj grad af kunstfaglighed. Forhåbentlig kan det her projekt hænge en bro over den kløft,« siger han og tilføjer:
»Man kunne risikere at skulle forholde sig til sentimentale hensyn, hvis der ikke var et fagligt panel: 'Bettina har jo siddet ude i den trelængede gård meget længe og lavet sin skulptur. Hvordan kan det være, hun aldrig er blevet optaget på Kunstnernes Efterårsudstilling på Charlottenborg? Nu skal vi give hende den fortjente æresoprejsning'. Sådan håber og tror jeg ikke, det kommer til at spænde af,« siger han.
Ikke lig luksus
Konceptet har Danmarks  Radio, Statens Kunstfond og Statens Kunstråd hentet fra den anden side af Nordsøen, hvor tv-stationen Channel 4 i 2005 søsatte et lignende program, Big Art. Her gav over 1.400 borgere fra forskellige dele af Storbritannien hvert deres bud på, hvor kunstværkerne skulle stå.
»Ingen havde på det tidspunkt hørt ordet finanskrise, og alle snakkede om innovation og brugerdeltagelse i ændringen af byrum. Her kunne mange godt se kunstens mulighed for at give steder nye betydning, efter at industrien i stort omfang havde forladt områderne,« siger Mike Smith, der var med til at udvikle konceptet for Channel 4.
En af de syv britiske vindersteder var den tidligere kulmineby St. Helens. Her havde kulminearbejdere i årtier slæbt sig op fra den sodede mine - nogle havde mistet deres liv - og tilbage er blot en tilgroet port, som hundeejere spadserer forbi. Den spanske kunstner Jaume Plensa blev hentet ind til byens pub for at diskutere med de tidligere minearbejdere om, hvordan den industrielle fortid skulle tilføres kunstnerisk form, og endte med den tyve meter høje ansigtsskulptur Dream.
»Mange tror måske, at kunst er ensbetydende med luksus. Vi fandt ud af, at det i mange tilfælde giver lokalsamfund mulighed for at tale med sig selv om sin nutid, fortid og fremtid. Og det behov tror jeg blot er vokset efter finanskrisen,« siger Mike Smith. Morten Hesseldahl håber, at Vores Kunst-projektet kan give plads til lignende refleksioner rundt i om landet. Ikke mindst en kvalificering af kunstdebatten: »Det at give noget udtryk og form kan man ikke stemme om. Det kommer der ikke god kunst ud af. Men i spændingsfeltet mellem borgerengagement og det aristokratisk elitære, som ofte ligger i kunst, ligger en masse vigtige diskussioner.«

