Tidligere rektor trak sig fra post for at værne om sin habilitet
Johan Roos kritiseres for sin dobbeltrolle som både rektor for CBS og bestyrelsesformand i en privat erhvervsdrivende fond. Han afviser, at skulle være et problem, til trods for at en tidligere CBS-rektor trak sig fra en lignende post af habilitetsårsager


 I december sidste år tiltrådte CBS-rektor Johan Roos som formand for bestyrelsen for den erhvervsdrivende fond CBS-SIMI Executive.
Planerne var dengang at fusionere CBS' master- og efteruddannelser med SIMI-fonden  en privat udbyder af uddannelse til erhvervslivet. Men fusionen af masteruddannelserne blev kendt ulovlig i løbet af efteråret 2010, som Information skrev mandag.
Alligevel sidder Johan Roos fortsat som bestyrelsesformand i den private fond og som medlem af universitets bestyrelse. Og det vækker kritik fra eksperter, som peger på risikoen for konkurrenceforvridning.
»Det skaber en interessekonflikt, fordi CBS' rektor kan sørge for, at den private fonds uddannelser ikke konkurrerer med CBS,« siger professor Anders Drejer fra Institut for Økonomi og Ledelse på Aalborg Universitet.
Hans dobbeltrolle kan nære en mistanke om, at CBS-rektor Johan Roos forsøger at dele markedet for kurser og uddannelser op, og det vil stille CBS stærkere på markedet for uddannelser til erhvervslivet, påpeger Anders Drejer:
»Det er konkurrenceforvridende, og det bryder man sig ikke om, fordi det stiller CBS stærkere end andre udbydere af MBA-uddannelser,« siger han.
Vandtætte skotter
CBS' tidligere rektor Finn Junge-Jensen valgte i 1997 at trække sig fra sin bestyrelsespost i den erhvervsdrivende fond HHE, som var stiftet af CBS, og som i dag er fusioneret ind i CBS-SIMI Executive. I forlængelse af debatten om Tvindskolerne og den offentlige støtte til dem rettede Rigsrevisionen henvendelse til Undervisningsministeriet, som igen henvendte sig til CBS for at sikre, at der var vandtætte skotter mellem universitet og den private fond.
Ifølge Finn Junge-Jensen, der ulønnet havde bestridt posten som bestyrelsesformand siden stiftelsen af HHE i 1991, skulle mistanken om inhabilitet manes til jorden.
»Baggrunden var netop, at der blev rejst spørgsmål om, hvorvidt det var rigtigt at sidde både som rektor for Handelshøjskolen (CBS, red.) og som formand for HHE. For at undgå nogen som helst problemstillinger, trak jeg mig fra HHE's bestyrelse,« forklarer den tidligere rektor.
Ifølge Per Nikolaj Bukh, der er professor på Institut for Økonomi og Ledelse ved Aalborg Universitet, er der ikke noget juridisk i vejen for at bestride begge poster.
»Men hvis man vil undgå at blive beskyldt for at sammenblande tingene, kan det være en fordel for rektor ikke at sidde i bestyrelsen hos SIMI,« siger han og peger på, at grundprincippet for bestyrelsesmedlemmer i en fond som CBS-SIMI Executive er at varetage virksomhedens interesser, eftersom fonden som udgangspunkt er at sidestille med en virksomhed.
Uden for døren
Per Nikolaj Bukh henviser til, at Johan Roos' personlige integritet skal forhindre, at dobbeltrollen bliver et problem.
»Og det skal bestyrelsen have tillid til,« siger han.
Rektors bibeskæftigelse er primært et anliggende for bestyrelsesformændene på universiteterne. Formand for bestyrelsen på CBS, Anders Knutsen, erkender, at der kan være diskussioner i CBS-SIMI's bestyrelse, hvor Johan Roos er inhabil.
»Men så må han jo lade være med at deltage i diskussionen i henhold til bestyrelsens regler for inhabilitet,« siger han. Anders Knutsen afviser dog, at der kan være tale om konkurrenceforvridning.
Han henviser til, at CBS ikke udbyder de samme typer af kurser som CBS-SIMI.
Forud for de planlagte fusioner af uddannelserne blev CBS' fond HHE lagt sammen med SIMI-fonden. Deraf opstod den eksisterende fond CBS-SIMI Executive, som er privat og uafhængig af CBS. Men planerne om, at fonden og universitetet sammen skulle drive statsligt godkendte uddannelser, fik CBS-SIMI Executive til at opgive de private masteruddannelser, som SIMI-fonden tidligere havde tjent på.
100.000 kr. i løn
Dermed står CBS ikke længere i konkurrence med den private fond om at udbyde masteruddannelser til erhvervslivet.
Og netop den opdeling af uddannelserne får kritik fra eksperterne. Anders Knutsen kan dog ikke få øje på problemet.
»Jeg kan ikke se, at vi deler markedet op. Omvendt kunne man sige, at SIMI er blevet stærkere end før, fordi de kan trække på de store lærerkapaciteter fra CBS,« siger bestyrelsesformanden.
 Men SIMI var jo før fusionen jeres største konkurrent inden for MBA'er og kurser til erhvervslivet?
»Det er meget ensidigt, hvis man ser det her, som om CBS har fået en konkurrent mindre. Sådan var det ikke tænkt. Vi havde tænkt os at lave en ny slagkraftig konstruktion, der kunne udbyde kurser og masteruddannelser, men den konstruktion har så vist sig ikke at være flyvefærdig,« siger Anders Knutsen.
Ifølge Claus Valentiner, der med egne ord har været knyttet til CBS og CBS' ledelse siden 1986, og som i dag er adjungeret professor ved CBS, får Johan Roos 100.000 kr. årligt for sin formandspost i fonden. Det fremgår af Claus Valentiners blog på CBS Observer. Beløbet har ikke været muligt at tjekke i fondens regnskab, hvoraf lønningerne til bestyrelsen ikke fremgår særskilt.


