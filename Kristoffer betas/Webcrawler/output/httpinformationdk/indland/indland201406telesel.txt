Tele-selskaber vil ikke afvise, at de giver kabeladgang
TDC og Telia vil ikke oplyse, om de giver FE adgang til fiberkabler


 Danske teleselskaber vil ikke oplyse, om FE får adgang til data fra deres fiberkabler. I forbindelse med afsløring af overvågning af kabler i både USA, England og Tyskland er det kommet frem, at adgangen til kablerne er muliggjort af hemmelige aftaler mellem efterretningstjenester og teleselskaber. Da Information første gang spurgte TDC, om selskabet giver tjenesten adgang til fiberkabler, lød svaret: »TDC overholder selvfølgelig altid gældende lovgivning og ønsker ikke at kommentere yderligere på myndighedernes anliggender. Vi kan som privat virksomhed ikke blande os i myndighedernes arbejde, og kommenterer derfor heller ikke på det.«
Da Information senere henviser til dokumentation for, at NSA og FE efter alt at dømme indgår i et samarbejde om adgang til fiberkabler, uddyber Ib Konrad Jensen, pressechef i TDC: »Vi er underlagt nogle forpligtelser i henhold til loven om Politiets og Forsvarets Efterretningstjeneste, og dem lever vi selvfølgelig op til.« I Danmark indeholder FE-loven ikke bestemmelser om forpligtelser for teleselskaberne til at give FE adgang til dansk infrastruktur, og Ib Konrad Jensen ønsker ikke at uddybe sin henvisning til loven.
Information har flere gange bedt om interview med ledende medarbejdere i både TDC og Telia om det mulige samarbejde mellem teleselskaberne og FE. Men begge virksomheder vil kun kommentere sagen via talspersoner. De afviser begge at være informeret om et samarbejde, men ikke at et samarbejde eksisterer: »Hvorvidt der rent faktisk foregår den slags aktiviteter, ved jeg ikke, og jeg ville heller ikke vide det, hvis det var tilfældet,« siger Ib Konrad Jensen. På vegne af Telia udtaler kommunikationsrådgiver David Engstrøm sig. »Nu er jeg ikke sikkerhedsgodkendt, men mig bekendt er der intet løbende samarbejde, som giver PET eller FE fri adgang til at indhente data. De få, som er sikkerhedsgodkendte, kan i øvrigt ikke udtale sig,« skriver David Engstrøm i en mail og henviser ellers »til Forsvarsministeriet i forbindelse med spørgsmål til deres virke«.

