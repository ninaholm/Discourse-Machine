Rohde stiller op til EU
Det løsgående missil flyver igen. Jens Rohde stiller op til Europa-Parlamentet


 Socialdemokraternes formand, Helle Thorning-Schmidt, har kaldt ham for et "løsgående missil" i dansk politik. Selv har han hævdet, at hun endnu har til gode at se hans "missil". Hvad vælgerne har til gode må tiden vise. I hvert fald gør Venstres tidligere politiske ordfører, Jens Rohde, nu comeback til politik.
 Efter flere måneders overvejelser har Jens Rohde valgt at sige ja til et tilbud fra partitoppen om at blive Venstres spidskandidat ved næste sommers valg til Europa-Parlamentet. Venstres hovedbestyrelse skal dog endeligt godkende kandidaturet med to tredjedeles flertal på et møde lørdag.
 - Jens Rohde er en erfaren politiker, der hele sit virke har brændt for europapolitikken. Han er en politiker med en fortræffelig analytisk evne, enestående kommunikationskundskaber og ikke mindst en gennemgående loyalitet overfor Venstre, hedder
det i indstillingen fra Venstres kandidatudvalg, under ledelse af finansminister Lars Løkke Rasmussen (V).
 Udover at bekræfte, at han har sagt ja til at stille op som spidskandidat, ønsker Jens Rohde ikke at kommentere opstillingen yderligere før hovedbestyrelsesmødet.
 Selv om den 38-årige Jens Rohde forlod Folketinget i 2006 for direktør for den nystartede TV2 Radio, har han da heller ikke holdt sig helt ude af politik. Langtfra. Jens Rohde beholdt partibogen og efter blot få måneder i direktørsædet kom han med en række provokerende udtalelser om Helle Thorning-Schmidts politiske evner. Udtalelser som førte til en advarsel fra TV2's ledelse - og udsigten til en fyring, hvis noget lignende gentog sig.
 Men Jens Rohde kunne ikke vare sin politiske mund. Tre dage før folketingsvalget sidste år lavede radiodirektøren selv overskrifter, da han fortalte, at Socialdemokraternes politiske ordfører, Henrik Sass Larsen, forud for folketingsvalget i 2005 hjalp Venstre med at undergrave partiet daværende formand Mogens Lykketoft.
 Jens Rohde blev først sendt hjem med mundkurv på. Men dagen efter folketingsvalget, fyrede TV2 så radiodirektøren.
 Ikke så snart var Jens Rohde vendt tilbage til hjembyen Viborg, hvor han købte sig ind i et reklamebureau, før telefonerne dog begyndte at ringe fra Venstre. 
En stemmesluger
 Partiets spidskandidat ved det seneste parlamentsvalg, Karin Riis-Jørgensen, har allerede meddelt, at hun ikke genopstiller, og Venstre har - ligesom alle andre partier - været på jagt efter et kendt navn, en stemmesluger, der kan trække andre kandidater med ind i parlamentet. Og specielt Jens Rohde har altid haft en høj stjerne hos partitoppen og ikke mindst den tidligere partisekretær og nuværende beskæftigelsesminister Claus Hjort Frederiksen. 
 Alligevel takkede Jens Rohde i første omgang nej, da Venstre henvendte sig - og hen over foråret udspillede der sig så en offentlig kurtisering af den tidligere politiske ordfører, som i månedsvis spillede kostbar og henviste til, at mange ting skulle falde på plads: Jens Rohde venter barn sammen med kæresten gennem fem år, Katrine Fusager, og angiveligt var det umuligt at finde plads i kalenderen så Lars Løkke Rasmussen og han selv kunne mødes.
 Midt i det hele kom det så frem, at Venstres tidligere formand, Uffe Ellemann-Jensen, på de indre linjer angiveligt havde advaret mod at opstille Jens Rohde med henvisning til, at det var "useriøst". En advarsel som dog ikke afskrækkede Jens Rohde. Tværtimod. Jens Rohde forklarede, at det blot gjorde det sværere at sige nej! 
