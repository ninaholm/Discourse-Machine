Ugens Bommert: Av for Helle! Sikken frikadelle!
Statsministeren har kastet sig ud i den store danske frikadellekrig. Nu sovses hun ind


 
	Hvad er vigtigt i dagens Danmark? Mange søger at sætte dagsordenen. Men i hvert fald: Hvis det er selveste statsministeren, der finder et emne påtrængende at tale til sit folk om – ja, så må det være, fordi det er betydningsfuldt. Så skal vi alle sammen mene noget om det. Måske også gøre noget.

	Netop hjemvendt fra sin sommerferie gav statsminister Helle Thorning-Schmidt (S) sig til at udtale sig om frikadeller og mærkning af halalslagtet kød. Over for dagbladet Politiken fordømte hun, at »juletræ, flæskesteg og almindelige frikadeller« ... »langsomt sniger sig ud af vores offentlige institutioner«.

	Over for Jyllands-Posten fremsatte hun ønske om særlig mærkat på halalslagtet kød:

	»Jeg kan da godt forstå, at danskerne gerne vil vide, om der er bedt en bøn for dyret, inden det blev slagtet,« erklærede Thorning-Schmidt forbrugervenligt.

	Selv vil hun dog ikke tage noget initiativ, men:

	»Jeg synes, at producenterne skal overveje, om de ikke vil mærke det.«

	På journalistspørgsmål om gris og halal i offentlig mad kunne statsministeren jo have svaret, at hendes job er at redde kongeriget bedst muligt gennem finanskrisen, og at hun fortrøstningsfuldt overlader madvalg i institutioner til deres ansvarlige bestyrelser.

	Ind i halal-krigen

	Men nej. Med sit frikadellefremstød meldte Thorning-Schmidt sig aktivt i, hvad Ekstra Bladet har kørt som en sommerkampagne under banneret: »Halal-krigen«.

	Resultatet er blevet: Heftig røg i køkkenet. Regeringens eget, vel at mærke.

	I en femspaltet forsideoverskrift skriver Kristeligt Dagblad i går: »Halaldebat splitter regeringen – Statsministeren efterlyser frivillig mærkning af halalkød, men De Radikale mener, der er vigtigere ting på dagsordenen.«

	Morgenavisen Jyllands-Posten vier Thornings udmelding en forside og tre sider inde i avisen. Ekstra Bladet bruger fire avissider og en forside med overskriften: »Frikadelle–Helle i DF-panik.«

	Dansk Folkepartis Søren Espersen godter sig med at beskylde statsministeren for: »Total tom snak, for hun vil jo ikke sætte lovgivning bag.«

	Der er det krydderi på sagen, at et lovkrav om halalmærkning nødvendiggør nye EU-regler, idet fødevareharmonisering er »totalharmoniseret«.

	Og om at opfordre industrien til en frivillig ordning gælder, at daværende fødevareminister Mette Gjerskov (S) for bare to uger siden i et svar til Folketinget tog afstand fra denne udvej. Konspirationsteoretikere kan heri finde en årsag til, at Thorning-Schmidt i regeringsrokaden forleden fandt det belejligt at øse Mette Gjerskov ud af regeringen.

	Dum frikadelle

	Sikke dog en frikadelle, Helle Thorning-Schmidt har fået sig rullet i. Det bindstærke bogværk ’Ordbog Over Det Danske Sprog’ gør opmærksom på, at ordet ’frikadelle’ også kan bruges i betydningen ’dumhed’. En sådan brug belyser ordbogen ved følgende 1905-replik fra skuespilforfatteren Helge Rode:

	»Hvad er det for en Komedie, du har lavet nu igen? Hahahaha. Hvad er det for en forfærdig Frikadelle?«

	Samme spørgsmål kan Helle Thorning-Schmidt stille sig selv. Hun kan også stille det til sin 1,2 millionkroner-aflønnede spindoktor Noa Redington. Han har i sine fem år som nærmeste rådgiver for Helle Thorning-Schmidt vist et betydeligt talent for at lave frikadellefars og lade sin arbejdsgiver syde i den.

	Måske er det på tide, at Helle Thorning-Schmidt sætter andre boller på suppen. Med eller uden det traditionsrige flæsk.

