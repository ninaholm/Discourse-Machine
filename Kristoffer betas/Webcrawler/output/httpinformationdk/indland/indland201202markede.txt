Markedet er altid at foretrække
De er unge, velklædte og veltalende, og de vil af med den omklamrende velfærdsstat og ’det gode livs’ tyranni. Information var med til landsmøde hos Liberal Alliances Ungdom
100 medlemmer fra Liberal Alliances Ungdom var samlet til landsmøde for at evaluere det forgangne års kamp mod den altomklamrende big mother-velfærdsstat og for det frie initiativ.

Dalende snefnug pakker Odenses tage og gader ind i en hvid dyne, mens de få folk i de øde gader lørdag formiddag skutter sig skyndsomt i kulden.Anderledes hedt går det for sig på Hunderupskolen, hvor 100 medlemmer fra Liberal Alliances Ungdom (LAU) er samlet til landsmøde for at evaluere det forgangne års kamp mod den altomklamrendebig mother-velfærdsstat og for det frie initiativ. Og ikke mindst for at fejre fremgangen for dette nyeste skud på den blå danske ungdoms stamme.De hårde tider kalder på drastiske reformer, og det synes at have skabt en hidtil uset klangbund for liberalt tankegods.Hos LAU vejrer man morgenluft. Visse personer måtte æde deres hat, da Liberal Alliance efter sidste års duracellkaninlignende valgkamp indkasserede ni mandater. Det havde aldrig kunne lade sig gøre uden LAU, forklarer landsformand Sasha Renate Bermann.»Vi er en kæmpe ressource, og det må man ikke undervurdere,« siger hun fra talerstolen til et lydhørt og velklædt publikum, der er bænket omkring duge med borgerligt blå bordpynt.Støtte eller ej?Som det sig hør og bør i dansk ungdomspolitik, skal der også socialiseres, og de første Odense Pilsnere er i al stilfærdighed knappet op. Der lyttes høfligt til de forskellige talere, der med Ole Birk Olesen som ordstyrer kritiserer og kommenterer det forgangne års politiske udvikling.En mener, at LAU’s krav om fri narkotika skal nedtones til fordel for et mere bredt appellerende budskab. En anden, at svage lokalforeninger bør nedlægges, da de gør mere skade end gav. Han modsiges af kassereren, der påpeger, at det er vigtigt med mange lokalforeninger, hvis man vil indfri ambitionen om at modtage den eftertragtede støtte fra Dansk Ungdoms Fællesråd (DUF).Om man overhovedet bør modtage støtte fra et system, man vil bekæmpe, blev diskuteret sidste år. LAU endte med at beslutte, at DUF-støtte er et nødvendigt onde, forklarer kassereren med højt humør.Stemningen er god og bliver slet ikke ringere, da Sasha Renate Bermann fortæller, at man siden sidste år er gået fra 14 til 24 lokalafdelinger. Samtidig har man de senere år haft held til at tiltrække nye medlemmer til at supplere den første generation af Tordenskjolds soldater, som primært blev rekrutteret fra Venstres og Konservatives ungdomsorganisationer.»Vi var en del, der oplevede, at Venstre og Konservative var blevet mere og mere socialdemokratiske,« forklarer Sasha Renate Bermann i frokostpausen.»I virkeligheden kan du sammenlægge alle partierne fra DF til Enhedslisten. De diskuterer jo i virkeligheden kun nuancer, mens de konkurrerer om ministerbilerne. Grunden til, at en sammenlægning ikke vil ske, er selvfølgelig, at de ikke alle sammen kan være ministre samtidig.«FiskestangDe borgerlige partier solgte ud både på velfærdsområdet og på spørgsmålet om individets rettigheder. Sasha Renate Bermann var medlem af Venstres Ungdom.»Jeg kan huske, at jeg sad i VU og diskuterede kongehuset. Og der endte et flertal med at bakke op om kongehuset. Det er et klart brud på liberale grundprincipper,« siger Sasha Renate Bermann, der til sidst tog konsekvensen og skiftede parti.I dag er hendes sidste dag som landsformand, for hun flytter snart til Bruxelles. Men medlemskabet af LAU beholder hun.»Forskellen mellem os og de andre partier er, at vi er mere principfaste,« fortæller Sasha Renate Bermann.Og de faste principper og skarpe holdninger står i kø i LAU’s principprogram. Skoler og sundhedsvæsen skal privatiseres, den offentlige sektor skal ikke bare slankes, men sultes, og u-landsbistanden skal fjernes sammen med EU’s toldmure.»Når vi foreslår at afskaffe u-landsbistanden, er det jo ikke, fordi vi ikke vil hjælpe de fattige. Men mange af de lande, vi i årevis har støttet, har ikke gjort fremskridt. Derimod er der fremskridt i de lande, som er kommet med i den internationale handel. Det handler om, at vi skal stoppe med at give almisser. Vi skal ikke give dem fisk, vi skal give dem en fiskestang.«Et andet synspunkt er, at LAU vil gøre det lettere for borgerne at have skydevåben til selvforsvar på deres bopæl.»Lovgivningen i dag tilgodeser de kriminelle og ikke ofrene. Vi synes, folk skal have mulighed for at forsvare sig selv, deres familie og deres ejendom,« siger Sasha Renate Bermann.LAU’s principprogram advarer mod statens skadelige indflydelse. Men er man slet ikke bange for, at også markedskræfterne kan forvolde ulykker?»Markedet har fejl, men staten har flere og værre fejl, derfor er markedet altid at foretrække frem for staten. Det er der, vi står. På markedet har alle noget at skulle have sagt, mens i staten bestemmer kun de, der kan tælle til 90.«Kedeligt kupEfter frokost giver en veloplagt Simon Emil Ammitzbøll en peptalk, der får de unge liberale til at grine og klappe. Forbudsdanmark får en over nakken.»Jeg vil vove at påstå, at arbejderpartierne er blevet kuppet af middelklassekvinder, der vil have, at vi andre skal have et lige så kedeligt liv, som de har,« siger han, før han ransager sig selv og brødebetynget indrømmer, at han, dengang han var radikal —»vi har jo alle en fortid«, som han siger — var med til foreslå tvungen brug af cykelhjelm for børn under 15.
