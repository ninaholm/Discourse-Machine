Drengene taber på regeringens folkeskoleplan
Regeringens forslag om at indføre karakterer fra 6. klasse vil presse endnu flere drenge ud af skolen, advarer forskere. De svage mister motivationen, når man giver karakterer tidligt, viser ny forskning. V og K står dog fast på, at karakterer vil skabe mere konkurrence til gavn for drengene


 Det vil gøre ondt værre for de drenge, der i forvejen har det svært i skolen, hvis de skal have karakterer allerede fra 6. klasse, som regeringen har foreslået. Især de fagligt svage elever mister lysten til at lære, når de får karakterer, slår ny forskning fast. Og drengene udgør i dag flertallet i specialundervisning og blandt de elever, der får de laveste karakterer.
»Vi risikerer at marginalisere de børn, der allerede i dag har problemer i skolen,« siger postdoc på Center for Uddannelsesforskning på Aalborg Universitet, Karen Egedal Andreasen, som har undersøgt betydningen af test og karakterer  i folkeskolen.
Også udenlandske erfaringer viser, at tidligere karaktergivning øger forskelle mellem de fagligt stærke og svage elever, forklarer professor Sven-Erik Nordenbo fra Dansk Clearinghouse for Uddannelsesforskning på Aarhus Universitet.
»Vi risikerer at tabe flere unge og få en større restgruppe, der ikke får nogen uddannelse, og det vil især ramme drengegruppen,« siger han.
Lavere selvværd
En britisk undersøgelse fra før test og karaktergivning blev indført, viser, at børnenes selvværd ikke var baseret på deres præstationer i skolen. Efter karaktergivningen havde dårlige skolepræstationer derimod en klar negativ indvirkning på elevernes selvværd, forklarer Sven-Erik Nordenbo:
»Politikernes forståelse er, at når man bliver testet og får karakterer, så lærer børnene mere. Men forskningen viser, at det er mere skadeligt end gavnligt, fordi de svageste børn bliver mindre interesserede i skolen, og det giver større spredning mellem gode og dårligere elever,« siger han.
VK: God motivation
Kritikken fra forskerne preller dog af på regeringspartierne. Venstres uddannelsesordfører Anne-Mette Win-ther Christiansen fastholder, at tidligere karaktergivning vil motivere drengene mere.
»Karakterer kan give noget konkret af forholde sig til og konkurrere om, men det er da rigtigt, at der en udfordring i forhold til dem, der får dårlige karakterer. Den kræver, at lærere og forældre bakker deres børn op og roser dem, for de små skridt frem,« siger Anne-Mette Winther Christiansen.

Side 6-7: 'Politisk strid om karakterer til 12-årige'
Kronik side 16:  'Karakterer demotiverer'

