’Jeg skal bare se mig omkring. Der er jo ikke ret mange kvinder’
Der er få kvinder i den danske indkomstelite. Men hvorfor har arbejdsmarkedsforskere svært ved at forklare. Stine Bosse er en af de få kvinder, der har været direktør i en stor dansk børsnoteret virksomhed. For hende var det afgørende at få børn tidligt
Der er sket et ryk i de store børsnoterede danske selskaber, hvor man i højere og højere grad forsøger at fremme de kvindelige talenter, mener Stine Bosse, der  i 2003 blev øverste direktør for forsikringsselskabet Tryg.


 Stine Bosse var 22 år, da hun fik sit første barn. Barslen holdt hun, mens hun stadig var studerende. Det er en af de vigtigste grunde til, at Stine Bosse i 2003 blev øverste direktør for forsikringsselskabet Tryg.
Sådan forklarer hun selv, hvorfor det lykkedes hende at nå til tops i en stor dansk børsnoteret virksomhed, hvor direktørerne ellers oftest er mænd.
»Det er i hvert fald en af hovedforklaringerne,« siger hun.
Men det er en erkendelse, der er kommet til Stine Bosse siden hen. For det var først, da hun blev direktør i Tryg, at folk begyndte at konfrontere hende med, at hun var ene kvinde blandt mange mænd.
Læs også: Ni ud af ti i den danske indkomstelite er mænd
Første gang hun blev spurgt, hvordan hun oplevede glasloftet – de usynlige, ubrydelige barrierer for kvinder i dansk erhvervsliv – havde hun aldrig hørt udtrykket før.
»Journalisten troede ikke på mig, men jeg vidste ikke, hvad det var,« siger Stine Bosse.
»Det havde faktisk aldrig strejfet mig, at kønnet skulle være en forhindring for mig.«
En mandeklub
Tænketanken Kraka har i en ny analyse kortlagt kønsbalancen blandt dem, der har de højeste indkomster i Danmark. Analysen viser, at der er langt flere mænd end kvinder i toppen af dansk erhvervsliv, hvor de højeste indkomster tjenes. Fire ud af fem i top 5 procent er mænd. Blandt indkomsteliten i top 0,1 procent er ni ud af ti mænd.
Det er en del højere end for 30 år siden. I 1980 var blot en ud af 20 i top 5 procent kvinde, og mindre end en ud af 30 i top 0,1 procent var kvinde.
»Kvinder har opnået bedre muligheder for at blande sig i toppen af det danske samfund, når man kigger på indtjening. Men man må samtidig sige, at det i dag stadig er en udpræget mandeklub,« siger Kristian Thor Jakobsen.
Men stigningen i andelen af kvinder i topindkomstgrupperne er bremset markant op i de seneste fem til ti år.
»Man er tilsyneladende ved at nå et foreløbigt toppunkt,« siger Kristian Thor Jakobsen.
Kvindelige topchefer
I 2011 stoppede Stine Bosse som direktør i Tryg, og siden da har hun levet af at sidde i en lang række danske og internationale bestyrelser.
I lang tid var Stine Bosse den eneste kvindelige direktør blandt Danmarks største børsnoterede virksomheder.
I juni 2010 blev Karen Frøsig direktør i Sydbank, der også hører til blandt de store børsselskaber. Så sent som midt i denne måned kom den blot anden kvindelige direktør, da Pernille Erenbjerg blev forfremmet fra finansdirektør til administrerende direktør i TDC.
Stine Bosse sidder i TDC’s bestyrelse og var med til at udpege Pernille Erenbjerg som ny direktør.
Hun understreger, at der er sket et ryk i de store børsnoterede danske selskaber, hvor man i højere og højere grad forsøger at fremme de kvindelige talenter.
Men der er stadig mange flere mænd end kvinder i bestyrelseslokalerne og på direktionsgangene.
»Jeg skal bare se mig omkring. Der er jo ikke ret mange kvinder,« siger Stine Bosse.
Kønsopdelt arbejdsmarked
Hvorfor der er så få kvinder i toppen af dansk erhvervsliv, har arbejdsmarkedsforskerne svært ved at forklare.
Anette Borchorst, der er professor ved Center for Arbejdsmarkedsforskning ved Aalborg Universitet og forsker i arbejdsmarkedet og ligeløn, siger, at der ikke er nogen danske eller internationale studier, der kan forklare skævheden i kønsbalancen.
»Vi ved, at det er et komplekst spørgsmål,« nøjes Anette Borchorst med at konstatere.
Den holdning deler Lisbeth Pedersen, der er afdelingschef i SFI, Det Nationale Forskningscenter for Velfærd, ekspert i arbejdsmarkedet og har været medlem af en lang række regeringsnedsatte kommissioner og ekspertudvalg.
Hun siger, at analysen fra Kraka »passer godt i det store billede« af, at det danske arbejdsmarked er meget kønsopdelt.
I 1960’erne var den store forventning, at når kvinderne fik en uddannelse og kom ud på arbejdsmarkedet, så ville mænd og kvinder også med tiden få den samme løn.
Nu har kvinderne overhalet mændene på uddannelse, men sakker stadig bagud på lønniveauet.
»Den forventning til, at uddannelse var forklaringen og løsningen, er gjort til skamme,« siger Anette Borchorst.
Familiens projektleder
Inge Berneke er headhunter i den internationale rekrutteringsvirksomhed Egon Zehnder, der har kontorer over de meste af verden. I 2010 udgav hun bogen Kvinde, kend din Karriere.
Inge Berneke hjælper virksomheder med at finde de rigtige kandidater til stillinger, der ofte er i de allerøverste lag i virksomheden. Hendes erfaring er, at kvinderne ofte går i stå på mellemlederstillinger.
Og det mener hun, at der er fire faktorer, der kan forklare.
Den ene faktor handler om familien og de klassiske kønsroller.
»Arbejdsdelingen mellem mænd og kvinder er blevet mere lige, men det er stadig kvinderne, der er hjemmets projektleder,« siger Inge Berneke.
Den anden faktor handler om det netværk, det kræver at nå de højeste stillinger. Det er svært at være den eneste kvinde i en stor gruppe af mænd, og jo mere mændene netværker ved at dyrke ekstremsport og cykle på mountainbike, jo sværere bliver det for kvinderne at blive en del af netværket.
»Jo højere du kommer op i hierarkiet, jo større er sandsynligheden for, at du er alene som kvinde i en gruppe af mænd.«
Den tredje faktor handler om kvinders uddannelses- og karrierevalg. Ifølge Inge Berneke har flere kvinder en uddannelse inden for områder som kommunikation og HR, som godt kan bringe dem til chefstillinger. Men stillinger som kommunikations- eller HR-chef er ikke de tungeste i en virksomhed, det er ikke de bedst lønnede, og det er sjældent, at de leder til en stilling som administrerende direktør.
»Der er bare færre kvinder, der læser ingeniør kombineret med en handelsuddannelse, som er det, der ofte åbner vejen helt op til toppen.«
Den fjerde faktor er tidsånden.
Inge Berneke mener, at der er sket et skifte fra det, hun kalder 70’ernes røde ligestillingsdebat til nutidens blå ligestillingsdebat, der fokuserer på de biologiske forskelle og kvindens naturlige ønske om at gå derhjemme med børnene.
Summen af de fire faktorer gør, at »rigtig mange kvinder på vej op ad karrierestigen oplever stressfaktorer hurtigere end mændene gør«.
»Det er det, der forklarer det paradoks, at vi har fået så mange højtuddannede kvinder, men stadig ikke kan se det i toppen,« mener hun.

