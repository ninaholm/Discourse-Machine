Fremtidens skoler er megaskoler
Københavns Kommune vil lægge fire folkeskoler på Amager sammen til en kæmpe undervisningsanstalt med hele 2.140 elever. Det går ud over kvaliteten i ledelsen og dermed undervisningen og elevernes dannelse, mener iagttagere. Ikke desto mindre er tendensen tydelig over hele landet:  Megaskoler er fremtidens skoler
Over hele landet skyder de op - megaskolerne med langt over 1.000 elever. På Amager er Danmarks største netop blevet vedtaget. Efter sammenlægning af fire skole vil den nye skole rumme hele 2.140 elever.   arkiv


 Der er 372 elever i en gennemsnitlig dansk folkeskole. Men forslag om megaskoler popper nu frem fra Frederikshavn og Hjørring til Guldborgsund og Amager. På Amager har Københavns Kommune netop sendt et forslag om en megaskole med 100 klasser, 11 spor og 2.140 elever til høring.  Alternativt kan der blive tale om to skoler med hver fem-seks spor. De fire skoler er Dyveskolen, Gerbrandskolen, Højdevangens Skole og Sundbyøster Skole. Hans Henrik Kølle, bestyrelsesformand på Gerbrandskolen, er stærk modstander af sammenlægningen:
»Vi synes, det strider mod et lærings- og nærhedsprincip. 2.100 elever er en kæmpestor skole, som en ledelse ikke har nogen mulighed for at have overblik over,« fortæller Hans Henrik Kølle.
Han frygter, at forældrene vil hive deres børn ud af en eventuel megaskole, og at der vil opstå problemer ved en sammenlagt ledelse:
»Forældrene vil sende deres børn i privatskoler, når de hører, at deres barn skal gå på en kæmpeskole. Det kan også give en masse problemer, når man skal sammenlægge en ledelse af fire forskellige lærergrupper.«
Megaskolerne kommer
Men hvis megaskolen på Amager bliver en realitet, vil den få mange ligemænd. Over hele landet er der tilløb til skoler med over 1.500 elever, fortæller Niels Egelund, forsker på Aarhus Universitet, DPU:
»Tendensen startede for nogle år siden, hvor man begyndte at lave fælles skoleledelse for mindre skoler. Nu har det udviklet sig til, at det også sker på store skoler,« siger han.
Det er dårlig økonomi, der tvinger kommunerne til at smelte skolerne sammen:
»Det er som følge af den økonomiske situation, med færre skattepenge til skolerne og generel økonomisk lavvande, at man ser den her tendens, og man vil se det meget mere fremover,« mener Niels Egelund.
Man har ikke nogen forskning, der beviser, hvilken effekt store institutioner har på miljøet. Niels Egelund kan derfor kun gætte på, hvilke konsekvenser det kan have for skolen:
»I første omgang kan man forestille sig, at det er svært at have overblik over, hvad der foregår på institutionen,« siger Niels Egelund.
En indlæringsfabrik
Per Kjeldsen, pædagogisk psykolog og medlem af pædagogik og uddannelsestænketanken Sophias ledelse, mener, at det er et problem, når man samler en stor mængde elever i en institution:
»Man ser efterhånden på skolen som en indlæringsfabrik i stedet for en kulturinstitution, der skal sikre børns dannelse,« mener han.
Per Kjeldsen frygter for tendensen og tror, at et miljø med over 2.100 elever vil påvirke eleverne negativt:
»Tænk, hvis vi en dag står med ene kæmpeskoler. I store institutioner vil børnene fremme deres behov for at tænke på sig selv, fordi de ikke kan forholde sig til store grupper. Indlæringen og dannelsen tager skade, når man går i en kæmpeskole,« mener han.
En dårlig kæmpeskole
Venstres medlem af børn- og ungeudvalget, Cecilia Lonning stemte mod forslaget om at slå de fire skoler på Amager sammen. Hun frygter, at Dyveskolen, som har haft dårlige resultater og et dårligt ry, vil gøre den eventuelle megaskole dårlig:
»Vi tror, at man i stedet for at have tre velfungerende skoler, og en der ikke fungerer optimalt, så vil skabe en kæmpeskole, der ikke fungerer,« siger Cecilia Lonning.
Da SF's Bo Asmus Kjeldgaard var Børn- og Ungeborgmester i København, udtalte han, at man ønskede skoler på »cirka 600 elever - og ikke megaskoler på 1.000-1.200 elever,« men siden da er der sket meget, siger Pernille Gaarde Bendix (SF), medlem af børn- og ungeudvalget:
»Vi gør det her fordi vi mangler pladser til skoleelever i København. Besparelsen er en bonus. Uanset hvor ufedt det bliver for de her skoler, så er større skoler noget vi kommer til at se. Nu skal forslaget i høring, og så må vi se, hvad løsningen bliver,« siger hun og understreger, at større skoler er nødvendigt:
»Vi ønsker jo ikke nødvendigvis at lave indgreb, der kommer til at påvirke elevers dagligdag negativt, men det kan være nødvendigt. Vi er heller ikke sikre på, at en kæmpeskole bliver et problem.«

