En lille håndfuld organisationer trækker i trådene i dansk politik
Ni magtfulde organisationer tegner sig for en tredjedel af 1.700 danske interesseorganisationers indflydelse på dansk politik, viser ny forskning. De stærkeste organisationer bruger formuer på lobbyisme, og de forventer, at der kvitteres med direkte indflydelse på lovgivningen
 
	I Danmark foregår samspillet mellem organisationer og politikere ifølge bogen på organisationernes initiativ, hvor det i andre lande er politikerne, der kontrollerer, hvem der leverer input til lovforslag. Derfor er de ressourcestærke interesseorganisationer i Danmark dominerende i påvirkningen af det politiske system


 
	Der er langt fra toppen til bunden, når det handler om politisk indflydelse i Danmark. Ud af de 1.700 interesseorganisationer, som forsøger at påvirke lovgivningen og den politiske debat, tegner alene ni organisationer sig for en tredjedel af alle organisationernes politiske indflydelse. Det konkluderer tre forskere fra Aarhus Universitet i en ny bog om lobbyisme.

LÆS: Lobbyister styrer samspillet med Folketingets politikere

	»Det er organisationer, som står særdeles stærkt, når det gælder generelle ressourcer som penge, medlemmer og medarbejdere, og som samtidig har en bred appel, der giver dem legitimitet både i forhold til embedsmænd, politikere og journalister,« skriver de tre forskere, professor Anne Skorkjær Binderkrantz, lektor Helene Helboe Pedersen og professor Peter Munk Christiansen fra Institut for Statskundskab på Aarhus Universitet, der har skrevet bogen ’Organisationer i politik’.

	I Danmark foregår samspillet mellem organisationer og politikere ifølge bogen på organisationernes initiativ, hvor det i andre lande er politikerne, der kontrollerer, hvem der leverer input til lovforslag. Derfor er de ressourcestærke interesseorganisationer i Danmark dominerende i påvirkningen af det politiske system.

	Og særligt erhvervsorganisationerne spiller en afgørende rolle. De står bag 68 procent af de henvendelser fra organisationer til Folketinget, der leder til at få ændret et lovforslag, viser de tre statskundskabsforskeres undersøgelser.

	Penge giver indflydelse

	De ni mest indflydelsesrige organisationer i dansk politik omfatter repræsentanter for erhvervslivet, Dansk Industri, Dansk Erhverv og Landbrug & Fødevarer, fagforeningerne LO, 3F og FOA, de to organisationer for kommuner og regioner, KL og Dansk Regioner, samt Forbrugerrådet.

	Det fremgår også af undersøgelserne, at der er en klar sammenhæng mellem politisk indflydelse og ressourcer i form af indtægter og ansatte til politisk arbejde. Jo flere penge og ansatte, organisationerne har, desto mere eksklusiv er kontakten til Folketinget. De rigeste organisationer får personlige møder med folketingsmedlemmerne.

	»Interesseorganisationerne bruger mange ressourcer på medlemskab af råd, nævn og udvalg, på udarbejdelsen af høringssvar, på kontakter til ministeriernes embedsmænd, på at få deres organisation og dens synspunkter dækket i medierne, og for manges vedkommende også på at have kontakter til folketingsmedlemmer og Folketingets udvalg. Så mange ressourcer ville organisationerne ikke investere, hvis ikke de fik noget igen, det vil sige indflydelse på den politiske dagsorden og på de politiske og administrative beslutninger,« konkluderer forskerne.

	Tine Roed, direktør i Dansk Industri (DI), forventer da også, at organisationens store forbrug af lobbyressourcer bliver omsat i direkte indflydelse på lovgivningen.

	»Vi bliver generelt taget pænt imod på Christiansborg. Vi har fokus på, at det skal være attraktivt at drive virksomhed i Danmark, og det er en agenda, som har fået endog særdeles god vind i sejlene. Og vi har da også en forventning om, at når vi bruger så mange ressourcer på det politiske arbejde, så vil politikerne lytte til os,« siger Tine Roed.

	Blandt de mere markante eksempler på DI’s gennemslagskraft er SRSF-regeringens vækstplan, som sidste år blev vedtaget af et bredt flertal i Folketinget. DI havde i forvejen leveret et udspil til, hvordan vækstplanen skulle se ud, og mange af elementerne går igen i regeringens vækstplan. Herunder at selskabsskatten skulle sænkes, at energiafgifterne skulle sænkes, at den planlagte kørselsafgift for lastbiler skulle droppes, at omkostningerne ved farligt affald skulle sænkes, at spildevandsomkostninger for store virksomheder skulle sænkes, at afgifterne på øl og sodavand skulle sænkes, at erhvervslivet skulle have et højere momsfradrag på hotel- og restaurationsbesøg samt en ny pulje til udnyttelse af overskudsvarme i industrien.

	Mere end at mødes til kaffe

	Hvor organisationerne ikke brugte mange ressourcer på kontakten til Folketinget i 1970’erne, viser det sig også, at organisationerne har stadig flere kontakter til Folketinget, og at de tillægger disse kontakter stigende betydning. Organisationerne er i dialog med såvel partierne som med individuelle folketingsmedlemmer og med Folketingets forskellige udvalg.

	Ifølge Tine Roed fra DI handler lobbyisme i højere grad om grundigt forarbejde end om at drikke kaffe med de rette mennesker.

	»Jeg bruger faktisk ikke meget tid på at drikke kaffe med politikere; vi bruger betydeligt mere tid på at lave vores analyser. Vi sender notater til politikerne eller offentliggør notater om, hvad vi synes, politikerne skal arbejde med. Det gjorde vi med vores vækstplan, og det gav gode resultater,« siger hun.

	Også Finn Larsen, sekretariatschef i LO, vurderer, at nøglen til virkningsfuld lobbyisme ligger i grundigt forarbejde.

	»Vi skal kunne dokumentere vores problemstillinger og konsekvenserne ved vores anbefalinger. Kravene til dokumentation spiller en stigende rolle, hvis man skal flytte noget i politik,« siger han.

	Ikke desto mindre kommer man som lobbyist ikke langt uden et godt netværk, siger lektor Helene Helboe Pedersen fra Aarhus Universitet: Folketingsformand Mogens Lykketoft fortæller i dag i Information, at han med Folketingets præsidium vil drøfte mulighederne for at sikre forskelligartede aktører, så som forskere og offentlige institutioner, adgang til at afgive høringssvar om lovforslag. Et område, der i dag er domineret af interesseorganisationerne. Men lovforslag sendes oftest først i høring, når de politiske aftaler er indgået, og det er for sent at ændre de store træk i forslagene. Og her kommer et effektivt netværk til sin ret, siger Helene Helboe Pedersen.

	»En effektiv lobbyindsats er typisk en lang proces, hvorved man tidligt begynder at bearbejde nogle partier. Derfor er det nødvendigt, at man har et godt netværk. Den store gruppe af organisationer, der først hører om lovforslag, når de kommer i høring eller i medierne, har svært ved at ændre noget,« siger hun.

	De tre forskere fra Aarhus Universitet opholder sig i den nye bog også ved spørgsmålet om, hvorvidt det er hensigtsmæssigt, at bare ni organisationer tegner sig for en tredjedel af 1.700 danske interesseorganisationers politiske indflydelse. »Fra et demokratisk synspunkt kan man sætte spørgsmålstegn ved, at bestemte organisationer spiller en særligt dominerende rolle. Til gengæld repræsenterer eliten af organisationer både forskellige typer interesser, lønmodtagere og arbejdsgivere, forbrugere og erhverv, og der er tale om organisationer, der er så brede, at de nødvendigvis også må tage i hvert fald noget hensyn til samfundets helhedsinteresser i deres interessevaretagelse,« konstaterer de tre forskere.

	 

