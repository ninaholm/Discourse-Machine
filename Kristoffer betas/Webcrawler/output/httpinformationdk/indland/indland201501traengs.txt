Trængsel på dansk højrefløj for at omfavne Pegida
Den ekstreme højrefløj har ikke før haft held til at mobilisere bredt mod islam. Men efter terrorangrebet i Paris og den tyske Pegida-bevægelses opblomstring forsøger en dansk pendant at favne bredt. Og der er plads til højre for DF
 Første Pegida-demonstration i Danmark var i Haderslev den 5. januar. På mandag kommer de næste.


 Det kom prompte og fra mange sider efter terrorangrebet mod satiremagasinet Charlie Hebdo: Udåden må ikke føre til splittelse mellem befolkningsgrupper og udstødelse af muslimer. Men kampen om, hvem der er Charlie er i fuld gang. Med slogans som »Jeg er Charlie« er der indkaldt til to anti-islamdemonstrationer i Århus og København på mandag, og med dette franske slogan vil også den danske højrefløj forsøge at gøre den tyske Pegida-bevægelse (Patriotiske Europæere mod islamiseringen af Vesten) kunsten efter ved at samle almindelige danskere til demonstrationer mod islamisering.
»Det store projekt for det danske Pegida-initiativ er at binde an til den relative succes, Pegida har haft i Tyskland, mens de samtidig forsøger at udnytte de antimuslimske vinde i kølvandet på terrorangrebet i Paris. De ønsker at gøre kritikken af islam mere folkelig og tiltrække mere moderate danskere,« lyder vurderingen fra Chris Holmsted Larsen, der forsker i højreradikale bevægelser ved Roskilde Universitet.
Den første Pegida-inspirerede demonstration fandt sted i Haderslev den 5. januar og var arrangeret af blandt andre Stop Islamiseringen af Danmark (SIAD). Bag demonstrationen i København mandag, der har knap 300 tilmeldte, står imidlertid tidligere folketingskandidat for Dansk Folkeparti, Nicolai Sennels, der optræder som talsmand for Pegida.dk. Den anden initiativtager, socialdemokraten Carsten Thrane, valgte torsdag at trække sig på af »personlige og politiske årsager«.
Markerer bekymring
Nicolai Sennels er kendt som en meget skarp islamkritiker, men gør i pressemeddelelser og på Facebook meget ud af at understrege, at hensigten med demonstrationen er at markere »bekymring over fundamentalistisk islam og vise sympati med dens ofre – senest med massakren i Frankrig«. Facebook-invitationen lægger afstand til f.eks. højreradikale grupper som Danish Defence League, mens godkendte slogans er »Nej til fundamentalistisk islam« og altså »Jeg er Charlie Hebdo«. Over for Information afviser Nikolai Sennels at have noget med SIAD og Haderslev-demonstrationen at gøre.
»Jeg skal kunne tage min mor og børn med til vores demonstration. SIAD tiltrækker hooligans, og jeg har hørt, de synes, jeg er for moderat. Det er, hvad jeg ved om dem,« siger Sennels.
Chris Holmsted Larsen hæfter sig ved, at den yderste danske højrefløj ikke tidligere har haft held med at få danskere på gaden med islamkritik. Ved demonstrationen i Haderslev var der omkring 20 personer og en moddemonstration på flere hundrede. Han karakteriserer Sennels som en mand med »markante antimuslimske holdninger«, der nu forsøger at moderere sine udtalelser:
»Før terrorangrebet i Paris ville jeg have sagt, at de ikke havde en chance. Men det er svært at forudse, hvordan Paris vil påvirke mobiliseringen til den yderste højrefløj. Der er en anden dagsorden i medierne nu.«
Nicolai Sennels’ tidligere udtalelser om muslimer har allerede været trukket frem igen af pressen. Bl.a. en artikel på Europenews.dk fra i 2010, hvor han skriver, at omkring halvdelen af verdens muslimer er indavlede.
»Jeg kritiserer den type islam, der tager koranen meget bogstaveligt. Fakta for den udtalelse er hentet i JP: 70 pct. af pakistanere siges at være indavl, 45 pct. i den arabiske verden og 30-40 pct. i Tyrkiet. Det bør vække bekymring hos alle, der tager børns trivsel alvorligt,« siger han og understreger, at han står ved tidligere udtalelser, men der har været »smuttere«.
– Prøver du at moderere din indbydelse i forhold til tidligere udtalelser for at nå bredere ud?
»Jeg er den danske middelklasse, og det er folk som mig, der er bekymret over det samme, som de er i Tyskland, hvor det også er middelklassen, der demonstrerer, jeg vil have med. Jeg prøver at give folk luft på en sympatisk og demokratisk måde. I stedet for at man lægger låget på igen og igen. Jeg tror, mange reagerer på det i Frankrig med et ’ups det er meget værre, end vi troede.’ Regeringen synes jo også lige pludselig, at man skal kunne anklage syrienkrigere for landsforræderi,« siger Nicolai Sennels. Pegidadk er ifølge Sennels »imod indvandring af fundamentalistiske muslimer, men ikke muslimsk indvandring som sådan«:
»Jeg forsøger ikke at splitte nogen. Jeg tror ethvert fornuftigt mennesker – også rigtigt mange muslimer – er imod fundamentalistisk islam. Og de er meget velkomne,« siger Nicolai Sennels, der samtidig henviser til tal fra Koppmans Sozialforschungsinstitut, der viser, »at 75 procent af Europas muslimer mener, at koranen skal læses bogstaveligt«.
Nyt parti
Nicolai Sennels begrunder sin udmeldelse af DF med, at man ikke skal kunne koble dansk Pegida til DF. Men han synes, at DF har et fint projekt. Udenrigsordfører for DF, Søren Espersen, har afvist at udtale sig om dansk Pegida, men har forklaret, at han er opløftet over tysk Pegida, og at han har »stor forståelse for, at der er nogle almindelige mennesker, som er meget urolige over det, der er i gang med islamismen«. Espersen deltager ikke i demonstrationen mandag, men det gør DF’eren Mogens Camre.
Chris Holmsted Larsen mener, at bevægelsen på den yderste højrefløj og omfavnelsen af Pegida kan ses som et forsøg på at etablere et parti til højre for Dansk Folkeparti. »Partiets bevægelse ind mod midten kan give den mulighed. Der er flere på den yderste højrefløj, der er meget utilfredse med, at DF er blevet for moderate,« siger han og peger på, at et medlem af Dansk Samling, Morten Uhrskov, ifølge JP ønsker at stille op til Folketinget.
Nicolai Sennels afviser at have forbindelse til Dansk Samling.
I Tyskland diskuterer man om Pegida skal ses som en styrkelse af demokratiet, fordi en hidtil undertrykt gruppe nu får taletid, mens andre frygter, at antimuslimske holdninger bliver forklædt som folkelige protester mod velfærdsforringelser.
»Dansk Pegida rammer ned i diskussionen om, hvordan man griber indvandrerkritikken an i Sverige og Tyskland i forhold til Danmark, hvor man har givet antimuslimske holdninger plads til at udfolde sig. Konsekvensen har været, at man ikke har haft et parti til højre for DF, hvilket også har været forudsætningen for DF’s succes. Men de vælgere, DF i høj grad har tiltrukket, er jo skuffede socialdemokrater, som ikke er ideologer, som de er på den yderste højrefløj. Det taler imod, at de kan tiltrække særlig mange,« siger Chris Holmsted Larsen.
DF’s udlændingeordfører, Martin Henriksen, afviser, at partiet er mindre indvandrerkritisk: »Vi frygter ikke et nyt parti. Faktisk har vi strammet vores udlændingepolitik siden 2010 til også at omfatte begrænsning af udenlandsk arbejdskraft.«

