Notat: Finansskat fører til lavere vækst og lav beskæftigelse
EU-Kommissionens egne økonomer er kritiske over for EU’s forslag om en finansskat. Kritiker mener, at de positive effekter underdrives og negative overdrives
EU-Kommis-sionen har forsøgt at appellere til medlemslandene med et tilbud om, at de ikke blot selv får en tredjedel af indtægterne fra den nye finansskat, men at de slipper for halvdelen af deres bidrag til EU’s budget.


 Mens EU-Kommissionen gør endnu et forsøg på at sælge finansskatten til de kritiske medlemslande – herunder Danmark – så viser Kommissionens egne beregninger, at skatten vil skade såvel beskæftigelsen som den økonomiske vækst.
Ifølge et notat fra Folketingets økonomiske konsulent kommer EU-Kommissionens økonomer – i et netop offentliggjort arbejdspapir – frem til, at en transaktionsskat på 0,14 procent på aktier i EU på lang sigt betyder, at bruttonationalproduktet (BNP) falder med 0,2 procent og beskæftigelsen med 0,08 procent.
»Generelt synes det som, at økonomerne er noget forbeholdne over for indførelsen en transaktionsskat på aktier,« skriver den økonomiske konsulent Niels Hoffmeyer diplomatisk og fortsætter:
»Dette skyldes primært, at transaktionsskatten medfører ineffektivitet som følge af de højere kapitalomkostninger, og det kan hæmme indførslen af ny teknologi. Det fremmer ikke velfærden, som det siges.«
Den økonomiske konsulent er ansat af Folketinget til at lave fakta-notater på forskellige økonomiske beregninger til Folketingets udvalg og medlemmer. Niels Hoffmeyer understreger dog, at de 0,14 procent er noget over EU-Kommissionens forslag om en skat på 0,1 procent på alle aktie- og obligationshandler og på 0,01 procent på de såkaldte derivatkontrakter. Endvidere overvejer økonomerne ikke, hvad indtægten fra finansskatten kan bruge til.
»Derved får man ikke medtaget eventuelle positive effekter med lavere indkomstskatter eller lavere selskabsskat. Dette er imidlertid med til at give et mere negativt billede af transaktionsskattens betydning på den økonomiske effektivitet, skriver den økonomiske konsulent.
Ikke robust løsning
Enhedslisten, som er det eneste af Folketingets partier som støtter EU-Kommissionens forslag om en skat på handlen med aktier og obligationer mener, at økonomerne overdriver den økonomiske vægt af handlen med værdipapirerne.
»Handlen med de reelle værdipapirer, hvor der er en produktion bag, styres ikke af de der flere gange daglige transaktioner. Og så undervurer man, hvad man kan gøre positivt for de penge, man får ind. Det er selvfølgelig, fordi det er økonomer af en bestemt skole, nemlig udbudsøkonomer, som mener, at jo friere markedet er, jo rigere bliver vi,« siger Enhedslistens finanspolitiske ordfører, Frank Aaen. Statsminister Helle Thorning-Schmidt (S) har hidtil afvist EU-Kommissionens forslag med henvisning til formuleringen i grundlaget for SRSF-regeringen om, at den kun vil arbejde for »en global skat på finansielle transaktioner«.
Helle Thorning-Schmidt frygter, at Kommissionens nuværende forslag ikke er »tilstrækkelig robust«, da man risikerer, at handlen med aktier og obligationer blot flytter andre steder hen i verden, hvis Unionen går enegang med en finansskat.
Senest har EU-Kommissionen forsøgt at appellere til medlemslandene med et tilbud om, at de ikke blot selv får en tredjedel af indtægterne fra den nye finansskat, men at de slipper for halvdelen af deres bidrag til EU’s budget.

