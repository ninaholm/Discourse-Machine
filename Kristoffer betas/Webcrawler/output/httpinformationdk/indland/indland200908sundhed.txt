Sundhedsministeren stoler på medicinalindustrien
Sundhedsminister Jakob Axel Nielsen (K) er forarget over medicinalindustriens  patentkrumspring, men afviser at gribe ind. Krumspringene opvejes stadig af deres  forskning og udvikling af nye lægemidler
Sundhedsminister Jakob Axel Nielsen stoler på, at langt de fleste virksomheder i lægemiddelindustrien laver god og nødvendig forskning, men han er udmærket klar over, at da de jo gør det for at tjene penge, så underkastes de nogle gange en lumsk mistanke for at svindle.


 »Som minister og borger kan man da kun forarges, hvis patenter forlænges unødigt, fordi det er meningen, at det skal udløbe efter 20 år,« siger sundhedsminister Jakob Axel Nielsen.
Information har i tidligere artikler beskrevet medicinalindustriens indflydelse på lægemidlers indhold, effekt og markedsføring på det danske marked.
Systematisk spekulerer originalproducenter af lægemidler i at tage nye patenter på en 'pyntet' version af et eksisterende lægemiddel et år før, at deres patent løber ud. Derved holdes de langt billigere kopiproducenter væk fra markedet.
Ministeren forarges, men indgreb skal ske på europæisk niveau, siger han.
»Hvis der skal reguleres, så skal de være på europæisk plan, fordi der er tale om internationale virksomheder. En af konsekvenserne ved at regulere medicinalindustrien nationalt er, at det ville sænke tilgangen af lægemidler til markedet, og så vil folk købe deres lægemidler andre steder. Det er hele tiden en afvejning, man er nødt til at foretage,« siger Jakob Axel Nielsen.
Kanoner til gråspurve
Patenter er indirekte statsstøtte, der skal sikre, at der rent faktisk forskes i nye lægemidler, men også i forhold til forskning er det problematisk, at industrien regulerer de forskningsresultater, der ser dagens lys.
Et dansk uafhængigt forskningscenter under Rigshospitalet, Nordic Cochrane Center, har eksempelvis tidligere dokumenteret, at forskningsresultater fra industrien er mere positive end resultaterne af den uafhængige forskning.
- Det koster samfundet milliarder, at kopiproducenter ikke kan komme ind på markedet. Hvad er din holdning til det?
»På den ene side er vi glade for lægemiddelindustrien, fordi vi gerne vil have nye lægemidler, og de skal udvikles inden for en rimelig periode. På den anden side skal de være sikre og gode. Jeg er hele tiden nødt til at afveje, hvor stort problemets omfang er i forhold til den reelle industri, så der ikke bliver skudt gråspurve med kanoner,« Jakob Axel Nielsen.
- Stoler du på medicinalindustrien?
»Jeg stoler på, at langt de fleste virksomheder i lægemiddelindustrien laver god og nødvendig forskning, men jeg er udmærket klar over, at da de jo gør det for at tjene penge, så underkastes de nogle gange en lumsk mistanke for at svindle ... «
- Er patientsikkerhed og skatteborgernes penge ikke en regeringsopgave?
»Jo, og den varetager jeg også. Selvfølgelig skal vi gribe ind, hvis medicinalvirksomhederne bruger patenterne til at producere pseudolægemidler, som reelt set ikke er en ny opfindelse. Og når folk som Peter Gøtsche (direktør for center for uafhængig forskning Nordic Cochrane Center, red.) opdager, at medicinalindustrien har pyntet på forskningsresultaterne, så skal vi naturligvis gribe ind. Men der bliver jo allerede ført omfattende kontrol. Det har vi både Lægemiddelstyrelsen og det europæiske lægemiddelagentur EMEA til, og derfor skal vi overveje, om det er flere regler, der er brug for.«
- Lægemiddelstyrelsen reagerer på anmeldelser af bivirkninger, men de kan ikke tage sager op af sig selv. Vil du tage initiativ til en myndighed, der har mandat til at føre kontrol med medicinalindustrien?
»Ikke som det ser ud i øjeblikket, men det som både Peter Gøtsche og din avis arbejder med i øjeblikket er jo at afdække problemet, så jeg vil ikke afvise at tage problemet op, men der er ikke et konkret arbejde i gang. I øjeblikket ser vi dog på en helt konkret sag, der handler om aktindsigter i lægemiddelprotokoller, og der er jo nogle gange, at konkrete sager fører til en ændring i reglerne, men jeg kan hverken love eller afvise noget.«
- Flere forskere peger på en offentlig forskningsfond, der kan støtte afprøvninger af kliniske test. Hvad mener du om det?
»Det lyder umiddelbart besnærende. Men hvis alle lægemidler skulle afprøves af uafhængige forskere, inden de kom på markedet, ville konsekvensen være, at vi stærkt forsinker nye lægemidler, og vi lever jo ikke på en ø. Det ville gå udover tilførslen af nye lægemidler til markedet. Og det er jo hele tiden den afvejning, vi skal foretage,« siger sundhedsminister Jakob Axel Nielsen.


