Pinds perspektiv
Søren Pind har midt i sin sommerferie sat sig for at hjælpe os alle med at få sat de rette perspektiver og proportioner på det terror- angreb, der nu på sjette døgn martrer Norge. Det skulle han ikke have gjort


 Søren Pind har midt i sin sommerferie sat sig for at hjælpe os alle med at få sat de rette perspektiver og proportioner på det terror- angreb, der nu på sjette døgn martrer Norge. Det skulle han ikke have gjort.
Foreløbig har ingen hverken i Norge eller Danmark fundet anledning til at takke den tililende danske integrationsminister, der sammenligner det norske terrorangreb med den civile ulydighed, vi her til lands oplever med de protesterende klimahippier med klokkehatte i Østerild Plantage eller Kirke- asyls besættelse af Brorsons Kirke på Nørrebro for to år siden
Efter at være blevet mødt med utak fra både Norge og danske politiske meningsfæller valgte Søren Pind i går at komme op med en undskyldning. Ikke for sine synspunkter, men for Informations »nederdrægtige udlægning af mine synspunkter«. Frisk forsøgt, Pind, men den går altså ikke.
Korrekt er det, at vi tirsdag bragte historien til torvs, men nogen særlig udlægning bidrog vi nu ikke med. Fra Søren Pinds egen profil på Facebook citerede vi blot i deres fulde og uredigerede længde ministerens egne ord. Disse ord er de foreløbig eneste nederdrægtige i en sag, der i dag køres endnu længere ud i det absurde.
Nu viser det sig nemlig, at Søren Pind selv tidligere har været fortaler for den civile ulydighed, han i forgårs mente var kimen til den ekstremisme, vi oplever i Oslo, Østerild og på Nørrebro. Således er det helt i orden at påkøre en indbrudstyv med sin bil eller på anden vis gribe til selvtægt over for kriminelle skidtknægte, fastslog Søren Pind i 2007 i forlængelse af debatten om en københavnsk urmager, der skød to østeuropæiske røvere i ryggen under røveri i det indre København.
Hvordan hænger det lige sammen, hr. minister? Vi skal i lighed med tidligere nok vare os for at forsøge os med udlægninger. Men måske skulle Søren Pind spendere lidt tid i den resterende del af sin ferie på at hitte rede i sine egne synspunkter.

