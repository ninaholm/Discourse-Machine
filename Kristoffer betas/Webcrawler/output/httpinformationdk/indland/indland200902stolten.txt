Stoltenberg: Norden skal samarbejde militært
Norges tidligere udenrigsminister Thorvald Stoltenberg lagde i går på et nordisk udenrigs-ministermøde i Oslo op til et epokegørende nordisk militært samarbejde. På trods af store forskelle i udenrigspolitikken håber han på nordisk enhed gennem FN
Norges tidligere udenrigsminister Thorvald Stoltenberg mener, at FN har brug for et aktivt og samlet Norden.


 "Svaret er enten samarbejde eller resignation," siger Thorvald Stoltenberg om Nordens udfordringer netop nu.
På et ekstraordinært nordisk udenrigsministermøde i Oslo mandag fremlagde den tidligere norske udenrigsminister 13 konkrete forslag til, hvordan de nordiske lande bør samarbejde om udenrigs- og sikkerhedspolitik fremover.
Forslagene drejer sig dels om miljøbeskyttelse, havovervågning og katastrofeberedskab i vores nærområde, men også om fælles militæroperationer i udlandet, forsvar mod 'cyberkrig' og en gensidig sikkerhedsgaranti, hvis ét land bliver angrebet eller alvorligt truet. En såkaldt 'solidaritetserklæring'.
"Udfordringerne i dag er så mange flere end tidligere. Hvor vi tidligere kun stod over for en militær udfordring, så er den største udfordring i Norden nu, at isen smelter i Arktis, og at ny høj-teknologi bliver så kostbar, at de enkelte nordiske lande ikke magter at betale for den alene," forklarer Thorvald Stoltenberg over telefonen fra Oslo.
"Samarbejdet skal ikke træde i stedet for de tilknytninger de forskellige lande har til EU og NATO, men supplere det. Det er godt, at NATO udvider sig, men det skaber også behov for mindre grupperinger. På grund af vores fælles geografi har vi meget ofte fælles interesser," siger Thorvald Stoltenberg.
Militær indsatsstyrke
Et af de mere kontroversielle forslag handler om en fælles nordisk militær og civil indsatsstyrke, der kan sendes samlet ud til uroplagede stater med en samlet pakke bestående af soldater, nødhjælp, politi- og domstolshjælp og genopbyggende bistand.
"FN har brug for et aktivt og samlet norden. En sådan fleksibel enhed udnytter de forcer, Norden har," siger Thorvald Stoltenberg.
Men i forvejen er det i Danmark svært internt politisk at blive enige om, hvor vi skal sende militære styrker hen, vil det så ikke blive endnu sværere at nå til nordisk enighed?
"I de fleste tilfælde siden 1945 har vi været enige om, hvor vi skal sende hjælpen hen gennem FN, så jeg tror godt, man kan blive enige."
Men især de sidste ti år har de nordiske lande adskilt sig meget udenrigspolitisk. Danmark sendte styrker til Irak, mens Sverige fordømte krigen.
"Det er en af grundene til, at jeg har forslaget med. For jeg tror, at FN er en af de ting, der samler Norden. Jeg tror, at vi i Norden kan blive enige om alt, hvis vi bare langsomt og sikkert tilnærmer os hinanden. Geografien er meget vigtigere, end vi selv tror. Det betyder, at vi kan arbejde sammen, fordi vi har fælles interesser."
Måske har vi fælles interesser om havovervågning, men Danmark ser den største militære trussel i terrorismen i Afghanistan, mens Finland fokuserer på at forsvare sig mod en mulig invasion. Det er vel to forskellige interesser?
"Nej, det er to forskellige måder at sikre fælles stabilitet, som hver især afhænger af tradition og geografi. Men hensigten er i begge lande at bidrage til fælles stabilitet. Ingen vil benægte, at hvad der sker i de arktiske områder også har betydning for Danmark. Så der er mange områder, hvor vi har fælles interesser."
Fleksible forslag
Alle lande behøver ikke deltage i alle forslag, og to eller tre lande kan sagtens samarbejde om én ting, mens alle fem nordiske lande går sammen om et andet område, forklarer Thorvald Stoltenberg. Et forslag skiller sig dog ud.
"Uden solidaritetserklæringen bliver det vanskeligt at samarbejde militært. Der er en skepsis over for, om man kan stole på de andre, og den skepsis må man nedbryde med solidaritetserklæringen, der politisk binder landene til at stå sammen."
At dømme efter udenrigsministrenes første reaktioner, ligger der endnu en del arbejde, før man ser en fælles nordisk kampgruppe af soldater og hjælpearbejdere. Kun Danmarks Per Stig Møller talte varmt for en øget koordination i Afghanistan, mens de øvrige lande ikke kommenterede det forslag med ét ord. De fokuserede i stedet på samarbejdet om de nordiske have og de mulige klima- og ressourcespørgsmål omkring Arktis.
Alle lande kunne dog enes om det fornuftige i at hjælpe Island med at overvåge luftrummet med kampfly, og her ser Thorvald Stauning den største mulighed for umiddelbar succes.	
"Måske kan man allerede vedtage det forslag i år," siger han, men tilføjer straks et forbehold:
"Nu er det nogle timer siden pressemødet, så det kan være, at holdningerne har ændret sig. Landene skal jo først have forslagene med hjem og bearbejde dem frem til det næste udenrigsministermøde i maj."


