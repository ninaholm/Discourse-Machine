RUC-fyringer vendt til et overskud
For et par måneder siden blev der varslet fyringer af 20-30 medarbejdere på Roskilde Universitets-center på grund af underskud. Nu viser regnskabet, at der er overskud. De ansatte ser mest af alt udsvinget som tegn på, at ledelsen har ikke styr nok på økonomien


Midt i december udsendte ledelsen på RUC en mail til alle ansatte om, at underskuddet for 2007 og bestyrelsens ønske om at sætte 15 millioner til side til uforudsete udgifter i 2008, kunne føre til fyringer af 20-30 medarbejdere allerede i starten af året.Siden har ledelsen og de ansatte ført intense forhandlinger for at undgå fyringer, og for kun et par dage siden, blev de sidste fyringer taget af bordet. Nu kommer det glade budskab så om, at RUC rent faktisk har et pænt plus i årsregnskabet for 2007.Universitetsdirektør Peter Lauritzen mener ikke, at ledelsen har kunnet melde ud før om, at der var overskud: "Vi er nødt til at vente på at januar måned er gået, fordi der stadig kommer regninger for 2007, før vi kan gå i gang med at lave det endelige årsregnskab. Vi er gået ud så snart, vi har haft en kvalificeret mening om, hvor det her ville ende, så det er ikke nogle informationer, vi har siddet på. Vi vover endda et øje og orienterer folk, før vi har fået den endelige revisionspåtegning."Årsagen til, at det bebudede underskud på mellem seks og 10 millioner er blevet vendt til et overskud på ni millioner, er ifølge Peter Lauritzen, at de ansatte har holdt igen med at bruge penge i det sidste kvartal af 2007. Forklaringen på de røde tal på RUC's bundlinje var dengang, at de RUC-studerende ikke bestod nok eksamener, også kaldet STÅ, som er en af de parametre, universiteterne får pengene fra staten ud fra."Da vi fik den dårlige STÅ-prognose i oktober måned, gik vi ud og advarede om, at det ville give et underskud ved årets udgang. Og på grund af de ansattes ansvarlighed og tilbageholdenhed er det lykkedes os at sætte en prop i, for vi kan se, at forbruget falder meget efter den melding," siger Peter Lauritzen.Færre udgifterEn anden årsag til overskuddet er, at nogle af de forventede udgifter til husleje er faldet bort efter forhandlinger med universitets- og bygningsstyrelsen. Forhandlinger var på plads før jul lige efter udmeldingen om, at der skulle fyres 20-30 medarbejdere.- Hvorfor er det så ikke indgået i beregninger fra decem-ber?"Alt indgår jo i vores beregninger, men i et budget på 600 millioner, så er der mange ud og ind-poster. Det er ikke sådan, at vi 1. december har et beløb, og 10. december laver prognosen om til et andet beløb. Det kan vi ikke"- Flere af de ansatte mente, at udmeldingen om fyringer i december var ugennemtænkt og hovedkuls. Hvordan ser du på det nu?"Bestyrelsen mente, at hvis vi skulle have et overskud på budgettet i 2008 på 15 millioner, så kunne det blive nødvendigt med 20-30 afskedigelser. Rektor og jeg informerede i overensstemmelse med reglerne de ansatte om, hvad konsekvensen kunne blive. Siden er der blevet nedlagt 31 stillinger, så forudsætningen var rigtig nok, men foreløbigt er det jo lykkedes at gøre det uden afskedigelser."UtrygtBirger Steen Nielsen fra Akademisk Forum er en af de ansatte, der har kritiseret ledelsen for ikke at have styr nok på økonomien. Han er dog ikke overbevist om ledelsens formåen efter hele forløbet omkring fyringerne fra december sidste og frem til nu."Det bekræfter bare vores bange anelser om, at der ikke er styr på økonomien. Først har man hårdnakket benægtet, at det var en panikløsning at fyre folk, og nu er der pludselig overskud. Det giver jo en vis chokeffekt og disciplinering af folk, at man melder ud, at der skal ske fyringer, men det var ikke velbegrundet," siger Birger Steen Nielsen.At der er overskud på RUC's regnskaber, laver ikke om på, at folk er utrygge, mener han."Når resultatet på bare få måneder kan svinge 15-20 millioner, så giver det stadig indtryk af, at der ikke har været styr på økonomien," siger Birger Steen Nielsen.Peter Lauritzen forklarer, at et udsving på plus/minus to procent er helt normalt, når man står med et budget på godt 600 millioner:"Jeg synes forløbet viser, at vi lige præcis har styr på økonomien på RUC, fordi vi var i stand til i oktober at lave en prognose, der sagde, at hvis vi ikke gjorde noget, så kom vi ud med et underskud, og så gjorde folk rent faktisk noget."Birger Steen Nielsen mener, at der fra medarbejdernes side må stilles krav om, at nogle af de penge, som institutterne har sparet, føres tilbage til undervisning og administration, hvor der er blevet skåret drastisk ned:"Alt andet vil være dårligt købmandskab. Ellers ender det jo bare med en nedgang i vores kerneaktiviteter forskning og undervisning, som er det, vi får penge for."Det har RUC's bestyrelse og ledelse dog ikke planer om. Overskuddet skal i stedet bruges til at betale af på universitetets gæld."Vi har jo ikke fået vendt RUC's grundliggende situation, hvor vi efter underskud i mange år, står med en negativ egenkapital på knap 23 millioner. Det, der var afgørende for bestyrelsens beslutning om at få en buffer på 15 millioner i 2008, var at få vendt den udvikling, så vi i stedet for at få større minus, kan få høvlet underskuddet ned," siger Peter Lauritzen.
