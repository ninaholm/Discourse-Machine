Eks-energiminister: DONG Energy burde være partner i DUC
Det danske samfund kan øge sin indsigt ved at få placeret sit eget olieselskab centralt og aktivt i alle konsortierne i Nordsøen, mener tidligere energiminister Poul Nielson


 Viden om undergrunden ligger i dag hos private selskaber, ikke staten. Det svækker samfundets mulighed for at tilegne sig viden inden for olieproduktion.
Derfor er det beklageligt, at det ikke er det delvist statskontrollerede energiselskab DONG Energy, men det yngre og mindre, statslige selskab Nordsøfonden, der fra juli bliver partner i Dansk Undergrunds Consortium (DUC), som producerer knap ni ud af ti tønder olie i Nordsøen.
Det mener Poul Nielson, der var Danmarks tidligere socialdemokratiske energiminister under Anker Jørgensens tid i starten af 1980’erne.
Holdt myten ved lige
»Danmark er aldrig rigtigt blevet en olienation. Man så ikke mulighederne for sig. Hele myten har været holdt ved lige om, at det kun er A.P. Møller, der kan hente olien. Særligt blandt de borgerlige,« har han tidligere udtalt til Børsen og uddyber over for Information:
»Vi har brug for et fællesskabsejet selskab i energisektoren, der kan det hele og er med i det hele, og som kan virke som en entreprenør for landets energipolitik. Det gælder også aktiviteterne i undergrunden. Opsamlingen af viden i en operativ sammenhæng er naturligvis vigtig for DONG Energy,« siger han og påpeger, at det danske samfund kan øge sin indsigt ved at få placeret sit eget olieselskab centralt og aktivt i alle konsortierne i Nordsøen.

