Her brændes 65 ton skrald af hver time
Vestforbrændingen i Glostrup er klar til Ida Aukens nye ressourcestrategi. Her går mere end 500.000 ton affald hvert år op i røg, men de er allerede nu klar til at genanvende mere
I 2012 kunne Vestforbrændingen dække 80.000 husstandes varmeforbrug og 75.000 husstandes el-forbrug.

Det er ligesom en brændeovn. Du regulerer hele forbrændingen med luft. Vi har bare nogle kæmpe blæsere, som man skruer op og ned for,« fortæller driftsassistent Kim Frost fra sin plads i kontrolrummet på Vestforbrændingen otte etager over Glostrups gader. Han overvåger de tusind grader varme ovne, der hver time futter 65 ton affald af.På jorden under ham brummer en kontinuerlig strøm af skraldevogne ind og ud af bygningen som bier i en stade. Hver uge ender 2.000 vognlæs skrald hos Danmarks største affaldsselskab, og det meste bliver brændt. Men i fremtiden skal langt mere genanvendes. Det bebudede miljøminister Ida Auken (SF), da hun mandag lancerede regeringens nye ressourcestrategi ’Danmark uden affald’. Strategien skal få danskerne til at genanvende mere og brænde mindre, og selv om navnet antyder noget andet, er Vestforbrændingen allerede godt i gang.»Er der nogensinde noget, der eksploderer?« spørger Informations journalist med barnlig forhåbning i stemmen, da han se flammerne fra de to ovne på en skærm. Informationsmedarbejder Søren Skov, der viser avisen rundt på anlægget, ryster på hovedet. »Ikke så det er relevant,« siger han.Kim Frost peger mod en af de mange fladskærme på noget, der ligner en aktiekurs med et knæk på midten.»Kan du se den gule kurve? Det er dampproduktionen i ovnen. Der har været et lille dyk,« siger han og forklarer, at computeren automatisk sørger for at spytte mere affald ind i gløderne, når den slags sker.Det kræver overraskende få mennesker at styre afbrændingen af 520.000 ton affald, som Vestforbrændingen flammede væk i 2012. Tre mand kan næsten køre showet selv, for langt det meste er automatisk.»Det meste af tiden har vi et reguleringssystem, der kører ud fra nogle bestemte parametre. Så sidder vi bare og holder øje med det,« fortæller Kim Frost. Her er ingen dramatik. I ankomsthallen, hvor skraldebilerne hælder deres indhold i en stor ildelugtende bunke, sørger computerstyrede robotkroge for at fodre ovnene – én metalhåndfuld af gangen.Rundvisningen glider op og ned af metalbrandtrapper i den mennesketomme bygning. Her lugter ikke af skrald, som i ankomstområdet; nærmere af ristet brød. Det må være ovnen.I 2012 kunne værket dække 80.000 husstandes varmeforbrug og 75.000 husstandes el-forbrug.Søren Skov forklarer, at den tusind grader varme røg laves til vanddamp, der presser sig ind i værkets turbine, hvor den får store kobberspoler til at snurre med 3500 omdrejninger i minuttet og laver strøm til de små hjem.Resten af varmen fra ovnene strømmer ud af værket i et netværk af fjernvarmerør, som Vestforbrændingen selv ejer.GenanvendelseMen trods sit navn gør Vestforbrændingen mere end at brænde affald af. Over for skraldebjerget i ankomsthallen står fire containere til plastik, papir, glas og metal.Indholdet kommer hovedsagelig fra Herlev og Rødovre, hvor kommunerne er tyvstartet på Ida Aukens sorteringsplan, og det sælges til store genbrugsvirksomheder i Tyskland, Finland og Danmark.»Vi gik allerede i gang med at sortere affald i flere af vores kommuner for fire-fem år siden. Så flere steder har vi allerede indført det, Ida Auken snakker om,« fortæller udviklingschef Yvonne Amskov fra en lufthavnstaxa på vej hjem fra affaldskonference i Wien, hvor hun har holdt oplæg om genanvendelse.»Vi er bare glade for, at ressourcestrategien støtter op om en bevægelse, vi allerede er i gang med,« siger hun og forsikrer, at selv om ressourcestrategien vil betyde mindre affald og derfor mindre behov for flammende ovne, kommer det ikke til at påvirke Vestforbrændingen økonomisk.Det skyldes, som Søren Skov beskriver, at »store anlæg som vores er de mest effektive. Per definition«. Det bliver altså de andre – mindre forbrændingsanlæg – der kommer til at mærke konsekvenserne af Ida Aukens strategi, ikke store spillere som dette værk, lyder konklusionen fra Glostrup.&nbsp;
