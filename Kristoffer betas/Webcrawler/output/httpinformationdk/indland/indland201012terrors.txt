Terrorsigtede nægter sig skyldige
Tre mænd med svensk bopæl er varetægtsfængslet i fire uger for at planlægge terrorangreb mod Jyllands-Posten. Danskbosat mand er løsladt, men fortsat sigtet


 Tre mænd, som ifølge Politiets Efterretningstjeneste er kommet rejsende fra Sverige for at dræbe ansatte på Jyllands-Posten i København, blev i går ved et grundlovsforhør i Retten i Glostrup varetægtsfængslet i fire uger. De to af ugerne skal de sidde i isolation.
Der er en begrundet mistanke om, at de tre har forsøgt at begå en terrorhandling mod Jyllands-Postens redaktion på Rådhuspladsen, mente dommer Elisabeth Michelsen.
Mændene, der alle er bosat i Sverige, nægter sig skyldige. Og de ville heller ikke svare på spørgsmål, da juridisk chef i PET, Lykke Sørensen, i går fremstillede dem i grundlovsforhøret.
De tre sigtede kom daskende ind i retten efter at have talt med deres forsvars- advokater. Den yngste, en 29-årig svensk statsborger født i Libanon, bar en stor hvid polotrøje. Han lignede på mange måder blot en dreng og så en anelse skræmt ud, da han trådte ind i det proppede retslokale, hvor omkring 40 pressefolk var mødt op.
Ifølge svenske medier skal manden tidligere have været under terrormistanke, og både han og hans hustru har været tilbageholdt i Pakistan og i Kenya i henholdsvis i 2009 og 2007.
Den anden sigtede, en 44-årig tunesisk statsborger, havde skægstubbe, og hans mørke hår var sat op i en knold i nakken. Den tredje sigtede er 30 år og svensk statsborger. Hans baggrund er endnu ukendt. Han var iført en blå hættetrøje og kortklippet. Ligesom sin 44-årige medsigtede så han helt rolig ud.
Under hele retsmødet var de mandsopdækket af fire betjente. Og da ingen af de sigtede ønskede at svare på spørgsmål, var det alene efterforskningen fra PET og det svenske sikkerhedspoliti Säpo, som blev fremlagt ved retsmødet.
For lukkede døre
Offentligheden får ikke kendskab til politiets materiale mod de tre, da dommer Elisabeth Michelsen trods protester fra forsvarerne besluttede at lukke dørene af hensyn til den fortsatte efterforskning.
»På baggrund af sigtelsen og på baggrund af det materiale, som er kommet frem ved retsmødet, vil vi nu overveje, om vi vil kære kendelsen til landsretten,« siger Carsten Halle, der er forsvarsadvokat for den 30-årige svenske statsborger.
De tre mænd er alle sigtet efter terrorlovgivningen og våbenloven. Ifølge sigtelsen var de ved anholdelsen i Herlev onsdag klokken 10.44 i besiddelse af en maskinpistol med lyddæmper og 72 patroner samt en 9mm pistol med 36 patroner, efter at de natten til onsdag var rejst til Danmark i en lejet Toyota.
»Vi er jo stadig i gang med efterforskningen, så jeg kan ikke sige mere om det. Der vil også komme flere ting frem i sagen,« siger juridisk chef i PET, Lykke Sørensen.
En herboende 26-årig irakisk asylansøger, som onsdag blev anholdt i Hedelyparken i Greve, blev i går løsladt. Han skal ifølge PET have hjulpet med at skaffe lejligheden til de tre svenske tilrejsende, og trods løsladelsen er han fortsat sigtet i sagen.
Desuden blev en 37-årig svensk statsborger af tunesisk oprindelse onsdag anholdt i Stockholm. Manden blev i går varetægtsfængslet af en domstol i den svenske hovedstad, fordi der er begrundet mistanke om, at han deltog i planlægningen af det afværgede angreb på Jyllands-Posten. 

