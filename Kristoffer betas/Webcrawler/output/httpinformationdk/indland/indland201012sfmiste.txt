'SF har mistet rygrad i uddannelsespolitik'
Når SF accepterer nationale test i folkeskolen, ligger de sig fladt på maven for borgerlig uddannelsespolitik, mener Enhedslisten, som ripper op i oppositionens interne debat om skoletest
Johanne Schmidt-Nielsen (Enh.) mener, at SF har lagt sig fladt på maven for Socialdemokraterne og de borgerlige i spørgsmålet om nationale test i folkeskolen. SF er gået med til at videreføre testpolitikken efter et eventuelt regeringsskifte.

Nationale test i folkeskolen er noget skidt. Det mente SF, lige indtil partiet i sidste uge indgik en skoleaftale med Socialdemokraterne, hvor det slås fast, at testpolitikken alligevel skal videreføres efter et eventuelt regeringsskifte.Den kovending får Enhedslistens politiske ordfører, Johanne Schmidt-Nielsen, til at lange ud efter SF, som hun mener »mangler rygrad,« når de indgår den slags kompromiser.»SF har lagt sig fladt på maven for Socialdemokraternes og de borgerliges nationale test. Hvorfor SF hopper med på testvognen i stedet for sammen med Enhedslisten og Radikale Venstre at presse Socialdemokraterne til en bedre skolepolitik, forstår jeg simpelthen ikke,« siger hun og mener, at SF rent faktisk havde mulighed for at stå fast på testmodstanden.»Enhedslisten, SF og de radikale har været fuldstændig enige med Danmarks Lærerforening om, at indførslen af de nationale test var en meget dyr fejltagelse. Test har i bedste fald ingen effekt og i værste fald er det en direkte skandale, at der ofres en masse undervisningstimer på testeri. Den fejltagelse kunne en ny regering have rettet op på, hvis SF havde stået fast« siger Johanne Schmidt-Nielsen.R håber stadigI 2013 skal testsystemet evalueres, og her håber både Enhedslisten og Radikale Venstre på et opgør med de obligatoriske nationale test. Hvis eleverne overhovedet skal testes, så skal det være skolernes eget valg, og de skal også have ret til selv at bestemme, hvordan og hvornår testene finder sted, mener uddannelsesordfører, Marianne Jelved.»Vi har set på studier og erfaringer fra især England, som viser, hvordan det påvirker skolens prioriteringer af stoffet, og gør nogle elever kede af det,« siger hun og mener derfor, at 2013-evalueringen vil gøre det klart for også S og SF, at tvungne test ikke er vejen frem.»Vi vil stadig arbejde på at få gjort de her test frivillige, og det, tror jeg stadig på, kan lade sig gøre på sigt, fordi evalueringen vil afsløre, at det ikke løfter det faglige niveau. Socialdemokraterne bliver også nødt til at basere deres skolepolitik på viden,« siger Jelved.Og måske får hun ret. I hvert fald fastholder uddannelsesordfører, Pernille Vigsø Bagge, at hun fortsat ikke er glad for de nuværende skoletest:»Vi er stadig ikke begejstrede for de nationale test. Men vi henholder os til, at de skal evalueres i 2013, hvor man på baggrund af en grundig evaluering kan ændre i dem.«- Men hvis I ikke er begejstrede, hvorfor går I så med til, at test også efter et regeringsskifte skal bruges?»Det skal bruges internt mellem lærer og elev. Og det er heller ikke nogen hemmelighed, at vi efter 28 forskellige love på ni år har brug for at skabe noget ro om folkeskolen. Så når de nationale test nu kører på mere eller mindre behørig vis, er vi indstillede på at lade det fortsætte indtil evalueringen finder sted,« siger hun og skyder i stedet tilbage på Enhedslisten:»De er naturligvis mere interesserede i at markere sig end i at opnå indflydelse politisk.«
