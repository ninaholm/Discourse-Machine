Oppositionen kritiserer ministers mundkurv til soldater
Flere danske formænd for soldaterforeninger såede i går tvivl om missionen i Afghanistan og krævede en klar exit-strategi. Men sådanne udtalelser kan være farlige og kan styrke Taleban, lyder kritikken fra udenrigsminister Per Stig Møller. S, R og DF mener, at en 'mundkurv' til soldaterformændene er udemokratisk


 »Jeg synes, det er meningsløst, at så mange unge mennesker sætter livet på spil for denne mission.«
Sådan lød den hårde udtalelse i går fra seniorsergent Jesper K. Hansen.
Han er en af de formænd for soldaterforeninger, der i Jyllands-Posten i går såede tvivl om Afghanistan-missionen og krævede en klar exit-strategi.
Men sådanne udtalelser er ødelæggende for missionen, mener udenrigsminister Per Stig Møller (K).
»Det er direkte farligt for vores soldater at tale på den måde. Jo mere, vi taler om det - USA, Danmark, you name it - at vi helst vil væk, jo vanskeligere bliver det at være en moderat, udviklingsorienteret afghaner, for vi stikker jo af alligevel. Hver gang man tøver og antyder exit, skaber man en ny talebaner,« sagde udenrigsministeren i går til Politiken.dk.
Udemokratisk
Men denne mundkurvs-strategi, er oppositionen ikke enig i. Socialdemokraterne, Radikale og støttepartiet Dansk Folkeparti retter en skarp kritik mod Per Stig Møllers metode, som kaldes »udemokratisk.«
»I det øjeblik, vi siger, at vi ikke må diskutere, så sætter vi jo spørgsmålstegn ved vores demokratiske ret,« siger tidligere oberst Jens Christian Lund (S).
Han bakkes op af de radikales forsvarsordfører Niels-Helveg Petersen.
»Jeg er ikke enig med Per Stig Møller. Man kan jo ikke undgå at diskutere mål og midler for vores indsats i Afghanistan, som jo er en af de farligste opgaver, danske soldater nogensinde har påtaget sig. Selvfølgelig bør personaleorganisationer have lov til at diskutere, hvordan vi griber tingene an,« siger han.
Søren Espersen (DF) er enig.
»Soldaterformændene må sige lige, hvad de vil,« lyder det fra udenrigsordføreren, der ser soldaterformændenes udtalelser som positive, fordi de udsendte danske soldater på demokratisk vis dermed kan skabe deres egne holdninger ud fra flere synspunkter.
»Der er masser af diskussioner omkring Afghanistan både politisk og også militært. Og sådan skal det være, det hører et demokrati til. Jo flere indspark jo bedre, og det her indspark fra soldaterformændene skal være meget velkomment.«
Hullet robåd
En af soldaterformændene, kommandør Bent Fabricius, pointerede i den omstridte artikel i går, at Afghanistan-missionen er som »en hullet robåd, hvor vi bare kan blive ved med at øse og øse, og det er jo meningsløst med så mange døde og lemlæstede danske soldater, vi får hjem.«
Og det er netop sådanne udtalelser, der kan være farlige, mener Per Stig Møllers partifælle, forsvarsordfører Helge Adam Møller.
»Hvis man har en robåd, der er utæt, så er der jo kun én ting at gøre, og det er at lappe hullerne. Og det er det, de danske soldater i Afghanistan er i gang med nu. Det som soldaterformændene er i gang med nu, er at slå et par huller ekstra i båden. Og så synker den - og alle om bord vil omkomme,« lyder den hårde kritik fra Helge Adam Møller, der i øvrigt bemærker, at robådscitatet kommer fra en kommandør, »der kun har været i Afghanistan en enkelt gang.«
Socialdemokraternes Jens Christian Lund mener stadig, at soldaterformændene skal have lov til at udtale sig, som de vil, og tilføjer, at befalingsmændenes tvivl på Afghanistan-missionen efter hans mening sandsynligvis »rammer lige i nerven på en række af de udsendte soldaters egne synspunkter.«
Det forventes at Per Stig Møller om to uger vil præsentere en ny Helmand-plan for partierne bag Afghanistan-strategien.


