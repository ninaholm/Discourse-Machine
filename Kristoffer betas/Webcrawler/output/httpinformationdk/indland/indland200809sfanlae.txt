SF: Anlægsstop er privatisering af bagvejen



 Regeringens anlægsstop over for kommunernes byggerier af skoler, daginstitutioner og plejehjem er en privatisering af bagvejen, mener SF. I et svar til Folketinget forklarer velfærdsminister Karen Jespersen (V), at kommunerne kan komme uden om anlægsstoppet ved at få private firmaer til at opføre bygningerne og så lease dem i et såkaldt offentligt-privat partnerskab i stedet. I så fald skal kommunens udgifter nemlig ikke trækkes på anlægsbudgettet, men fra driften - og så gælder anlægsstoppet ikke.
"Regeringen viser nu åbent, at den med anlægsstoppet ikke bare har et ønske om at styre landets økonomi. De har et ønske om at styre landet i en bestemt ideologisk retning, hvor den offentlige sektor mere og mere underlægges private styreformer," siger SFs finansordfører Ole Sohn.
Hidtil er der kun meget få eksempler på kommuner, der har brugt den private mulighed til at få opført nye offentlige institutioner. Men Ole Sohn frygter, at flere vil blive tvunget af anlægsstoppet til at vælge private løsninger, de ikke ellers ville have valgt.
Friheden fratages
"Jeg vil ikke afvise, at der kan være situationer, hvor offentligt-private samarbejder kan være en brugbar løsning. Men kommunerne skal have friheden til selv at vælge. Den mulighed fratager regeringen kommunerne. Og det gør den, fordi den har et ideologisk mål om, at offentlige investeringer i stigende grad skal overgå til private," siger Ole Sohn.
Også Morten Bødskov fra Socialdemokraterne kalder regeringens anlægsstop for ideologisk. 
"Det er absurd, at man ikke vil lade kommuner gøre det på den billigste måde - nemlig ved, at de selv anlægger byggerierne. I stedet vil man absolut tvinge dem ud i leje eller i et OPP-samarbejde," siger Morten Bødskov. 
Formand for Kommunernes Landsforening Erik Fabrin ser heller ikke den store besparelse i de offentligt-private samarbejder.
"Der findes ikke nogen, der forærer noget væk. Udgiften er nøjagtig det samme, med mindre OPP-entreprenøren kan gøre det billigere. Til gengæld skal han jo så have en forrentning af sine penge. Det skal en kommune ikke," siger Erik Fabrin.
Han tror ikke, at hans medlemskommuner nu i stor stil vil kaste sig ud i private løsninger på deres anlægsbehov. 
"Vi skal overholde både en serviceramme, en anlægsramme og en skatteramme - og det er vidt forskelligt fra kommune til kommune, om man er presset det ene eller det andet sted. Men der er knaphed alle steder, og at forpligte sig til ud af servicen at betale f.eks. 20 mio. kr. om året de næste 15 år til en skole - det er så vidtrækkende, at man som kommunalbestyrelse vil tænke sig virkeligt grundigt om, inden man tager beslutningen," siger Erik Fabrin.
Skrivebordstænkning
Venstres finansordfører, Peter Christensen, kalder bekymringerne fra S og SF "noget pjat". Han henviser til, at anlægsloftet kun gælder for i år. 
"Det er rent skrivebords-tænkning at forestille sig, at man som kommune lige kan nå at knalde en skole op i år, fordi man kalder det et OPP-samarbejde. Det kan man ikke," siger Peter Christensen.
Han erkender blankt, at han "ikke ser noget skrækscenarie" i flere offentligt-private partnerskaber om byggeri.
"Det kan der være mange fordele i - men det kommer altså ikke til at ske på grund af anlægsstoppet," siger Peter Christensen.


