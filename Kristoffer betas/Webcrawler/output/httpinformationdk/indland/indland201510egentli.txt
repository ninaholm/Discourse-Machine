Er det egentlig så skidt at spare på unges uddannelser?
Regeringens planlagte prioriteringer beskrives som en nedprioritering af fremtidens samfund. Hvordan forholder unge filosoffer og den borgerlige ungdom sig til det spørgsmål?
En del borgerlige unge bloggere og partiernes ungdomafdelinger mener, at når sundhedssektoren er blevet  effektiviseret for milliarder, så kan man godt spare og skære ned på uddannelserne. Her Kalundborg Gymnasium. Arkiv


 Det er blevet sagt af de gamle grækere, at i et velfungerende samfund planter borgerne træer, hvis skygge de aldrig kommer til at sidde i.
Læs også: Hvornår gør den nedgjorte ungdom oprør?
Et råd fra grækerne som Venstreregeringen tilsyneladende ikke lytter til. For med en ny dagpengeaftale skærer regeringen i de nyuddannedes dagpengesats, i finanslovsudspillet foreslås det at spare på forskning, grønne initiativer og uddannelse, og senest har regeringen sendt et brev til Folketingets rets- og finansordførere, hvori kravet for at komme med til politiforligsforhandling er, at man accepterer at skære på uddannelse.
Olav Hesseldahl er filosof og stifter af Ungdomsbureauet, der arbejder for at skabe opmærksomhed om problematikker, der vedrører unge. Han kan ikke se nogle træer blive plantet for fremtiden.
Læs også: Det økonomiske menneske er ikke, hvad det har været
»Nej, ikke i disse dage,« siger han.
I stedet ser han politikernes tiltag i tråd med en bredere tendens i samfundet:
»Disse besparelser er i tråd med konkurrencestatens ånd.«
Begrebet ’konkurrencestaten’ blev gjort kendt af professor Ove Kaj Pedersen i en bog af samme navn. Deri beskrives et samfund, hvor staten er i konkurrence med omverdenen på økonomisk vækst, og det fra borgernes side forventes, at deres penge ikke spildes af staten.
Læs også: Kvalitetskrav fører til ringere uddannelse
»Det er ikke muligt at stå imod,« siger Olav Hesseldahl.
»Man er jo godt dum, hvis man tror, man kan stå imod konkurrencestaten. Samtidig tror jeg ikke på, at politikerne kan forme de unges måde at tænke på i en positiv retning.«
Han tror, at konkurrencestaten kommer til at have lige så stor indflydelse på denne generation, som hippierne havde det på unge i 1960’erne og punkerne i ’80’erne.
»Men vi skal kunne håndtere, hvordan konkurrencestaten påvirker os. Og når jeg siger vi, mener jeg dig og mig og os alle sammen. Jeg er interesseret i civilsamfundsopgør, hvor de unge tager kritisk stilling til, hvad det er, de vil. ’Modarbejd systemet – tag et sabbatår,’« siger Olav Hesseldahl. Men det bliver ikke med hjælp fra Christiansborg.
»Men det er ikke, fordi regeringen vil straffe nogen. Den reagerer bare på nogle ydre krav. Regeringen består ikke af onde mennesker – de er bare ikke særligt modige.«
Amalie Lyhne er selvstændig og borgerlig-liberal blogger på Berlingske.dk. Hun har i tidligere indlæg bedt studerende om at holde op med at klynke, men i denne omgang ser hun anderledes på ungdommens sag.
»Normalt er de studerende nogle brokkehoveder, som ikke aner, hvor godt de har det. Men denne gang er jeg med dem: Det er dumt at spare på de områder.«
Amalie Lyhne så hellere, at Venstre-regeringen kiggede mod Produktivitetskommissionens anbefalinger om at luge ud i bureaukrati og prioritere kernevelfærd som sundhed, uddannelse, forskning, retsvæsen og politi.
»Regeringen gør desværre det modsatte: Sparer på uddannelse og forskning, men forsømmer at reformere og spare der, hvor det er fornuftigt og virkelig batter – det har vi lige set med dagpengereformen, som endte med at koste staten ekstra og samtidig reducere beskæftigelsen.«
Fedtlag
Eva Agnete Selsing er også filosof og blogger ligeledes på Berlingske.dk og er ifølge sig selv »noget af det mest borgerlige, du kan finde«. Hun ser besparelserne som en mulighed for universiteterne for at skære en smule af fedtlaget væk.
»Man må indledningsvis forholde sig til intentionen: I stedet for at hælde pengene ud i en masse flommede kommunikationsstillinger på universiteterne, så er det her en mulighed for at sende pengene et sted hen, hvor der rent faktisk kommer noget videnskabelig substans ud af det. Så kan det være, at et par cand.mag.’er ikke kommer til at sidde og lave intern kommunikation, når de er færdige på universitet. Det tab er umiddelbart til at overskue,« siger Eva Agnete Selsing.
Politik består af prioriteringer, siger hun. Disse prioriteringer må man nu også tage ude på universiteterne. Besparelser er i hendes optik nødvendigvis ikke skidt for de yngre generationer, hvis man bruger pengene mere fornuftigt.
»Ungdommens studenterorganisationer er generelt et segment, der klager meget. Min opfordring ville være at klage lidt mindre og i stedet bruge tiden på at være produktive i eget liv. Gør noget godt for miljøet eller naboen. Brug lidt mere tid på studiet. Og så revidér præmissen for klagesangen. Hvis man end ikke overvejer, at pengene kan bruges klogere, end det er tilfældet i dag, hvor mange ressourcer, der går til et ødselt bureaukrati, er man jo reelt ikke åben for en konstruktiv debat. Så vil man blot have for at have – og det er jo en temmelig sløj indstilling.«
Glæde blandt unge borgerlige
Den borgerlige ungdom skal i lige så høj grad leve i det samfund, som regeringens besparelser rammer, men formændene for de borgerlige ungdomspartier mener, at regeringen har fat i noget af det rigtige.
Som Chris Preuss fra Venstres Ungdom siger:
»Jeg synes, det er fornuftigt, at vi har balance i vores statsbudget. Derfor er det også fornuftigt, at ungdommen er bidrager dertil. Vi har effektiviseret for 12 milliarder på sundhed de seneste 10 år og kun en milliard på uddannelse. Jeg synes, det er fornuftigt, at alle er med til bidrage.«
Lucas Hultgren, der er formand for Dansk Folkepartis Ungdom, ser besparelser på visse områder som en nødvendighed, men er mere kritisk over for forslaget om at skære i ervhvervsuddannelserne:
»På nogle områder, som f.eks. klima, synes vi, det er helt okay at spare. Vi er lidt kede af, hvis man kommer til at skære på erhvervsuddannelserne. Jeg har bidt mig fast i, at Peter Skaarup (DF) vil kompensere med flere penge senere, hvis de kommer i problemer. Derudover er der mange uddannelser, hvor man kan skære. I vores øjne er flere uddannelser ren hobby – de kan godt nedlægges. Og så Roskilde Universitet, som vi mener, at man helt bør lukke.«
I Konservativ Ungdom er Mikkel Ballegaard formand. Han mener, at spareprioriteterne er forkerte, men at der godt kan findes penge på universiteterne:
»Der er andre steder, hvor man med fordel kunne spare først. For eksempel folkepension og børnepenge til middelklasse og øvre middelklasse. Når det er sagt, er der jo ikke et en til en-forhold mellem at give mange penge til et område, og de så gør det godt. Her tror jeg, at uddannelsesområdet kan komme længere ved prioritere. Jeg ser det ikke som en god idé at skære på forskning.«
Formanden for Liberal Alliances Ungdom, Alex Vanopslaugh, ser helst at forskning og uddannelse går fri af besparelserne.
»Besparelser på klima og universiteterne er en fin idé. Fri forskning og uddannelse – der kunne man finde en masse andre steder at spare.«

