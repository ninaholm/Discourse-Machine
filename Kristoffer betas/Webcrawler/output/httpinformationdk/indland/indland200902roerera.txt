Røre i radikaliseringsramt by
Opstandelsen omkring VU's kontroversielle debatmøde med nazisten Jonni Hansen og konsorter i Århus har mobiliseret en modreaktion: Nu skal racismen møde aktivt modspil, mener ungt tværpolitisk initiativ
Aktivister demonstrerede mandag aften foran VU-s lokaler i Århus i forbindelse med VU-s debatmøde med den danske nazileder Jonni Hansen.


 Venstre Ungdom i Århus bød mandag på en debataften, der tiltrak sig en mediemæssig opmærksomhed af uhørte dimensioner. Man havde inviteret tre danske nazister til at levere et ideologisk indspark fra højre denne aften i VU's lokaler på strøget i midtbyen. 
Her havde et velvoksent kor af venstrefløjsaktivister taget opstilling på gaden for at markere deres modstand mod arrangementet med slagsange fra den antiracistiske kanon, der blandt andet har været brugt til at synge nazister ud af Nørresundby i det nordjyske. 
Fra Nordjylland var der også ankommet en mindre division af aktivister med erfaring fra den succesfulde sangkampagne: "Der var en/ der var to/ der var tre/ der var fire/ der var fem, der råbte heil," lød lejlighedssangen nede fra gågaden. Alt imens 'rigsføreren' Jonni Hansen, sekunderet af to yngre partikammerater, udlagde DNSB's ideologiske visioner og tog imod karske kommentarer og kritiske spørgsmål fra den 60 mand store forsamling, som primært bestod af VU'ere. 
Gemytlig atmosfære
De gamle travere om raceadskillelseslæren, holocaustrevisionismen og 'kinder und küche'-kvindesynet var oppe at vende og vakte ikke uventet ingen begejstring blandt tilhørerne. 
Dog var atmosfæren hele vejen igennem med Jonni Hansens egne ord 'gemytlig', og han bidrog selv til den afspændte atmosfære med adskillige morsomheder, der udstillede ham som en hårdkogt ideolog med sans for humor og ironi. 
De spontane latterbrøl, som mandens monomane meldinger affødte i forsamlingen, var i hvert fald mange og kunne fint konkurrere med fællessangen fra gaden. 
Ikke alle morede sig imidlertid lige godt den aften. Kun få skridt derfra i LO Århus' lokaler havde en forsamling af politiske og faglige ungdomsforeninger nemlig valgt at slå råd op om, hvad man kan gøre for at dæmme op over for de kræfter, som blandt andet Jonni og DNSB repræsenterer. Og ikke mindst den vold, som følger i racistiske gruppers kølvand. Gennem det sidste halve års tid har volden været tiltagende og har ramt både personer fra det venstreorienterede miljø, etniske minoriteter og tilfældige i det århusianske natteliv. 
Derfor drøftede unge politisk og fagligt aktive lige fra Enhedslistens ungdomsdivision i SUF til Metal Ungdom situationen på et stormøde, der også havde deltagelse af VU-repræsentanter, som af den grund missede deres eget samtidige arrangement på næste gadehjørne. 
Kampagne
Stormødet enedes om at igangsætte en kampagne, der skal bekæmpe højrenationalismen med alle tænkelige virkemidler - på nær vold. Hvorvidt Dansk Folkepartis Ungdom, der ikke deltog i mødet, skulle være part i projektet, var der ikke enighed om i forsamlingen. Nogle mente, at partiets politik var både racistisk og nationalistisk - og derfor stridende mod fundamentale frisindede demokratiske principper. 
Ydermere pegede venstrefløjsaktivister i forsamlingen også på, at DFU har været infiltreret af aktivister i det højreradikale miljø. Særligt slemt har det været i Århus, hvor folk fra hooligangrupperingen White Pride og netværket Dansk Front har meldt sig under fanerne hos DFU i en stil og grad, der har forskrækket partitoppen og tvunget dem til masseeksklusioner på et niveau, ingen andre lokalafdelinger har måttet iværksætte. 
Dialog ikke et emne
Hvilken kampagne det tværpolitiske initiativ kommer til at føre, skal planlægges i den nærmeste fremtid på fællesmøder i forskellige fora. Dog var mulige aktionsformer som demonstrationer, forebyggende indsatser i fodboldfanklub-kulturen og koncert-events oppe at vende. 
Dialog var stort set det eneste element, som ikke indgik i porteføljen af forslag til oprustningen mod højreradikalismens hærgen. 
Med udgangspunkt i den bekymrende situation i Århus er målet at eskalere kampagnen til et landsdækkende initiativ, der skal få bugt med fremmedhadet på længere sigt. 
Spørgsmålet om, hvad der stimulerer radikaliseringen, og hvilke psykosociale forudsætninger den ofte har, var dog hverken oppe at vende på fællesmødet i LO Århus' lokaler eller på VU's mandagsstævnemøde, der endte i et lattervækkende nazihorror-freakshow til spot og spe for den lille liberale skare.


