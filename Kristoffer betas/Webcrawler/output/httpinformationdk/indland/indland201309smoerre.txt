’Hun har et smørret grin på læberne hele tiden’
Den kommunale kontrolgruppe i Holbæk skriver nedladende og krænkende bemærkninger om en borger, som mistænkes for socialt bedrageri. Det mener lektor i socialret ved AUC Nina von Hielmcrone


 
	I en konkret sag om muligt socialt bedrageri har den kommunale kontrolgruppe i Holbæk skrevet en række bemærkninger i deres journaloversigt, som i bedste fald er nedladende og krænkende. I værste fald kan bemærkningerne skabe tvivl om kontrolgruppens upartiskhed i forhold til den borger, sagen drejer sig om.

	Sådan lyder vurderingen bl.a. fra lektor i socialret Nina von Hielmcrone fra Aalborg Universitet, efter hun har læst de bemærkninger, som kontrolgruppen har noteret om moren i en familie, som kommunen mistænker for socialt bedrageri:

	»[moren] bliver igen tosset«, »hun har et smøret grin på læberne hele tiden«, og »[moren] råber og skriger, og siger at hun beder til gud, at han vil straffe os«.

	Den slags bemærkninger er i strid med god forvaltningsskik, mener Nina von Hielmcrone.

	»Kontrolgruppen skal beskrive en sags faktiske omstændigheder. Det kan naturligvis være relevant at skrive, hvis en borger bliver vred, men at bruge ordet ’tosset’ er nedladende og krænkende,« mener Nina von Hielmcrone og tilføjer, at der ikke findes »formelle regler« for, hvordan en myndighed skal skrive om borgerne. Ifølge flere afgørelser fra ombudsmanden gælder der dog et krav om, »at en myndighed skal optræde på en høflig og hensynsfuld måde over for borgerne«, som ombudsmanden skriver i en afgørelse fra 2011 i en sag om sprogbruget i en kommune.

	Sagen fra Holbæk, som Information for nylig har beskrevet, drejer sig om en irakisk familie, hvor moren ønsker separation og skilsmisse, men hvor det ikke har vist sig muligt på grund af farens hjerneskade. Kontrolgruppen i kommunen har i foråret tvangsflyttet faren hjem til morens adresse, hvad der har fået store konsekvenser for familiens økonomi, fordi moren ikke anses for at være reelt enlig.

	En anden bemærkning, som kontrolgruppen har skrevet i journalen efter et møde med faren, lyder:

	»Kontrolgruppen aftaler med [faren] at han skal tage ansøgningerne med hjem og tale med [moren], gi hende et kys på kinden og sig, at du kan løse lidt af de økonomiske udfordringer – [faren] griner og siger, at det vil hun ikke have«.

	Hertil siger Nina von Hielmcrone: »Det tyder på, at kontrolgruppen ikke tillægger morens forklaring om, at hun gerne vil skilles, nogen betydning overhovedet.«

	Det er ikke første gang, at Nina von Hielmcrone kritiserer kommunale kontrolgrupper for at formulere sig dårligt. Det var også tilfældet med en række spørgsmål, som kontrolgrupperne i Holbæk og Slagelse havde sendt til to borgere, der var under mistanke for muligt socialt bedrageri. Som Information kunne skrive i juni, stillede kontrolgruppen i Holbæk bl.a. følgende spørgsmål til en enlig forsørger:

	»Hvis udefrakommende personer så dig og NN sammen, hvordan tror du, at I ville blive opfattet? Beskriv dine relationer til NN’s børn?«

	Ifølge Nina von Hielmcrone var det slet ikke relevant for kontrolgruppen, hvordan »udefrakommende personer« vurderede forholdet mellem en kvinde og hendes kæreste.

	»Spørgsmål af den karakter er krænkende og grænseoverskridende,« mente Nina Von Hielmcrone og tilføjede:»Det er jo ikke forbudt for enlige mødre at have en kæreste, så efter min vurdering er den slags spørgsmål intimiderende.«

	Med James Bond på arbejde

	Line Madsen, der er nyuddannet kandidat i socialt arbejde fra Aalborg Universitet, har lavet speciale om socialt bedrageri. Hun har gennemført et etnografisk feltarbejde over en periode sammen med en kontrolgruppe et sted i landet. Som tidligere socialrådgiver er hun »rystet« over, at offentlige myndigheder taler sådan om borgere, som hun har oplevet.

	»Er I klar til at nakke hende,« sagde eksempelvis en medarbejder i den kontrolgruppe, Line Madsen fulgte, hvorefter medarbejderen stillede sig i James Bond-skydepositur med fingrene om en imaginær aftrækker, inden man skulle ud og tale med en borger, der var mistænkt for socialt bedrageri.

	Om bemærkningerne i den aktuelle sag fra Holbæk Kontrolgruppe, der næppe er til borgerens fordel, siger hun:»Hvis man mener, det er legitimt at give udtryk for den slags i skriftlige noteringer i en sag, som borgerne kan få aktindsigt i, hvordan formulerer man sig så ikke internt?«

	Line Madsen, som opstiller til kommunalvalget i Esbjerg for SF, mener, at det sprog, som medarbejderne i en forvaltning anvender, »reflekterer nogle værdier og normer for, hvad der er okay. Derfor er den slags bemærkninger ikke bare ligegyldige, da de påvirker medarbejdernes tænke- og handlemåder på en særlig måde.«

	»Man skal tænke på, at der i de sager, som en kontrolgruppe arbejder med, er en overrepræsentation af udsatte borgere. De bliver meget hurtigt dømt til at være mindreværdige, alene fordi de modtager en offentlig ydelse,« siger hun.

	Ifølge Line Madsen har navnligt folkevalgte politikere et ansvar, når de med hiv og sving deltager i samfundsdebatten med begreber som ’Dovne Robert’ og ’Fattig-Carina’:

	»Jeg formoder, at den slags retorik siver ned gennem de forskellige forvaltningsled og indvirker på praksis, hvis ikke der blandt medarbejderne findes en stærk faglighed, der kan fungere som bolværk mod den slags politiske rationaler,« siger Line Madsen.

	Det har ikke været muligt at få en kommentar fra Holbæk Kommune.

