Nulvækst vil betyde massive nedskæringer i det offentlige
Venstres plan om nulvækst i de offentlige budgetter vil føre til massive nedskæringer i den offentlige sektor, vurderer to professorer. Et svar fra Finansministeriet viser, at nulvækst frem til 2020 vil koste 48.000 offentlige job
’Det er svært at passe børn hurtigere,’ påpeger professor Nina Smith, som derfor ikke ser det store effektiviseringspotentiale i den offentlige sektor. Derfor vil nulvækst uundgåeligt føre til besparelser. Arkiv


 Der er lagt op til afskedigelser i tusindtal, hvis Venstres plan om nulvækst i det offentlige i årene, der kommer, bliver til virkelighed. Det forudsiger to professorer, hvis analyse bekræftes af et svar fra finansminister Bjarne Corydon (S) til Mike Legarth (K).
I juni bad Legarth finansministeren komme med et bud på, hvad nulvækst i det offentlige ville betyde for de offentligt ansatte. Af svaret fra ministeren fremgår det, at et scenario med nulvækst vil give 48.000 færre offentligt ansatte end det fremtidsscenarie for den økonomiske udvikling, som regeringen arbejder ud fra.
De to professorer Nina Smith og Bo Sandemann Rasmussen, begge fra Aarhus Universitet, bekræfter, at konsekvensen af nulvækst vil være kraftige nedskæringer.
»Nulvækst vil formodentlig i praksis komme til at føles som besparelser, fordi de offentlige lønninger vokser i cirka samme takt som de private lønstigninger, men der er ikke de samme produktivitetsstigninger i de ting, det offentlige producerer,« siger Nina Smith.
»Det er klart, at der vil være færre offentligt ansatte, når man vil have nulvækst. Der vil ske en langsom udtynding i antallet af offentligt ansatte, fordi der bliver færre penge til de samme ydelser,« siger Bo Sandemann Rasmussen.
Svært at passe børn hurtigere
Venstres formand, Lars Løkke Rasmussen, brugte weekendens landsmøde i partiet til at udstikke en ny kurs for partiets økonomiske politik.
»Betyder det, at Venstre nu går ind for nulvækst i den offentlige sektor? Ja, det er vores udgangspunkt. Vi har lavet reformer – og vil lave flere endnu – som skaber et overskud, der giver et råderum på 0,8 pct. Men vi siger, at vi hellere vil returnere dem til danskerne og virksomhederne for at sikre danske arbejdspladser end at bruge dem på at gøre verdens dyreste offentlige sektor endnu dyrere,« sagde Lars Løkke Rasmussen til sine partilfæller.
Ifølge Nina Smith vil nulvækst opleves som serviceforringelser, fordi den offentlige sektor – i modsætning til den private sektor – har ringe mulighed for at øge produktiviteten.
»Man kan altså ikke have samme produktivitetsstigninger i det offentlige, som man kan i det private. I det offentlige kan man ikke outsource hjemmehjælpen eller børnepasning til nogle kinesere, som kan gøre det billigere. I den offentlige sektor producerer man, når nogle mennesker gør noget med nogle andre mennesker. Det er svært at passe børn hurtigere. Der er ikke et kapitalapparat, der kan sikre tekniske fremskridt, der gør det muligt at højne produktiviteten. Det betyder ikke, at de offentligt ansatte er dovne. Der er bare ikke den samme mulighed for at øge produktiviteten,« siger Nina Smith.
Se også på indkomstskatter
I Finansministeriet vurderes det, at nulvækst frem mod 2020 vil betyde, at man bruger 30 mia. kroner færre på offentlig service end ved en vækst i forbruget som den, regeringen lægger op til.
»For borgerne vil det føles som meget kraftige forringelser af standarderne, hvis man gennemfører nulvækst. Når det så er sagt, tror jeg, at den offentlige sektor kan omstruktureres og komme til at fungere bedre, så der er et produktivitetspotentiale. Det er bare ikke så let at finde. Vi kan håbe på, at produktivitetskommissionen vil komme med bud på, hvordan vi kan organisere den offentlige sektor bedre,« siger Nina Smith.
Ifølge Nina Smith er det også muligt at reducere den offentlige sektor gennem privatiseringer og udliciteringer:
»Jeg tror på, der er muligheder i udlicitering og i, at noget mere bliver produceret i det private. En anden mulighed kunne være brugerbetaling, men det har der indtil nu ikke været politisk vilje til at tale om. Hvis det er ændret nu, giver det selvfølgelig helt nye muligheder.«
Ifølge Lars Løkke Rasmussen vil Venstre bruge de sparede milliarder på at lempe erhvervsskatterne, fordi det ifølge den tidligere statsminister er den bedste måde at skabe flere arbejdspladser på. Men ifølge Bo Sandemann Rasmussen har Venstres formand ikke helt ret i den antagelse.
»Med det udgangspunkt, vi har i Danmark, vil det også være relevant at se på indkomstskattelettelser, hvis man ønsker at skabe vækst og job ad den vej. Erhvervsskattelettelser kan man ikke udelukkende se på. Hvis man samtidig vil sikre, at lønudviklingen bliver mere beskeden, er man også nødt til at se på indkomstskatten,« siger Bo Sandemann Rasmussen.

