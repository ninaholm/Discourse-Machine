Bæredygtigt fiskeri presses af pengestærke rederier
Det er en ulige duel mellem de store og de små, når det lille kystfiskerlaug i Thorupstrand kæmper for at bevare skånsomt fiskeri i Danmark
 
	Foto: Tor Birk Trads


 
	Det er et billede på omstilling,« lyder det fra Thomas Højrup.Han peger på en gravemaskine og en stor bunke sand.

	Indtil for et par timer siden stod det pakhus, som fiskerne i Thorupstrand i 40 år har benyttet til at forarbejde og pakke deres fisk, her. Nu skal et nyt opføres. Der skal være bedre køleanlæg, større lagerrum og et nyt ismagasin. Det hele skal drives af et solcelleanlæg på tagfladen, der kan producere 32.000 kilowatt til pakhuset.

	»Det er jo et forsøg på at redde det lokale havfiskeri, som har været praktiseret her fra landingspladsen siden vikingernes tid.«

	Thomas Højrup er professor i etnologi ved Københavns Universitet på Amager. Men han er også bosat i Thorupstrand, hvor han er formand for Thorupstrand Kystfiskerlaug. Et kooperativt fællesskab, hvor de lokale fiskere kæmper for at opbygge bæredygtige fangstkvoter forbeholdt naturskånsomt fiskeri. Alle fiskere kan være medlem af lauget, og fangsten deles ligeligt mellem besætningen på hver båd. Fiskeriet foregår fra lette fartøjer, der ikke anløber en havn, men trækkes op på stranden og hver morgen sættes ud på havet igen. Fangstmetoderne er skånsomme og tilpasset det havbiologiske system i Skagerrak, men konkurrencen mod de store trawlere er hård.

	»Fiskerlauget blev dannet for at sikre, at der også er fisk og arbejde i fremtiden til en skånsom brug af Jammerbugtens naturrigdomme,« forklarer Thomas Højrup:

	»Hver fisker beskæftiger fem mand på land. Så hele baglandet afhænger af, at det går godt.«

	Men kampen er hård og ulige.

	Et politisk dødsstød

	Det, fiskerne i Thorupstrand kæmper imod, er konsekvenserne af en politisk beslutning vedtaget en sen nattetime den 26. oktober 2005. Under betegnelsen »ny regulering« ændrede den daværende VK-regering med daværende fødevareminister Hans Christian Schmidt (V) i spidsen med et slag forholdene for dansk fiskeri.

	Efter pres fra bankerne besluttede den tidligere regering at privatisere de danske fiskekvoter, der siden kong Knud den Helliges tid havde været den danske stats ejendom. Fisk var indtil da noget, staten gav kystbefolkningen ret til at fange – ikke en rettighed eller et kapitalgode, der kunne købes, sælges og spekuleres i.

	»De var jo så snu at kalde det ny regulering. For hvem gider at råbe op om noget, der hedder ny regulering. Det vækker ikke den store opmærksomhed i offentligheden,« siger Thomas Højrup, der pointerer, at selv om det, der er foregået politisk, lyder ganske harmløst, så »er man nødt til at forstå brutaliteten af det, der er sket«.

	Bag betegnelsen ’ny regulering’ ligger en massiv kapitalisering af det danske fiskeri, hvor fiskekvoter fra den ene dag til den anden foræres til ejeren af det enkelte fiskefartøj som privat ejendom. Og det har haft enorme konsekvenser.

	»Fra den dag starter investorerne et helt vanvittigt opkøbsrace. Investorerne – de stadig større rederier fra både Danmark og andre lande – opkøber danske fiskefartøjer blot for at hugge dem op. Det er kvoterne, de går efter. I disse år tømmer det havnene fuldstændig for de tusinder af fartøjer, der har drevet naturskånsomt fiskeri.«

	Til gengæld eksploderede prisen på kvoter. Fra den ny lov trådte i kraft i 2006, og frem til krisen indtraf to år senere, steg kvotepriserne med 1.000 procent.

	»Du havde en kvote, som du aldrig har kunnet eje. Ikke videresælge, ikke kapitalisere. Kun fiske på den. Nu er det pludselig et værdipapir.«

	Ifølge rapporten ”Aspekter af grøn omstilling i dansk fiskeri” fra Købehanvs Universitet medførte ”ny regulering”, at antallet af fartøjer faldt med 54 % beskæftigelsen 66 % og omsætningen 25 %, men også at indtjeningen steg til mere end det dobbelte i perioden 2000-2010.

	Næsten halvdelen af den danske snurrevodsflåde, der fortsat fisker skånsomt, er nu fra Thorupstrand. Forsvinder den, vil en vigtig stemme i den politiske kamp for de danske fiskebestandes naturgrundlag også forsvinde.

	»Men det er jo det, de kalder vækst. Man pumper penge ind i fiskeriet – kunstige penge, kan man sige. Det drejer sig om vækst, vækst, vækst, men ikke bæredygtig vækst.«

	Oppe på båden »Mette Juul« står Bjarne Olsen og bander: »Det skide pak.«

	Han har været på havet samme morgen, og forbandelsen er rettet mod en hollandsk såkaldt flyshooter – et moderne fiskefartøj med 1.800 hestekræfter, der trækker en armstyk tyfoon-wire henover havbunden. I nat har de været inde over »rallerne«, som Bjarne Olsen siger med henvisning til de sårbare boble- og koralrev i Jammerbugten i Skagerrak.

	»De ødelægger alt,« brummer han.

	Naturens grænser

	Problemet med bundtrawlere er langtfra nyt. Indtil Anden Verdenskrig kæmpede Danmarks Havfiskeriforening for at forbyde bundtrawlere i Nordsøen. Men efter krigen gav man op og indførte bundtrawlere i dansk havfiskeri – og med ’ny regulering’ er der stort set ikke andet tilbage.

	»Fiskebestanden i de danske farvande er helt i bund. Ikke så meget på grund af overfiskeri, som mange måske tror, men på grund af forurening og den måde, vi fanger fisk på i dag,« siger Thomas Højrup om de store skibe, der hver dag flænser havbunden med tungt trawlgrej: »Det er det naturlige grundlag for, at vi har fisk, de smadrer. Helt lovligt.«

	Og eftersom fiskefartøjerne hele tiden bliver større, forværres konsekvenserne af fiskeriet, fortæller Jan Olsen fra Thorupstrand Fiskeriforening:

	»Naturen har tidligere sat egne grænser for, hvor der kunne fiskes. Men med de nye, store flyshootere kan de store rederier overvinde alle havbundens fysiske barrierer. I dag er der derfor ingen grænser for, hvor der fiskes. Det går ud over vore boble- og koralrev, der er mio. år gamle. De ryger – det hele ryger.«

	Jammerbugtens sårbare naturrigdomme er endnu på højde med Øresund, fordi kridtklipper og sten hidtil har beskyttet bundfaunaen imod bundtrawl og flyshooting. Men nu går de tabt. Øresund er i dag det eneste danske farvand, hvor den type fiskeri overhovedet ikke er tilladt.

	»I 1939 forbød man al bundtrawl i Øresund, og derfor er de mikrobiologiske systemer intakte. Det gør Øresund mere modstandsdygtig over for forurening, og det betyder, at fiskenes ynglesteder ikke ødelægges. Derfor melder biologerne, at kvaliteten og bestanden af fisk i Øresund er den samme i dag som før Første Verdenskrig,« forklarer Jan Olsen.

	»Derfor er bundtrawl og flyshooting meget værre end overfiskeri. Det er det her, det egentlig handler om. Det er naturgrundlaget for, at vi har fisk i de kommende generationer,« siger han.

	Et mikrokosmos

	Når det nye pakhus står færdigt engang til efteråret, er det meningen, at det skal forsyne kutteren »Jammerbugt« af Thorupstrand, som skal ligge ved hjørnet af Nyhavn og Havnegade i København, med friskfanget fisk fra Jammerbugt. Herfra vil fiskerne fra Thorupstrand sælge skånsomt fanget kvalitetsfisk til københavnerne. For det er det, de kan levere. Bæredygtighed og lokale kvaliteter. Og så håber de ellers, at nogen vil støtte deres udvikling af naturskånsomt fiskeri.

	»Vores historie handler om, at vi vil overleve lokalt. Men det er i virkeligheden en global historie,« siger Thomas Højrup.

	»Det er jo kulturhistorisk set et meget interessant fænomen, hvordan man skaber de her monopoler. Vi ser det samme i Afrika med opkøb af jord,« siger han og fortsætter:

	»Derfor er Thorupstrand hele det globale system i et mikrokosmos. Det er et spejl på, hvad der foregår på internationalt plan. Det er akkumulering af ressourcer på få hænder, som skubber alle andre ud.«

	 

I en tidligere udgave af artiklen fremgik det, at den danske flåde faldt fra 3.000 til 300 fartøjer. Det korrekte fald er på 54 % af den samlede flåde fra 2000 til 2010.

