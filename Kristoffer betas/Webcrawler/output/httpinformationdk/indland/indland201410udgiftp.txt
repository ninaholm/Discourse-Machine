Udgift pr. asylansøger falder markant
Over de sidste tre år er udgiften pr. asylansøger faldet markant, og regeringen lægger op til yderligere reduktioner i enhedsprisen, selv om der kommer flere flygtninge til landet
Fra 2010 til 2013 er der sparet 60.644 kroner pr. asylansøger i Danmark, viser nye tal. Regeringen vil spare yderligere i det kommende år.

Siden 2010 er udgiften pr. asylansøger i Danmark faldet med over 60.000 kroner om året, og regeringen lægger på næste års finanslov op til, at der skal spares endnu mere. Mens enhedsprisen pr. helårsperson i asylsystemet i 2010 kostede 255.427 kroner, er den pris i 2013 faldet til 194.783 kroner. Der er altså sparet 60.644 kroner pr. asylansøger om året. Ifølge Udlændingestyrelsen, som har lavet opgørelsen, er det især driften af indkvarteringssystemet, der er blevet billigere. Det vil sige husleje mv., bygningsvedligeholdelse samt beredskab og modtagelse af asylansøgerne.I finansloven for 2014 besluttede regeringen sammen med Venstre og Konservative yderligere reduktioner på området.&raquo;Jeg er dybt uenig i den nedskæring, som regeringen og højrefløjen satte i gang sidste år. Det er blandt andet sundhedstilbuddene og børnenes undervisnings- og pasningstilbud, som forringelserne går ud over,&laquo; siger Johanne Schmidt-Nielsen, politisk ordfører for Enhedslisten.På næste års finanslov lægger regeringen op til, at der skal reduceres endnu mere i enhedsprisen, selv om antallet af flygtninge ifølge regeringens seneste prognose forventes at nå op omkring 20.000 personer.Ifølge finanslovsforslaget vil regeringen skære omkring 158 millioner kroner på indkvartering og underhold af asylansøgere. Fra 609,8 millioner kroner i 2014 til 451,3 millioner kroner i 2015. Derudover lægger regeringen op til en besparelse på undervisning og fritidstilbud til børn og unge, hvor udgifterne falder fra 19,5 til 4,4 mio. kr.Ifølge Carsten Isaksen, centerchef hos Røde Kors, som driver flere af landets asylcentre, er centrenes økonomi afhængig af en lang række forskellige faktorer:&raquo;Beboersammensætningen på asylcentrene er vigtig, når man ser på enhedspriserne på et samlet, overordnet niveau. Taksterne for de enkelte asylansøger er forskellige afhængige af asylansøgernes situation, så det er meget komplekst,&laquo; forklarer han.Finanslovsaftalen for 2014 betød ifølge Carsten Isaksen, at Røde Kors måtte ændre på normeringen &raquo;af ansatte pr. beboer, blandt andet på sundhedspersonalet. Der er ganske enkelt færre timer til rådighed pr. beboer.&laquo;&raquo;De senere år har vi tydeligst kunnet mærke besparelserne på vores tilbud til børn og unge, herunder uledsagede mindreårige. Vi har ikke timer til at levere de samme pasnings-, klub- og fritidstilbud,&laquo; siger Carsten Isaksen.Ingen kortsigtede løsningerEnhedslistens Johanne Schmidt-Nielsen er bekymret over, at regeringen lægger op til yderligere reduktioner i enhedsprisen for asylansøgere i næste års finanslov:&raquo;Personer i et asylcenter er i en ekstrem sårbar situation, så jeg synes bestemt ikke, at der er brug for at skabe ringere vilkår for børnene i asylcentrene. Tværtimod,&laquo; siger Johanne Schmidt-Nielsen.&ndash; Skal de planlagte besparelser så rulles tilbage i de kommende finanslovsforhandlinger?&raquo;Stod det til os, var de forringelser ikke blevet gennemført. Men de blev gennemført, og de er ført ud i livet, og de næste besparelser er planlagt på asylcentrene,&laquo; siger Johanne Schmidt-Nielsen.For SF&rsquo;s integrationsordfører Karina Lorentzen Dehnhardt er det vigtigste i den nuværende situation, at der overhovedet er et tilbud til de mange tusinde flygtninge, der i øjeblikket kommer til Danmark.&raquo;Det behøver ikke at være dårligt, hvis man kan effektivisere, men det skal ikke gå ud over kvaliteten i tilbuddet. Det vil være bekymrende. Men når vi tager så mange asylansøgere, som vi gør nu, må den helt overordnede målsætning være at skaffe folk et tag over hovedet, sikkerhed og tryghed,&laquo; siger Karina Lorentzen Dehnhardt, som mener, at det er vigtigt at tænke langsigtet, når midlerne til asylcentrene prioriteres.&raquo;Der er et stort pres på asylcentrene, når der kommer så mange flere asylansøgere, så derfor skal man være opmærksom på dette område. Det risikerer at være en besparelse, som giver bagslag, fordi asylansøgerne efterfølgende kommer ud i kommunerne, som så skal afholde udgifterne, så der i sidste ende slet ikke spares noget,&laquo; siger Karina Lorentzen Dehnhardt.Radikales udlændingeordfører Marlene Borst Hansen forsikrer dog, at regeringen har stort fokus på, hvordan driften og vilkårene er i asylcentrene:&raquo;Vi følger meget nøje udviklingen på dette område. De ting, som regeringen prioriterede i asylaftalen med SF, Enhedslisten og Liberal Alliance, skal der ikke skæres på. Det handler i højere grad om at strukturere det øvrige arbejde på asylcentrene på en anden måde,&laquo; siger Marlene Borst Hansen.
