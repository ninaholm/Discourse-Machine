Kvinder flyttes mellem hospitaler midt i fødslen
Kvinder bliver i stigende grad flyttet mellem hospitaler, fordi der ikke er plads på den fødeafdeling, hvor de er indlagt for at føde – selv når fødslen er i gang. Regions-formand Sophie Hæstorp Andersen vil have det stoppet


 Det var selvfølgelig ikke meningen, at højgravide Heidi Christensen skulle sidde fast i svingdøren ind til Hillerød Hospital med sit næsten fødte barns hoved mellem benene. Men det blev konsekvensen af, at hun efter at have fået en vestimulerende pille på Hvidovre Hospital blev bedt om at køre i egen bil til Hillerød, fordi der ikke var sengeplads i Hvidovre.
Og Heidi Christensens historie er ikke enestående. Et stigende antal fødende kvinder bliver flyttet fra et hospital til et andet midt under fødslen. Ikke på grund af komplikationer, men på grund af personale- og pladsmangel på det hospital, hvor kvinden oprindeligt er sat til at føde. Det kan have store konsekvenser, understreger eksperter.
»Det kan skabe ængstelse hos den kvinde, der bliver bedt om at køre til en anden fødeafdeling. At øge ængstelsen kan sende stresshormon ud i kroppen, og det er gift for gode veer,« siger Lillian Bondo, formand for Jordemoderforeningen. Også jordemoder på Rigshospitalet Lene Skou Jensen mener, at det er alvorligt: »Ingen kvinde ønsker at skulle køre til en anden fødeafdeling, efter at fødslen er gået i gang. Det er med til at hæmme den naturlige proces, det er at føde et barn.«
Region Hovedstaden har ikke nogen samlet opgørelse over omvisiteringer af fødende kvinder for 2014, men tal fra Hvidovre Hospital, Rigshospitalet og Herlev Hospital viser, at 183 kvinder sidste år blev flyttet til et andet hospital, mens de var i gang med at føde, på grund af plads- eller personalemangel på et af de tre hospitaler. I 2013 var det samlede tal blandt alle regionernes hospitaler ifølge Region Hovedstaden 120.
Regionsrådsformand Sophie Hæstorp Andersen (S), der i 2013 gik til regionsvalg på, at det skulle være slut med at flytte rundt på fødende kvinder, beklager udviklingen.
»Det er langtfra optimalt. Derfor må vi nu få undersøgt, hvordan vi sikrer os, at vi får bremset overflytningerne,« siger hun og peger på, at fødeafdelingerne fra årsskiftet har fået nye normeringer, der forhåbentlig kommer til at lette presset.
På Hvidovre Hospital, hvor problemet med omvisiteringer af fødende er størst, er vicedirektør Torben Mogensen ked af udviklingen.
»Vi gør, hvad vi kan for at undgå omvisiteringer,« siger han. Han understreger, at »når vi gør det, er det et spørgsmål om, at det er alt for farligt, hvis vi ikke gør det – vi har hverken personale eller plads til det, og derfor har vi været nødt til det«.

