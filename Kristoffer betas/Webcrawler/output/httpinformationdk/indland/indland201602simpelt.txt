’De har simpelthen fyret hele områder’
I deres frokostpause viste 150 forskere og studerende ved en demonstration arrangeret af Det Sundhedsfaglige Fakultet på KU deres sympati med fyrede kolleger og vrede over nedskæringerne – og så måtte de haste tilbage til forskning og undervisning
Thomas Hartig Braunstein, en af arrangørerne bag demonstrationen forklarer, at banneret skal forstå som en tvetydighed: ’Esben Lunde Larsens (V) religiøse baggrund og hans råden over vores forskning gør, at vi (desværre) må betragte ham som en form for Gud for forskningen – og hvis han ikke holder hånden over forskningen, må vi håbe, at der er en Gud et sted, som vil ... noget de færreste forskere tror på.’


 »Hvem er røget oppe hos jer?« spørger en kvinde, mens hun skutter sig på grund af kulden. »Hele nyregruppen,« svarer en anden og nævner fire navne i rap. »Nej, nej, nej,« lyder det fra de omkringstående.
Klokken er 11:50, og kvinderne er mødt op foran Panum Instituttet for at gå med i den demonstration, som ansatte ved Det Sundhedsfaglige Fakultet ved Københavns Universitet har arrangeret i protest mod regeringens nedskæringer på uddannelses- og forskningsområdet.
»GUD BEVARE VIDENSKABEN«, står der skrevet på et banner, som et par ansatte har rullet ud. Ved siden af bogstaverne er der malet et træ, hvor grenen er ved at blive savet af. På grenen sidder en hjerne.
Efter at flere af deres kolleger få timer tidligere har fået stukket en fyreseddel i hånden, vil de ansatte nu demonstrere. For at vise sympati med de fyrede kolleger og utilfredshed med nedskæringerne.
Stille og roligt kommer folk til. »Godt at se!« lyder det fra en af dem, der holder banneret. Demonstrationen har været annonceret på plakater på gangene på Panum Instituttet og har en forventet varighed på 15 minutter. Så det lige passer med frokostpausen.
»Folk har travlt,« forklarer Jeppe Bach, der er ansat ved Biomedicinsk Institut. »Jeg er faktisk gået fra studenterøvelser for at være her.«
En anden demonstrant, bioanalytiker Nina Buch, giver ham ret.
»Jeg bruger min frokostpause på det her. Vi har jo forsøg, som man ikke sådan bare lige kan gå fra i længere tid,« fortæller hun og uddyber: »Men vi må støtte op om det her. Viden og forskning er det, vi skal bygge vores samfund på. Vi har ikke andre ressourcer.«
Nina Buch fortæller, at der sidder mennesker og græder oppe på deres kontorer.
»Det er mennesker, der ryger, som vi ikke kan undvære. De har simpelthen fyret hele områder.«
’Vi er fremtiden’
Foran banneret hopper Thomas Hartig Braunstein op på et betonrækværk. Han er specialkonsulent på Biomedicinsk Institut og har været med til at arrangere demonstrationen.
»Nu går vi en tur. Snakker sammen og viser vores banner og tænker på vores kolleger, der er blevet fyret. Forhåbentlig kan vi stoppe fremtidige fyringer,« siger han på engelsk og forklarer, at demonstranterne skal passe på trafikken, for der er ikke givet tilladelse til demonstrationen og dermed heller ikke til at stoppe trafikken.
Der er omkring 150 mennesker samlet bag banneret, da demonstrationen begynder at bevæge sig ud på Nørre Allé og op mod Tagensvej. Det er en anderledes demonstration, end dem man ellers kan se på Nørrebro, hvor grupper af unge blokerer trafikken og råber kampråb. Gruppen af universitetsansatte går stille og roligt på fortovet og uden et eneste kampråb.
»Det er vist første gang nogensinde, de ansatte siger fra,« siger en mand til en anden, mens de går med demonstrationen.
Louise Piilgaard, der er bachelorstuderende i molekylær biomedicin, og Sarah Olesen, bachelorstuderende i bioteknologi, er blandt de få studerende, der er mødt op til dagens demonstration.
»De her nedskæringer er jo groteske og fjollede – vi er jo fremtiden,« siger Sarah Olesen, mens Louise Piilgaard nikker. »Ja, vi må støtte op om den her demonstration. Det her går jo ud over hele uddannelsessystemet.«
Det begynder at støvregne, mens demonstrationen samles på den anden side af de røde lys. Sammen går deltagerne langs Rigshospitalet og Tagensvej ned mod krydset i den anden ende.
På den anden side af krydset, på den modsatte side af Panum Instituttet, er det slut. En lille halv times tid har det taget, og de demonstrerende er hurtigt væk. Frokostpausen er forbi, og de skal tilbage til undervisning og forskning. Et par stykker får en sidste sludder, mens banneret pakkes sammen.
Natasha Fauerby, der er laborant på Institut for Biomedicin, er glad for at have været med til at støtte op om sagen.
»Det her skal der demonstreres imod. Det ser ud til, at de fyrer hele grupper, og det vil betyde, at vi i Danmark ikke er brede nok i vores forskning. Så vil andre lande jo overhale os indenom. Det er langt ude.«

