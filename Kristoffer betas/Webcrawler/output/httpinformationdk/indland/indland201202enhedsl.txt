Enhedslisten: Universiteter svigter medbestemmelsen
De nye vedtægter, der i morgen afleveres hos uddannelsesministeren, afslører, at der ikke er sikret mere medbestemmelse til studerende og ansatte, mener Enhedslisten


 Demokratiet på universiteterne vil fortsat være ikke-eksisterende, når landets universiteter i morgen skal indlevere nye vedtægter til godkendelse hos uddannelsesminister Morten Østergaard (R). Det mener Enhedslisten, som har nærstuderet vedtægterne fra fire universiteter, hvoraf de tre allerede er blevet godkendt af universitetsbestyrelsen.
»Der er ikke nogen af universiteterne, som har tillagt de studerende og de ansatte nogen stemmer, som kan være afgørende. Overordnet set handler det bare om deres ret til at blive hørt, og det er fint, men det har ikke noget med medbestemmelse af gøre,« siger universitets- og forskningsordfører Pernille Skipper (Ø).
Med ændringerne i universitetsloven i 2011 blev det skrevet ind, at bestyrelsen skal sikre, at der er medbestemmelse og medinddragelse af medarbejdere og studerende i væsentlige beslutninger.
På flere universiteter har det udmøntet sig i institutråd og et studenterombud. Det er godt for de studerendes retssikkerhed, men det er ikke nok at blive hørt, mener Pernille Skipper.
»Der er ikke nogen magt i det. Det er fora, hvor man kan komme til orde.«
»Jeg mener, at medbestemmelser betyder, at man er med til at bestemme, og ikke bare sige, hvad man mener,« siger Pernille Skipper.
Enhedslisten stemte ligesom SF og de Radikale imod de seneste ændringer af universitetsloven, og i en fælles betænkning kritiserede partierne, at der ikke blev sikret mere medbestemmelse, men at rektor blot ville få endnu større magt:
»Den nuværende ledelsesstruktur giver ikke de kollegiale organer på de forskellige niveauer tilstrækkelig mulighed for at udgøre en modvægt til ledelsessiden. Mindretallet konstaterer, at lovforslaget ikke retter op på dette forhold, men derimod koncentrerer beslutningskompetencen yderligere hos rektor.«
Kong rektor
Siden er SF og de Radikale gået med i forliget, da de indtrådte i regeringen.
Men tendensen fra loven går igen i vedtægterne, hvor de studerende og de ansatte må bero sig på at have en god leder, som vil inddrage dem, mener Pernille Skipper.
»Mange universiteter har bare konsolideret den enstrengede ledelsesstruktur, hvor rektor får tillagt stor magt for organiseringen,« siger hun.
På Copenhagen Business School har bestyrelsen valgt at skrotte bestemmelsen om institutfora og medarbejderforsamlinger på institutterne, fremgår det af referatet, hvor de nye vedtægter blev vedtaget.
»Medbestemmelse og medinddragelse af medarbejdere og studerende handler i bund og grund om god ledelse,« finder bestyrelsen.
Derfor skal rektor fastsætte et »kodeks for god ledelse«, ligesom det skrives ind i vedtægterne, at »Institutlederen har pligt til at inddrage medarbejderne om spørgsmål af central betydning for instituttets udvikling og drift«.
Dansk Folkeparti stemte også imod universitetsloven af 2011, men forskningsordfører Jens Henrik Thulesen Dahl vil ikke konkludere på baggrund af de ny vedtægter.
»Spørgsmålet om der bliver arbejdet efter hensigten med medbestemmelse. En ting er, hvad man skriver, men jeg er mere interesseret i hvad det munder ud,« siger han og opfordrer universiteterne til at evaluere medbestemmelsen efter en periode.
Det var i går ikke muligt at få en kommentar fra ordførerne fra SF og Radikale Venstre.

