COP 15-dom er begmand til politi og lømmelpakke
Samtlige 250 sagsøgere, der efter at være blevet frihedsberøvet administrativt under klimatopmødet i København sidste år, har søgt erstatning og fik i går fuld oprejsning: Alle frihedsberøvelserne var ulovlige, fastslog tre byretsdommere
Samtlige personer, der blev masseanholdt under klima-topmødet sidste år, blev udsat for ulovligheder, slog Københavns Byret fast i går.


 Frihedsberøvelserne under COP 15 var ulovlige. Med den dom gav tre byretsdommere under ledelse af retsformand Anne Grete Stokholm i går en ordentlig begmand til både regeringens lømmelpakke og politiet.
Justitsminister Lars Barfoed (K) har allerede lovet at »granske« lømmelpakken: »Vi må vurdere, om vi har været for skrappe med de lovbetingelser, men det er vigtigt for mig, at politiet har betingelser, der gør, at de kan gribe ind for at undgå demonstrationer med vold og hærværk til følge,« sagde ministeren i går eftermiddag til politiken.dk.
Dommen fylder 334 sider i to bind og gennemgår omhyggeligt de i alt seks omgange med administrative frihedsberøvelse, som politiet gennemførte under COP 15. Københavns Politi, der gennemførte de omfattende frihedsberøvelser af demonstranter med hjemmel i den lømmelpakke, som blev sat i kraft bare få dage før COP 15 begyndte. Den gav bl.a. politiet mulighed for administrativt at frihedsberøve personer i op til 12 timer, hvis disse var til betydelig fare for den offentlige orden og sikkerhed.
Som den sagsøgte part vil Københavns Politi anke dommen, som også får et økonomisk efterspil: Samtlige 250 sagsøgere kan se frem til en samlet erstatning på knap to mio. kr. plus procesrente.
Knibtangsmanøvre
Størst interesse har der naturligvis været om danmarkshistoriens største masseanholdelse den 12. december, hvor godt tusind demonstranter blev fanget i med en knibtangsmanøvre i begyndelsen af Amagerbrogade. Her anerkender dommerne, at visse ballademageres forudgående stenkast mv. mod Børsen og Udenrigsministeriet gav politiet det nødvendige grundlag for at gribe ind. Der var »fare for betydelig forstyrrelse af den offentlige orden«. Men i og med at politiet ikke tilstrækkeligt hurtigt fik løsladt de demonstranter, der åbenlyst ikke var en del af den såkaldte 'sorte blok', og navnlig fordi politiet senere opgav at føre bevis for, om hver enkelt af de frihedsberøvede faktisk havde været en del af den 'sorte blok', lægger dommerne vægt på, at de i alt 178 sagsøgere fra denne dag ikke forstyrrede den offentlige orden. Derfor var frihedsberøvelserne ulovlige, ligesom det var en krænkelse af de 178 sagsøgeres menneskerettigheder, at de skulle tilbringe timevis på Amagerbrogades frosne asfalt uden adgang til toilet eller drikkevand. Retten tildeler derfor de 178 erstatning for tort på 9.000 kr. tillagt procesrente at regne fra den 10. juni 2010.
Dobbelt omfatning
Den næststørste frihedsberøvelse under COP 15 fandt sted den 13. december. Her blev 4-500 demonstranter administrativt frihedsberøvet lige ved Østerport station og heraf har 44 søgt erstatning. Dommerne mener ikke, at politiet har godtgjort, at de 44 sagsøgere i væsentligt omfang forstyrrede den offentlige orden. Derfor var frihedsberøvelserne ulovlige. Men dommerne finder dog ikke, at de 44's menneskerettigheder er overtrådt. Tort-erstatningen fastsættes til 5.000 kr. plus procesrente.
Natten mellem den 14.-15. december var der voldsomme sammenstød mellem politi og demonstranter foran Christiania, hvorefter politiet efter en såkaldt 'dobbelt omfatning' frihedsberøvede i alt 146 personer, der var på vej ud fra fristaden. Her har 10 søgt erstatning. Dommerne anerkender, at balladen med bålafbrænding, stenkast og fyrværkeri i Prinsessegade havde karakter af »optøjer«, hvorfor politiet også her havde ret til at gribe ind.
Lømmelpakke om igen
Men i og med at det ikke kan udelukkes, at også uskyldige personer blev indfanget af de politistyrker, der samtidig rykkede ind i fristaden fra to sider, og i og med at politiet ikke senere har ført bevis i forhold til hver enkelt af de 10 sagsøgere, lægger retten vægt på, at de ikke har haft forbindelse til urolighederne. Frihedsberøvelserne var ulovlige. Da frihedsberøvelserne »ikke har været helt kortvarige«, er de 10's menneskerettigheder krænket. Tort-erstatningen lyder på 5.000 kr. plus procesrente.
Den 16. december blev knap 100 personer frihedsberøvet i to aktioner på Amager, hvor demonstranter angav at ville trænge frem til COP 15-forhandlerne i Bella Center. 11 har søgt erstatning. Også her finder dommerne, at politiet havde hjemmel til frihedsberøvelse, fordi mindre indgribende foranstaltninger i den konkrete situation ikke havde vist sig tilstrækkelige til at afværge faren. Men igen - >fordi politiet ikke har forsøgt at føre bevis for de 11's adfærd, kendes også denne frihedsberøvelse ulovlig.
Ligeledes finder dommerne, at frihedsberøvelsen af syv personer den 11. december på Christianshavn var ulovlig. Retten mener ikke, at de syv såkaldte medics, der blev frihedsberøvet på Christianshavn på vej til en demonstration, kunne udgøre en betydelig fare for den offentlige orden. De syv får erstatning på 5.000 kr. plus procesrente.


