Homoseksuelles rettigheder er ikke sikret
Et nyt klageorgan vedtaget af Folketinget skal sikre, at ingen diskrimineres på grund af deres køn eller race, handicap eller seksuelle orientering. Men homoseksuelle står svagt i retten med anti-diskriminationsloven


 Selvom et enigt Folketing netop har vedtaget et nyt klageorgan, der skal omfatte alle personer, der oplever diskrimination på grund af etnicitet eller race, køn, handicap og seksuel orientering, er lovgivningen stadig mangelfuld, lyder kritikken fra Institut for Menneskerettigheder. 
"Homoseksuelle er ikke omfattet af forbuddet mod diskrimination andre steder end på arbejdspladsen, og det betyder, at der ikke er nogen beskyttelse mod diskrimination af homoseksuelles rettigheder i forhold til eksempelvis bolig, uddannelse eller sundhedspleje," siger vicedirektør for Institut for Menneskerettigheder, Birgitte Kofoed Olsen. 
Det er Klagekomite for Etnisk Ligebehandling og Institut for Ligestillingsnævnet, der slås sammen til det nye og bredere organ, Ligebehandlingsnævnet, men der er reelt brug for ny lovgivning, hvis homoseksuelle skal sikres ligestilling, mener Birgitte Kofoed Olsen. 
Ingen klageadgang
"Diskrimination af homoseksuelle andre steder end arbejdsmarkedet kan ikke domstolsprøves, idet der ikke er lovgrundlag herfor. Der er ikke gennemført særlig administrativ klageadgang," står der i rapporten 'Effektiv beskyttelse mod diskrimination' fra Institut for Menneskerettigheder.
"Det er rigtigt," siger professor i strafferet fra Copenhagen Business School, Vagn Greve. Han påpeger, at Straffelovens § 266b omfatter alle, der diskriminerer på grund af race, hudfarve, nationale eller etniske oprindelse, tro eller seksuelle orientering, hvilket kan straffes med bøde eller fængsel indtil to år.
"Det er ganske særligt for det danske retssystem, at enhver borger ikke bare kan anlægge sag, hvis de føler sig chikanerede. Hvis det var tilfældet, ville domstolene flyde over af sagsanlæg fra folk, der ville have hævn," siger Vagn Greve.
"Jeg skal selvfølgelig ikke gøre mig klog på administrative klagesager gennem andre organer."
Hvis man diskrimineres på grund af sit køn eller etnicitet, kan man klage gennem Ligestillingsnævnet eller Klagekomiteen for Etnisk Ligebehandling, hvorimod der ikke findes en instans, som fører administrative klagesager for diskrimination på grund af alder, handicap, religion eller tro og seksuel orientering. 
"Der findes ingen beskyttelse mod diskrimination af homoseksuelle på andre områder så som sundhedspleje, sociale goder, uddannelse, adgang til bolig og adgang til vare- og tjenesteydelser," står der i rapporten. Både Norge og Sverige har ombud for homoseksuelle, hvor man på det svenske homo ombuds hjemmeside pt. kan tælle 290 igangværende sager.
Fogh i samråd
Homoseksuelles rettigheder i Danmark kom senest på dagsordenen, da regeringen gav afslag til den internationale sports- og kulturbegivenhed for lesbiske, bøsser, bi- og transseksuelle (LBGT), World Outgames', anmodning om at søge EU Progress-midler.
De 300.000 euro (2,25 mio. kr.) som midlerne udgør, kan søges af organisationer i EU-lande, der arbejder mod diskrimination af race og etnisk oprindelse, handicap, alder, religion eller tro og seksuel orientering. Men kun på mandat fra regeringen, der gav afslag, fordi "homoseksualitet ikke ligger inden for regeringens anti-diskriminationsfokus".
Norge og Sverige har begge uvildige ombudsmænd for homoseksuelle, og dermed adskiller Danmarks anti-diskriminationspolitik for homoseksuelle sig markant, hvilket er for svagt, udtalte professor i Ligestilling fra Stockholms Universitet, Drude Dahlerup til Information den 18. Juni.
Socialdemokraternes kulturordfører, Mogens Jensen, har kaldt statsminister Anders Fogh Rasmussen i samråd efter sommerferien, fordi statsministeren i et § 20 spørgsmål ikke vil pege på en minister eller et uvildigt organ, der er ansvarlig for homoseksuelles rettigheder i Danmark. Hvis Socialdemokraterne skulle komme i regeringen vil de sikre total ligestilling af homoseksuelle, siger Mogens Jensen (S):
"I et stadig mere samlet Europa er det nødvendigt, at socialdemokratiske og liberale kræfter står sammen om en påvirkning af de konservative lande, der ikke ønsker ligestilling for homoseksuelle. Desværre er der i homo-spørgsmålet mere tøsedreng end statsmand over Anders Foghs indsats både herhjemme og i Europa."


