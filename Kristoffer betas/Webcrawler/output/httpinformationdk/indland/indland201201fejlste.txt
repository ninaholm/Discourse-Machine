’Det var ikke en fejl at stemme for børnereform’
Selv om socialordfører Özlem Cekic (SF) var bekymret for udfaldet af dele af Barnets Reform, mener hun stadig ikke, det var en fejl at stemme for


 Det skorter ikke på den nuværende regerings kritik, når det handler om kommunernes manglende implementering af de forskellige elementer i Barnets Reform.
SF kritiserer kommunerne for at lukke de specialiserede døgninstitutioner. Partiet er ligeledes utilfreds med den manglende implementering af de såkaldte kommunale plejefamilier, hvis hensigt var at overtage anbringelsen af de allersværeste udsatte børn. De børn, der nu ender i billigere tilbud såsom almindelige plejefamilier, der ikke har de specialiserede kompetencer, som børnene ellers kræver.
Alle disse skrækscenarier var allerede forudset af en række eksperter og interesseorganisationer, inden både S, R og SF stemte for reformen, der trådte i kraft for et år siden.
Ikke desto mindre mener socialordfører Özlem Cekic (SF) stadig, at partiet traf den rigtige beslutning ved at stemme for den omfattende socialreform:
»Trods dens fejl og mangler er det bedre at tage små skridt i den rigtige retning, end slet ikke at tage nogle skridt overhovedet. Og det her var det bedste, vi kunne opnå på daværende tidspunkt. Den borgerlige regering var hverken interesseret i at fordele udgifterne til anbringelserne solidarisk mellem kommunerne eller højne kvaliteten af plejefamilier og institutioner ved at forbedre tilsynet.« siger Özlem Cekic, der også er formand for folketingets socialudvalg.
—Nu er I imidlertid kommet i regering og har stadig ikke handlet for at stoppe de omfattende institutions-lukninger og udeblivende kommunale plejefamilier?
»Vi har indgået et samarbejde med Kommunernes Landsforening og vil se nærmere på den manglende implementering af reformen og på den skræmmende afspecialisering af området. Samtidig lægger vi op til at kigge nærmere på finansieringsmodellen og se på muligheden for at indføre en solidarisk finansiering kommunerne imellem, så de fælles hæfter for udgifterne ved anbringelse.«
»Men vi har en lang række problemer efter 10 år med en borgerlig regering, så vi tager dem et efter et. Men selvfølgelig skal vi hurtigst muligt tage fat her, når det går ud over landets svageste børn.«
Özlem Cekic understreger, at regeringen ønsker en grundig evaluering af kommunalreformen, som skal danne grundlag for en ny socialreform og et bedre tilsyn.
Forstår kritikken
Allerede inden reformen blev vedtaget og iværksat, var Cekic bekymret for de såkaldte kommunale plejefamilier. Særligt fordi begrebet ikke er tilstrækkelig udredt i lovpapirerne, og fordi Cekic mener, at selve idéen bag de kommunale plejefamilier ikke var ambitiøs nok.
Som Information i går kunne beskrive, er de danske kommuner langtfra sikre på, hvad begrebet dækker over:
»Det nævnte vi også under forhandlingerne, men daværende socialminister Karen Ellemann (V) var ikke lydhør. Jeg kan godt forstå forvirringen fra kommunerne, for beskrivelsen var ikke dækkende, og der manglede måltal for at skabe en forpligtende aftale med kommunerne.«
—Hvis ikke begrebet er ordentligt defineret i reformen, kan I så tillade jer at klandre kommunerne for den langsomme implementering?
»Hele ideen med kommunale familieplejere var, at de skulle fastansættes og have mere uddannelse, så de kunne tage sig af de mest udsatte børn. Det er lidt sent at komme et år efter og sige, at man ikke forstår aftalen. Kommunerne har et ansvar for at sikre et højere uddannelsesniveau til plejefamilierne, så de får redskaberne til at tage sig af de ressourcekrævende børn. Vi har ydet penge til kommunerne, og derfor skal de selvfølgelig indføre de tiltag, der var tiltænkt. Men jeg vil meget gerne lægge op til, at vi samler forhandlerkredsen igen og får udstukket noget måltal og retningslinjer i en fart.«
Derudover vil Özlem Cekic nu gå til Socialministeriet og forlange et overblik over, hvor langt kommunerne er med implementeringen af Barnets Reform, og hvad pengene er blevet brugt til. Hun vil ligeledes lægge op til, at ministeriet i fællesskab med kommunerne definerer begrebet kommunale plejefamilier og opstiller måltal for, hvor mange af dem, der skal skabes.

