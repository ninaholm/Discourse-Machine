Elever får et virvar af lærere i fremtidens folkeskole
Nye lærere i hver time og dårligere relationer mellem elev og lærer. Det bliver konsekvensen af den nye folkeskolereform, mener både embedsfolk, skoleelever og ekspert


 
	En hjørnesten i regeringens reform af Folkeskolen møder nu kraftig kritik fra embedsfolk, skoleelever og en ekspert. Reformen, som Folketinget førstebehandler i dag, vil betyde, at børnene vil møde et væld af forskellige lærere i løbet af en skoledag, og det kan medføre en dårligere kontakt mellem elever og lærere.

	Det er forligspartiernes krav om, at alle fag i 2020 skal undervises af en lærer med linjefagskompetence i det pågældende fag, som nu møder kritik fra flere sider.

	»Det har været et hævdvunden princip at sørge for at have så få voksne som muligt omkring klasserne for at skabe de bedst mulige relationer mellem børn og voksne, så børnene følte sig trygge,« siger Eik Møller, der er tovholder for skolenetværket Børne- og Kulturchefforeningen samt direktør i Ballerup Kommune.

	Louise Klinge Nielsen skriver ph.d. om lærer-elev-relationer, og hun vurderer, at en tæt relation er altafgørende:

	»Det er alfa og omega, at eleverne mærker, at lærerne vil dem. Hvis læreren er ufokuseret og skal dække mange klasser, så vil nærheden gå fløjten. Lærer-elev-relationen i klasselokalet har en betydning for elevernes koncentrationsevne, deres humør, deres selvtillid og deres motivation,« siger hun på baggrund af talrige interview med både lærere og elever. Hun mener, at »vi alle bærer et ansvar for at vægte betydningen af relationerne mellem lærere og elever højt«.

	Formanden for Danske Skoleelever, Agnete Vienberg Hansen, er heller ikke begejstret ved udsigten til at have langt flere forskellige lærere: »Det bliver en meget stor udfordring for os elever, hvis vi skal have forskellige lærere i alle fag. Det er vigtigt, at vi har faste lærere og lærerteams, som gør os trygge i hverdagen,« siger hun.

	I et høringssvar skriver Børne- og Kulturchefforeningen, at man må opgive princippet om, at eleverne møder så få lærere som muligt. Derfor opfordrer netværket til at slække på kravene, så ikke alle, men blot 90 procent af lærerne i 2020 skal have linjefagskompetence.

	Undervisningsminister Christine Antorini (S) ønsker ikke at forholde sig til konsekvenserne af en dårligere relation mellem elev og lærer, men hun siger i en skriftlig kommentar:

	»Formålet med fuld kompetencedækning er at give eleverne en undervisning af endnu højere faglig og pædagogisk kvalitet. Vi har sikret, at skolelederne og lærerne har en årrække til at indrette sig efter de nye krav.«

