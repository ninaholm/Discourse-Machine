Dokumenter om åbenhedspakke er hemmelige
For at hemmeligholde centrale dokumenter, der ligger til grund for Lars Løkke Rasmussens åbenhedspakke, griber Statsministeriet nu til en sjælden brugt paragraf i offentlighedsloven 


 Kan man hemmeligholde dokumenter vedrørende en åbenhedspakke?
Ja, i Statsministeriet kan man. Det fremgår af en afgørelse, som Information netop har modtaget, hvor ministeriet undtager en række dokumenter og oplysninger vedrørende åbenhedspakken fra offentlighed i forvaltningen. Men først lige et par ord om Løkkes åbenhedspakke: En af den nytiltrådte statsminister Lars Løkke Rasmussens første gerninger i slutningen af april var at afskaffe muligheden for aktindsigt i ministrekalendrene. Til gengæld blev den såkaldte åbenhedsordning etableret, hvor ministrene fremover og af egen drift skal offentliggøre oplysninger om den forgangne måneds modtagne jagtture, teaterbilletter samt udgifter til repræsentation, fadøl mv. Åbenhedspakken blev aftalt med partilederne for K, DF, S, R og SF, og ordningen blev forhandlet på plads i løbet af meget få dage.
Det, som Statsministeriet nu ønsker at hemmeligholde, er et udkast til pakken, som ministeriet sendte til partilederne den 30. april. Hemmeligholdelsen sker med henvisning til en sjælden brugt paragraf i offentlighedsloven, den såkaldte 'generalklausul', der taler om »private og offentlige interesser, hvor hemmeligholdelse efter forholdets særlige karakter er påkrævet.«
Statsministeriet skriver, at hemmeligholdelsen angår »dokumenter og oplysninger, der relaterer sig til indgåelsen af og opfølgningen på den politiske aftale om åbenhedspakken,« og hemmeligholdelsen er ifølge Statsministeriet påkrævet for at beskytte »væsentlige hensyn til den politiske beslutningsproces.«
Pressejurist Oluf Jørgensen fra Danmarks Journalisthøjskole kritiserer skarpt den afgørelse fra ministeriet: »Hensynet til den politiske beslutningsproces taler ikke mod offentlighed, men tværtimod for offentlighed, eftersom offentlighed om vitale dele af lovgivningsprocessen er afgørende i et demokrati.«
Det fremgår af Karnovs kommenterede lovsamling, at generalklausulen i offentlighedslovens paragraf 13, stk. 1. nr. 6 »kun er tænkt anvendt i relativt sjældne tilfælde og kun, hvor det er klart påkrævet.«
Ifølge Oluf Jørgensen kan generalklausulen »kun bruges i ganske særlige tilfælde og ikke til at undtage dokumenter fra ministeriet til partilederne med henblik på en aftale om et lovforslag.«  >
Normalt har offentligheden indsigt i alle dokumenter, der f.eks. indgår i et folketingsudvalgs arbejde med et lovforslag. Men Lars Løkke Rasmussen kørte sin åbenhedsordning uden om Folketingets vante struktur, og det får Oluf Jørgensen til at sige:
»Når møder mellem en minister og partiledere eller i andre tilfælde ordførere træder i stedet for forhandlinger i Folketingets udvalg, er det vigtigt, at offentligheden ikke udelukkes fra indsigt i beslutningsgrundlaget.


