De konservative i krig om moské
Naser Khader kalder  det ufatteligt naivt,  at de konservative politikere i København har givet grønt lys  for moskébyggeri  uden at undersøge,  hvem der står bag


De Konservative er splittet i spørgsmålet om byggeriet af en moské i København. Mens partiets integrationsordfører, Naser Khader, kalder det »ufatteligt naivt«, at politikerne i København - herunder partifællerne i Borgerrepræsentationen - ikke har undersøgt, hvem der står bag moskéen, så anklager de omvendt Khader for at ville have dem til at begå ulovligheder.Formanden for Københavns Konservative Vælgerforening, advokat René Offersen, understreger således, at de Konservative hverken kunne - eller burde - have stemt nej til den lokalplan, som tillader moskébyggeriet.»Det er en manifestation af, hvad tolerance går ud på: At man har fri adgang til at dyrke sin religion. Der er nogle mennesker, som kommer med et stykke jord, hvorpå de gerne vil opføre en moské - og det skal de selvfølgelig have lov til, hvis det ikke strider mod planloven. Så kritiserer han, at vi ikke har taget hensyn til, hvem der skal betale regningen ude i fjerde eller femte geled. Men det er ikke relevant i forhold til planloven. Hvad Naser Khader opfordrer os til, er reelt er at begå magtfordrejning: Nemlig, at vi skal inddrage usaglige hensyn i beslutningen,« siger René Offersen.Et andet konservativt medlem af Borgerrepræsentationen Peter Schlüter fortryder heller ikke sit ja til moskébyggeriet.»Jeg fortryder ikke noget. Vi har religionsfrihed i Danmark, og hvad skal vi så forbyde næste gang - en synagoge? Når vi har trosfrihed, så kan vi ikke blande os i andre menneskers religion. Det er så udansk, som jeg kan forestille mig,« siger det konservative medlem af Borgerrepræsentationen.Naser Khaders kritik kommer, efter at det er kommet frem, at moskéen ikke alene opføres for penge indsamlet blandt danske muslimer. Moskébyggeriet støttes i vidt omfang også økonomisk fra Iran.»Det er ideologier, der både rummer had til demokratiet, til ytringsfriheden og til ligestillingen, og som, vi skal være særdeles opmærksomme på, ikke får yderligere rodfæste i Danmark. Derfor er det ufatteligt naivt, at politikerne i København ikke har undersøgt, hvem der står bag moskéen. For ingen giver 50 millioner kroner udelukkende for andres brune øjnes skyld - der ligger andre tanker bag,« siger den konservative integrationsordfører.Han vil have en politisk følgegruppe til at følge byggeriet for at sikre sig, at der ikke følger 'ideologiske forpligtelser' med pengene. ritzau
