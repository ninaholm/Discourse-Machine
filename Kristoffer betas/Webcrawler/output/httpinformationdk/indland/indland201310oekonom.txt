Økonomiske modeller favoriserer skattelettelser
De afledte gevinster ved at bruge flere penge i den offentlige sektor udelades fra økonomernes modeller, men tages med, når der regnes på skattelettelser, påpeger ny analyse fra AE-rådet. Politikerne risikerer at tage beslutninger på et forkert grundlag, mener fagforbundet FOA


Finansministeriets økonomiske modeller undervurderer effekten af offentlige udgifter. Når en økonomisk model skal beregne effekten af en skattelettelse, tager beregningen højde for adfærdsændringer, som for eksempel at folk vil arbejde mere, når skatten sænkes. Men når samme model skal bestemme, hvad det vil koste at udvide åbningstiden i daginstitutionerne tager beregningen ikke højde for, om forældre vil arbejde mere.»Asymmetrien i, hvordan der bliver regnet med dynamiske (afledte, red.) effekter, er et problem,« siger Martin Madsen, der er chefanalytiker i Arbejderbevægelsens Erhvervsråd og forfatter til en ny analyse om positive afledte effekter af offentlige udgifter.»Det (skævvridningen, red.) bevirker, at det altid vil være en god idé at skære i den offentlige sektor for at finansiere skattelettelser, da det entydigt vil øge beskæftigelsen og velstanden i samfundet,« skriver Martin Madsen i analysen.Både John Smidt, der er sekretariatschef for vismændene i Det Økonomiske Råd, og cheføkonom i tænketanken CEPOS, Mads Lundby Hansen, bekræfter, at økonomerne ikke regner med dynamiske effekter af offentlige udgifter, mens de gør det på skatteområdet.»Dele af de offentlige udgifter kan have positive effekter på arbejdsudbuddet og vækstpotentialet,« siger Mads Lundby Hansen, der »anerkender« at man godt kunne indregne disse effekter.Han mener dog, at effekterne må forventes at være »beskedne«.Dennis Kristensen, formand for fagforbundet FOA, der i dag udgiver AE-rådets analyse, siger, at det viser, at skattelettelser passer bedre ind i Finansministeriets regnemaskine.»Vi får en skæv diskussion. Det ser ud, som om skattelettelser giver en hel masse, mens det ser ud, som om det ikke har nogen synderlig betydning at investere i nye bygninger eller renoveringer, have børnepasning og ældrepleje,« siger Dennis Kristensen.»Vi får nogle beslutningstagere, der tager beslutninger på en forkert baggrund.«Finansministeriet oplyser i en mail til Information, at regeringen har nedsat et embedsmandsudvalg, »der skal udvikle metoder«, der skal anvendes til at vurdere, »hvordan forskellige offentlige udgifter og deres finansiering påvirker den økonomiske udvikling og vækst på længere sigt«.
