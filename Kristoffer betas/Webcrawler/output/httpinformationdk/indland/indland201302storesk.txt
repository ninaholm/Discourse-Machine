Den store skolekomedie
Sammenbruddet i forhandlingerne om folkeskolelærernes arbejdstidsaftale var så godt som indstuderet på forhånd, og forløbet minder mest af alt en parodi på den danske model med Antorini og Corydon som instruktører


 Tirsdag aften kl. 19.35 sender formand for Danmarks Lærerforening, Anders Bondo Christensen, 11 spørgsmål på mail fra lærernes domicil i Indre By i København til KL-huset på Islands Brygge, hvor forhandlingerne om lærernes arbejdstidsaftale finder sted.
Forhandlingerne er i den sidste fase, og mailen uddyber, hvad lærerne savner at få belyst i det udkast til en ny arbejdstidsaftale, som KL har fremlagt 14 dage tidligere, og som fremover vil lade det være op til skolelederne at aftale arbejdstiden med den enkelte lærer.
Lærerne får dog aldrig noget svar på de 11 spørgsmål. Og kl. 01 natten til i går meddeler KL’s chefforhandler, Michael Ziegler, at forhandlingerne er brudt sammen. Zieglers begrundelse for sammenbruddet er, at lærerne har bombarderet forhandlingerne med åbne spørgsmål i stedet for at komme med konkrete forslag.
I dag ventes KL’s bestyrelse at beslutte, om forhandlingerne skal genoptages, eller om lærerne får et lockout-varsel, hvilket kan udløse konflikt fra starten af april.
Michael Ziegler har sagt, at det ville udløse en »regulær krise«, hvis forhandlingerne med lærerne brød sammen, men i så fald er det en af de mest planlagte og ventede kriser længe, for regeringens folkeskolereform og udmeldinger forud for forhandlingerne har efterladt lærerne uden noget reelt at forhandle om.
Allerede i efteråret argumenterede finansminister Bjarne Corydon (S) for nødvendigheden af at justere lærernes arbejdstidsaftaler. Man ville have mest muligt ud af ressourcerne på skoler og gymnasier. Svaret kom som forklaring på, hvorfor et lukket udvalg bestående af medlemmer fra Finansministeriet, Undervisningsministeriet og Kommunernes Landsforening i månedsvis havde drøftet lærernes arbejdstid forud for overenskomstforhandlingerne. Lærerne så det som utidig indblanding fra regeringens side, men da lærerne fik forslaget til en ny folkeskolereform til høring i oktober, stod det klart, hvad meningen var: Afskaffelsen af lærernes arbejdstidsaftale skulle finansiere et øget antal timer i folkeskolen.
Skolekomedie
Offentligheden har de seneste måneder været vidne til et højdramatisk forhandlingsforløb med beskyldninger om løgn og uansvarlighed, der mest af alt haft karakter af skolekomedie med finansminister Bjarne Corydon som instruktør assisteret af undervisningsminister Christine Antorini (S). Hovedrollerne har været besat af Bondo som den uvillige lærer og Ziegler som den store helt, hvis mission er at redde folkeskolen.
Antorini svarede under tirsdagens samråd artigt, at finansieringen af folkeskolereformen selvfølgelig lå i hænderne på KL og Danmarks Lærerforening ved et forhandlingsbord ikke langt fra Christiansborg. Men i et skriftligt svar til Folketinget lod det ikke til, at overenskomstforhandlingerne spillede den store rolle for skolens minister. I svaret skriver Antorini, at en normalisering af lærernes arbejdstid vil kunne dække størstedelen af de 7,5 millioner ekstra timer, som reformen lægger op til.
Når KL lover, at lærerne ikke skal arbejde over, hvis de går med på de offentlige arbejdsgiveres stålsatte krav om at afskaffe arbejdstidsaftalen, mangler der noget i regnestykket. Medmindre kommunerne og regeringen mener, at lærerne har arbejdet 7,5 million timer for lidt om året indtil nu.
Regeringens nøje instruktion af kommunerne blev yderligere understreget af, at lærerne først efter godt to måneders forhandlinger blev præsenteret for KL’s model, der ifølge lærerne til forveksling ligner Corydons model til gymnasielærerne. Den model, som lå til grund for aftalen med gymnasielærerne tidligere på måneden, tvinger gymnasielærerne til at opgive deres arbejdstidsaftale til gengæld for ekstra løntillæg. Lærerne ser KL’s model som en afskaffelse af den øverste grænse for den ugentlige arbejdstid, fordi modellen lægger op til kun at tælle timer på årsbasis, samt gøre det op til arbejdsgiveren at bestemme, om læreren har haft overarbejde eller ej.
Hvis ikke KL og Lærernes Centralorganisation bliver genforenet, udløser det konflikt. En konflikt, der i så fald ville finde sted så tæt på skolernes afgangseksamen og derved tvinge Folketinget til at gribe ind, for at få lærerne tilbage til katedrene. Og eftersom regeringens folkeskolereform afhænger af, at lærernes arbejdstidsaftale afskaffes, er det ikke svært at forestille sig udfaldet af det indgreb.
Tilbage står spørgsmålet, om regeringens stort anlagte folkeskolereform ender i en skoletragedie, fordi de lærere, der skal føre reformens ideer ud i livet, føler sig taget ved næsen.

