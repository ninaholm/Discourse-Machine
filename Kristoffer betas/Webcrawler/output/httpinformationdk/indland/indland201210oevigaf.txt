Øvig afviser hippiekritik
Flere af de centrale kilder i Peter Øvigs bog ’Hippie 2’ har trukket sig. Blandt andre Bodil Marie Nielsen, som mener, at Øvig sætter lighedstegn mellem aktionen i Hjardemål Kirke og Blekingegadebanden. Øvig afviser kritikken. Hippierne har været svære kilder, fortæller han


 Bodil Marie Nielsen mener, at Peter Øvig Knudsen sætter »et stort fedt lighedstegn« mellem besættelsen af Hjardemål Kirke og Blekingegadebanden. Det kan man ikke gøre, skriver hun i et debatindlæg i Politiken, hvor hun argumenterer for, hvorfor hun har valgt at droppe samarbejdet med Øvig i forbindelse med den aktuelle bog Hippie 2. Øvig selv mener ikke, at han sætter lighedstegn:
»Det mener jeg overhovedet ikke, at jeg gør. Men det er interessant, at de to grupper – som startede med vidt forskellige udgangspunkter, kommer så tæt på hinanden i sommeren 1970.«
Samme retorik
Hjardemål-gruppen udsprang af et kunstnermiljø i Thylejren og blev anført af Bodil Marie Nielsens tidligere mand, Peter Louis-Jensen. Gruppen blev berømt og berygtet for besættelsen af Hjardemål Kirke lidt tidligere på sommeren, en begivenhed, som ifølge Øvig kan ses som dagen, hvor hippiebevægelsen mistede sin uskyld.
Blekingegadebanden udsprang derimod af et maoistisk miljø, som ifølge Øvig var »benhårdt og militant«.
Derfor er det interessant, at de to vidt forskellige grupper kæmpede sammen ved den store demonstration mod Verdensbanken i september 1970, mener han:
»Op til demonstrationen benytter de to grupper samme retorik. Man skal ’smadre kapitalisterne’ og ’nakke svinene’, som er politiet. De forbereder sig også på samme måde. De laver molotovcocktails og træner i, hvordan man kan slås med politiet,« siger Peter Øvig Knudsen.
Øvig fortæller, at det har været svært at afgøre, hvorvidt det var Peter Louis-Jensen fra Hjardemål-gruppen eller Holger Jensen, som senere blev en del af Blekingegadebanden, der kastede den molotovcocktail, som satte ild til nogle politimotorcykler. De brændende motorcykler kom til at stå som billedet på den voldelige demonstration. Øvig mener ikke selv, at han går længere end det – altså at bemærke det pudsige sammenfald:
»Der skete noget den sommer. De to grupper kom tæt på hinanden. Men jeg er fuldt ud klar over, at de både før og efter var vidt forskellige,« siger han.
Mørk side
Hvor Hippie 1 var den lyse historie om bevægelsen, er Hippie 2 noget mørkere. Bodil Marie Nielsen mener, at hun blev en »nyttig idiot« i Øvigs ambition om at lave en negativ skildring af hippietiden.
– Det er jo en god historie, Peter Øvig Knudsen. Den starter med ren kærlighed og slutter med mord. Du har ikke ladet dig rive med i jagten på den gode historie?
»Det mener jeg bestemt ikke. Jeg blev faktisk deprimeret, da jeg fandt ud af, at der var så stor en skyggeside ved hippiebevægelsen. Jeg ville som udgangspunkt lave en glad bog. Desuden elsker jeg, når tingene bliver paradoksale. Jeg har ikke noget ønske om, at de er sort/hvide.«
Bodil Marie Nielsen havde godkendt de afsnit, hvori hun optræder, inden hun trak sig, og hun er derfor med i bogen. Også flere andre kilder har trukket sig fra samarbejdet, og Peter Øvig Knudsen fortæller, at det har været meget svært at arbejde i miljøet:
»De har været de mest vanskelige kilder, jeg nogensinde har arbejdet sammen med. Blekingegadebanden var en flinkeskole sammenlignet med. Det er muligvis fordi, at en stor del af deres identitet er bundet op på dengang, de var oprørere. De har bygget deres identitet på at være frihedskæmpere i egne øjne. Derfor har de svært ved at acceptere, at der er mørke sider også.«

