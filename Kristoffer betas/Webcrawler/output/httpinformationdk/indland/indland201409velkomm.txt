Velkommen i ghettoen
Lyngby-Taarbæk er ved at udvikle sig til en overklasseghetto, mener kommunens konservative borgmester Sofia Osmani, der kalder udviklingen for et ’stort problem’. Kommunen er ifølge en forsker et eksempel på, at samfundet er blevet mere opdelt
 »Op ad vejen bor veluddannede og velhavende såsom ingeniører, advokater og folk med store stillinger i udlandet. Så vi er med til at give et fortegnet billede af virkeligheden,« siger Karin Heinze, husejer og beboer i Kgs. Lyngby.


 En Mercedes med åben kaleche suser ned gennem Fuglevadsvej i Kgs. Lyngby. Gennem tiden har både borgmestre og folketingspolitikere haft adresse her. Husene er hvide, mange har sortglaserede tegl, flere etager og mere end en bil i carporten.
I dag rummer velhaverkvarteret blandt andre en forfatter, som ad flere omgange har været den bedst sælgende i Danmark, oplyser en af gadens husejere, Karin Heinze. Som pensioneret speciallærer har hun undervist minoritetsbørn fra hjem med få midler og korte uddannelser. Men sådanne familier er der ikke på Fuglevadsvej:
»Op ad vejen bor veluddannede og velhavende såsom ingeniører, advokater og folk med store stillinger i udlandet. Så vi er med til at give et fortegnet billede af virkeligheden,« siger hun og tilføjer, at uden hendes mands løn fra akademikerjobbet som økonomisk konsulent havde det ikke været muligt for dem at bo i kvarteret. Der bliver færre skolelærere som Karin Heinze og flere velhavere i Lyngby-Taarbæk Kommune, hvis udviklingen fortsætter. Det er et stort problem ifølge borgmester Sofia Osmani (K), der »kæmper mod, at kommunen bliver en ghetto«. »Vi er ikke en rigmandsghetto, men vi er tæt på. Det er problematisk, at vi har svært ved at tiltrække skolelærere, sygeplejersker og andre, der ikke har skyhøje lønninger,« siger hun.
Symptom på større opdeling
Lyngby-Taarbæk Kommune er ifølge Anja Jørgensen, lektor i bysociologi på Aalborg Universitet, et eksempel på, at Danmark de seneste år er blevet mere opdelt i befolkningsgrupper, der ikke nødvendigvis har noget med hinanden at gøre.
»Vores samfund er ved at udvikle sig til segregerede enheder, der socialt og kulturelt er meget forskellige,« siger Anja Jørgensen. Det er ifølge forskeren skadeligt for samfundet, fordi det skaber manglende forståelse borgerne imellem.
I Lyngby-Taarbæk bakker Simon Pihl Sørensen (S), der er viceborgmester i kommunen, op om Sofia Osmanis synspunkt.
»Hvis vi ikke vender udviklingen, bliver vi en rigmandskommune med en utrolig homogen gruppe af borgere. Det vil gøre vores kommune fattig. Ikke på penge, men på forskellighed. Det vil være ærgerligt,« siger Simon Pihl Sørensen, der sammen med borgmesteren har skrevet en kronik om emnet i gårsdagens Berlingske.
Også i nabokommunen Rudersdal oplever borgmester Jens Ive (V), at beboersammensætningen er blevet mere ensartet. »Pensionister, pædagoger og skolelærere har sværere ved at få råd til at bo i vores kommune, og det er enormt ærgerligt. Vi har brug for alle slags mennesker, hvis vi skal sikre kommunens sammenhængskraft,« siger han.
Det billede, borgmestrene tegner, genkender Erik Krogager fra en tilstødende villavej til Fuglvadsvej ikke.
»Jeg synes, borgmesteren tegner et skræmmebillede. Kommunen har jo andre områder med lejligheder for eksempel. Her er plads til alle,« siger Erik Krogager. Han er i færd med at ordne sin have, da Information møder ham på velhaverkvarterets Caroline Amalievej, hvor han bor sammen med sin kone.
Erik Krogager underviser til daglig i økonomi på Copenhagen Business Academy. Men i dag har han fri og klipper villahavens hæk. Arbejdstøjet er en bordeaux polo-t-shirt, khakigrønne shorts og hvide tennissko.
 »Op ad vejen bor veluddannede og velhavende såsom ingeniører, advokater og folk med store stillinger i udlandet. Så vi er med til at give et fortegnet billede af virkeligheden,« siger Karin Heinze, husejer og beboer i Kgs. Lyngby.
Tor Birk Trads
Skadeligt for samfundet
Ifølge lektor Anja Jørgensen er en konsekvens ved et opdelt samfund, at børn kan komme til at mangle forståelse for andre menneskers livsvilkår.
»Det er især vigtigt, at børn gennem deres opvækst møder nogle andre typer end dem selv. Ellers får de et endimensionelt billede af, hvordan vilkårene er andre steder, end lige der, hvor de selv bor,« siger hun og tilføjer, at udkantskommunerne i større grad slås med høj arbejdsløshed og borgere på offentlig forsørgelse. Derfor må de nationale politikere reagere, hvis samfundets skævvridning skal til livs.
En af årsagerne til udviklingen i Lyngby-Taarbæk er ifølge borgmesteren og viceborgmesteren den stigende grundskyld. Over de seneste ti år har borgerne oplevet stigninger på mellem en fordobling og en tredobling. Det betyder, at et almindeligt parcelhus med en grund på 830 m2 i Lyngby-Taarbæk Kommune fra 2004 til 2014 er steget med 19.500 kroner i årlig udgift, mens grundskylden for almene boliger ligger mellem 3.000 og 4.000 kroner. Ifølge Sofia Osmani vil en fortsat stigning betyde tæt på en fordobling af grundskylden over de næste ti år.
På Fuglevadsvej deler Karin Heinze bekymringen for en ghettoficering. Ifølge hende er enfoldige velhaverkommuner, som hun selv kalder sit lokalområde, både udemokratiske og kedelige: »Det er ikke pengepungen, som afgør, om et menneske er spændende. Desuden er det den kommende generation af akademikere her fra vejen, som skal løfte samfundet, men hvordan vil det gå, hvis de aldrig har mødt nogle, som er vokset op i en lille toværelses på Nørrebro?«

