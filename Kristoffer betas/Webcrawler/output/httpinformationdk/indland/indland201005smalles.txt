De smalleste skuldre skal bære det tungeste læs
Personer på overførselsindkomster skal bidrage med mest til regeringens spareplan. Asocialt og uanstændigt, lyder skarp kritik, mens regeringen mener, at de svageste er bedst tjent med, at dansk økonomi genoprettes


 Rig som fattig skal betale for genopretningen af dansk økonomi, bedyrede statsminister Lars Løkke Rasmussen (V), da han i går fremlagde regeringens bud på en spareplan.
Men går man 'Genopretningspakken' efter, viser det sig, at især de fattigste skal holde for.
I 2013 er 4,2 milliarder fundet ved fastfrysning af skattegrænserne og udskydelse af skattelettelserne, mens 6,3 milliarder hentes på overførselsindkomster.
Alle overførselsydelser låses fast i 2011 og 2012, selv om de normalt ville stige et par procent hvert år for at følge nogenlunde med pris og lønudviklingen.
Men står det til regeringen skal både dagpenge, folkepension, starthjælp, efterløn, kontanthjælp, SU, boligstøtte, barselsdagpenge, fripladsstøtte til daginstitutioner nu sættes i bero de næste par år.
Det betyder også, at satserne på længere sigt vil halte efter, fordi der ikke reguleres med tilbagevirkende kraft, når de igen begynder at stige. I sidste ende vil rådighedsbeløbet for grupper på overførsler derfor være væsentligt mindsket, fremgår det af 'Genopretningspakken', hvor regeringen også forklarer, at en enlig dagpengemodtager kan se frem til at have 400 kroner mindre om måneden til rådighed i 2012 og de følgende år, mens en LO-arbejder kun vil mangle 50 kroner om måneden.
Skæv profil
Arbejderbevægelsens Erhvervsråd vurderer, at de 10 procent fattigste i Danmark vil komme til at bidrage med 25 gange så meget, som de 10 procent rigeste, hvis planen gennemføres.
Planen vender den tunge ende nedad, vurderer også økonomiprofessor på Roskilde Universitet, Bent Greve.
»Den overordnede fordelingsprofil er skæv. Dem på overførselsindkomster får ikke hævet deres pension og andre ydelser, og de kommer til at betale mest i planen. Der kan være nogle højtlønnede med børn, som vil få en lidt mindre stigning i børneydelsen, end de ellers ville få, men grundlæggende vender forslaget fordelingspolitisk den tunge ende nedad.«
Bent Greve understreger, at på skattesiden skal både højt- og lavtlønnede betale for fastfrysning af skattegrænserne, men eftersom bundfradraget ikke stiger, vil også skattefastfrysningen ramme de lavtlønnede hårdt, mens udskydelse af topskattelettelser bidrager med en mindre del.
Omvendt Robin Hood
Det bekymrer Bjarne Lenau, formand for Kirkens Korshær, der mener, at »de økonomisk afmagrede nu skal sørge for, at de, der sidder på flæsket, ikke bliver for slanke.«
Det er 'omvendt Robin Hood', mener han:
»Folk på kontant- og starthjælp har ikke fået glæde af skattelettelserne, og det er utroligt, at de svageste nu skal aflevere så mange penge. Vi er derude, hvor vi har overskredet grænsen fra det anstændige til det uanstændige.«
Han bakkes op af formanden for Rådet for Socialt Udsatte, Jann Sjursen:
»Besparelserne har en helt urimelig social slagside, fordi de socialt udsatte kommer til at betale en stor del af regningen.«
Ifølge regeringen er det fair, at alle skal bidrage - både kontanthjælpsmodtageren og direktøren. Men problemet er, at »at de udsatte har så lidt, at de ikke kan bidrage,« siger Sjursen og henviser især til personer på start- og kontanthjælp.
Også LO retter en skarp kritik mod skævheden, som ikke kun vil ramme udsatte borgere, men også lavtlønnede og arbejdsløse, forklarer formand Harald Børsting:
»Det er skrækkeligt usympatisk og asocialt, og det vender helt galt fordelingspolitisk. Det er en politisk skamplet, når man beder dem, der i forvejen har alt for lidt, om at finansiere de riges rødvinsreform,« siger han og mener, der er tale om løftebrud, fordi regeringen vil forringe dagpengene, som de tidligere har fredet.
Vækst for svage
Statsminister, Lars Løkke Rasmussen, afviste under fremlæggelsen af planen, at spareplanen rammer socialt skævt. Tværtimod, påpegede han:
»Tager vi ikke opgaven på os, så kommer det til at ramme de svageste i vores samfund, for så vil renten stige, og vores beskæftigelsessituation kommer for alvor under pres. Og hvem er det, der lider mest, når der ikke er orden i tingene? Det er de svageste i vores samfund, og derfor er det mest ansvarlige at samle regningen op nu.«
Alle skal bidrage
Økonomi- og Erhvervsminister, Brian Mikkelsen (K), understreger også, at alle skal bidrage til den ikke lette spareøvelse:
»Hvis man kigger på beregningerne, så er det ikke kæmpesummer. Det kommer da til at koste noget for en kontanthjælpsmodtager og en dagpengemodtager, men vi har også den udfordring, at vi skal finde 24 milliarder, og det må vi alle bidrage til,« siger han.
Både oppositionen og Dansk Folkeparti kritiserede i går oplægget for at være socialt skævt, og når der i dag skal forhandles om det endelige forlig, har DF stillet krav om 'social balance'.
»Vi vil ikke have en situation, hvor de små indkomster betaler regningen, og vi kan ikke acceptere, at det ender i mere ulighed,« siger finansordfører, Kristian Thulesen Dahl (DF).

