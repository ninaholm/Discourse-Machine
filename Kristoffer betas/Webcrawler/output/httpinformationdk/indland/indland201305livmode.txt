Livmoderen som kampplads
Har 40 år med fri abort ændret vores syn på indgrebet? Det har vi spurgt fem abortdebattører om
 
Erling Tiedemann
	Formand for Etisk Råd 2000-2003


 
Bente Hansen: Alting kan rulles tilbage

- Hvordan var debatten op til vedtagelsen af den fri abort?

	»Diskussionen har bølget i et lille århundrede og har altid været meget lidenskabelig. Det kommer dels af sagens alvor og dels af, at det også handler om magtforholdet mellem kønnene. Op til 1973 blev der hvert år foretaget tusindvis af illegale aborter, som satte unge kvinders helbred på spil, og det var slemt for de kvinder, som var faldet for fristelsen. Mændene blev sjældent holdt moralsk ansvarlige, og tilbage i tiden kunne de sådan set bare nægte det hele. Med 1960’erne kom de store generationer af krigsdøtre med kravet om at kunne vælge selv. På Politisk Revy bragte vi en instruktion fra ’Individ og Samfund’, som viste, hvordan man selv kunne foretage abort.«

- Har du andre overvejelser om abort i dag end for 40 år siden?

	»Jeg har mange flere overvejelser omkring spørgsmålet i dag end dengang, og en del af dem skyldes selvfølgelig teknologien, som har været med til at komplicere billedet. Jeg er stadig tilhænger, og de lovmæssige retningslinjer kan og skal altid føres ajour, men vi skal ikke gøre det tungere for de kvinder, som har taget den svære beslutning.«

- Er abort stadig tabu?

	»Abort er stadig tabuiseret, og vi skal aldrig tage for let på det. Men vi skal heller ikke stable glødende kul på de aborterende kvinders hoveder. De har en lovmæssig ret til at søge om abort og – inden for lovens rammer – at få det bevilget.«

- Ser du nogle farer for den fri aborts bevarelse?

	»Alting kan rulles tilbage, både love og moralske normer. Jeg har levet længe nok til at se, hvordan vundne rettigheder pludselig fjernes igen. Det er et demokratisk eksistensvilkår, at man aldrig kan lægge sig til hvile på vundne laurbær.«

- Er der etiske problemer omkring abort?

	»Selvfølgelig er der et uomgængeligt etisk aspekt i spørgsmålet. Må man overhovedet slå ihjel? Og er det at slå ihjel? Abortspørgsmål blandes tit sammen med religiøse eller åndelige normer, men jeg ville ønske, det kunne bevares som et humanistisk og etisk valg. Religioner er ikke (og skal ikke være) lovgivende. De spiller ind som noget grundlæggende i vores holdninger, men selv religiøse retningslinjer ændres med nye tider og nye fortolkninger.«

	Helle Degn: En ret, hverken staten, far eller Vorherre kan tage fra den unge kvinde

- Har du andre overvejelser om abort i dag end for 40 år siden?

	»Grundlæggende har jeg samme stillingtagen til sagen – en menneskeret for den enkelte kvinde og en frihed fra truslen om et seksuelt tyranni og social udstødning, fængsling og ydmygelse, som tidligere generationer af kvinder har måtte stå igennem. Endelig kunne både unge kvinder og unge mænd nyde deres ungdom og seksualitet på lige fod. Frygten for at blive gravid kendte enhver kvinde dengang – hver eneste ene måned afventede ens mor og man selv, om blødningen nu også kom rettidigt.«

- Er samfundsnormerne anderledes i dag en dengang?

	»Fundamentalt. Nu er det en ret – og hverken staten, far eller Vorherre kan tage denne ret fra den unge kvinde. Bliver en ung kvinde i dag gravid, sættes der ind med alle mulige støtte- og hjælpeforanstaltninger både økonomisk og uddannelses- og boligmæssigt. Og hverken præsten eller lægen kan påtrykke den unge kvinde sine personlige moralske og borgerlige normer. Jeg var selv udsat for en sådan læge blot to uger før lovens vedtagelse. Han mente, at jeg skulle sidde og høre på hans moralske foredrag. Jeg måtte blot lige minde ham om, at jeg selv var lovgiver og kendte min lov og ret, så han kunne godt spare mig for sine moralske udgydelser og blot skrive under, så jeg kunne få min retmæssige abort, otte dage efter at loven var vedtaget. Det var nok en bitter pille for ham at sluge.«

- Ser du nogle farer for den frie aborts bevarelse?

	»Nej, men selvfølgelig eksisterer der stadig en religiøs, fanatisk minoritet, som kan løbe om hjørner med folk. Men kvinders lige ret til menneskelige rettigheder er meget langt og bredt accepteret her i Norden.«

	Birgit Petersson: Abort må aldrig blive automatik

- Hvorfor skal man løbende diskutere abortspørgsmålet?

	»Det er spirende liv, der afbrydes, fordi samfundet sætter kvindens liv højere end det begyndende liv. Det må aldrig blive automatik. Abort kan misbruges på mange måder. Det er ikke mange år siden, at græske læger hellere ville lave aborter end at udskrive prævention, for så tjente de flere penge.«

- Har du andre overvejelser om abort i dag end for 40 år siden?

	»Nej. Jeg betragter stadig retten til den legale abort som meget vigtig . Da retten til fri abort blev vedtaget, var det en befrielse. Frihed fra angsten for at blive uønsket gravid. Frihed fra at skulle finde et menneske, der måske ville hjælpe en til en abort. For dengang som nu er alternativet til abort ikke at føde et uønsket barn. Der var mange illegale aborter, de fleste foretaget af kvaksalvere. Efter Anden Verdenskrig rejste man til Polen eller England. I Polen var det ikke tilladt at udføre abort på kvinder fra andre lande, men det var ikke svært at finde en abortklinik. Man skulle bare have valuta fra Vesten med. Det var ikke noget, vi gjorde for sjov, det var med livet som indsats. I dag er langt de fleste dødsfald i den fertile alder i Afrika relateret til illegale aborter. Måske var det også sådan her i landet, det findes der ingen opgørelser over.«

- Er samfundsnormerne anderledes i dag end dengang?

	»Der er himmelvid forskel på samfundet i starten af 1970’erne og nu. Der var dengang en fandenivoldskhed på baggrund af de mange økonomiske problemer efter krigen, Den Kolde Krig og den tyngende seksualmoral. Skamfølelsen hos kvinder var meget større, selv om den absolut ikke er væk. Den har blot taget andre drejninger, så det nu blandt andet er krop og spisning, man skammer sig over.«

- Er abort stadig tabu?

	»Både og. Det er ikke et tabu at søge abort, men det er ikke noget, man taler om. Det er noget privat, og måske skal det også være sådan. Mennesker skal have deres private rum.«

	Pia Fris laneth: Kvindens livskvalitet er helt overordnet fostrets skæbne

- Har du andre overvejelser om abort i dag?

	»Jeg var 16 år, da loven om fri abort blev vedtaget, og jeg havde oplevet skrækken ved en forsinket menstruation. Så jeg støttede helhjertet parolen om kvindens ret til at bestemme over sin egen krop og accepterede ukritisk argumentet om, at et foster ikke er liv. Senere overbeviste billeder af 10-12-ugers fostre mig om, at der er liv på spil. Billederne ændrede derimod ikke min holdning til fri abort som en forudsætning for ligestilling.«

- Er abort tabu?

	»Ikke hvis man er for ung, for fattig, under uddannelse, har mange børn, eller hvis fostret er handicappet. Til gengæld er det ilde set at få mange aborter og aborter på grund af barnets køn.«

- Har et ændret syn på moderskabet haft betydning for, hvordan vi ser på abort?

	»Ideen om frivilligt moderskab er tæt snoet sammen med holdningen til abort. For 150 år siden var moderskabet et vilkår underlagt Guds vilje og naturens love – og straffen for abort, fødsler i dølgsmål og barnemord (som var talrige) var gammeltestamentligt streng: halshugning og hovedet sat på en stage. Kondomer og pessarer var opfundet og måtte sælges, men det var forbudt at reklamere for varerne. Syndikalisten Christian Christensen var den første, som lavede en oplysningskampagne for børnebegrænsning og brug af kondomer. Han udgav bogen Arbejderen og børneflokken i 1911. I de følgende årtier blev adgangen til seksualoplysning og prævention trinvis lettere, bedre og billigere. Parallelt hermed blev det lettere at få legal abort, og straffen for illegale aborter blev mildere. Moderskabet er i dag et valg, ikke et vilkår. Kvindens livskvalitet er helt overordnet fostrets skæbne.«

- Er der etiske problemer med abort?

	»Masser. En scanning afslører fostrets køn i 14. graviditetsuge, og hvis det er ’forkert’ kan man få legal abort i Sverige indtil 18. uge. Abortrådet bevilgede i 2011 næsten 500 aborter efter 12-ugers grænsen. De fleste, fordi fostret var stærkt handicappet, men også Downs og Turners syndrom, tvillinger samt ’fejlstilling af begge hænder’ var accepteret grundlag for abort i 22. uge. Så er vi tæt på et levedygtigt foster. Kort sagt skærpes dilemmaet mellem kvindens livskvalitet versus fostrets skæbne med den lægefaglige udvikling.«

	Erling Tiedemann: Løsning af sociale problemer bør ikke findes gennem aflivning

- Har du andre overvejelser om abort i dag?

	»Da den frie abort blev indført i 1973, var jeg formand for sygehusudvalget i Vejle Amt og optaget af sygehusvæsenets etiske problemstillinger. Aborter på sygehuse var ikke nyt, men det var nyt, at der ikke skulle være en medicinsk eller social-etisk begrundelse. Et hospital skal ikke være et sted for aflivning, men for livredning. Det mener jeg stadig.«

- Du er abortmodstander, men nægter at bruge ordet ’drab’ om abort. Hvorfor?

	»Når jeg ikke bruger ordet ’drab’, skyldes det ikke uvidenhed om, hvad abort går ud på. Det skyldes derimod et hensyn til de mange kvinder, der ikke kunne se sig ud af en vanskelig situation, og som bagefter – måske gennem mange år – har lidt af samvittighedsnag eller af en uopnåelig længsel efter det barn, de ikke fik. Selv om jeg ikke går ind for fri abort, deltager jeg derfor ikke i fordømmelse af kvinderne og vil ikke gennem anvendelse af stærke ord gøre det endnu sværere for dem at leve med fortiden, som den blev.«

- Er holdningen anderledes i dag?

	»I dag er der større konkret viden om abort end i 1973, og vi ved godt, at hverken hensynet til en trussel mod kvindens liv eller alvorlige handicap hos barnet tilnærmelsesvis kan forklare eller legitimere et abortantal på ca. 16.000. Så selv om situationen stadig er den samme, nemlig at et stort flertal accepterer abort, samtidig med at et stort set lige så stort flertal finder abort etisk anfægteligt, så opskræmmes vi alligevel, når vi hører, at abortankenævnet har givet en kvinde adgang til en sen abort, fordi barnet var en pige, som ikke var ønskelig i kvindens etniske familie.«

- Hvad er etisk forkert ved abort?

	»Vores danske samfundsetik hviler på en grundlæggende respekt for menneskeliv. Løsning af sociale problemer bør ikke findes gennem aflivning. Især opleves abort som stridende mod dette, hvis der er tale om et foster, som er nået så langt, at det ved en for tidlig fødsel ville have kunnet overleve. Men de etiske problemer manifesterer sig også, når brugen af fosterdiagnostik fortæller vores børn, at ’hvis vi havde fået at vide, at der var noget i vejen med dig, så ville vi ikke have haft dig’.«

- Er abort tabu?

	»Ja, abort er ikke et emne, man uopfordret tager op med sin borddame. Og specielt er det tabu, hvis man går for meget i detaljer om, hvordan f.eks. en såkaldt sen abort helt konkret finder sted. Der er sikkert også nogle , som bliver vrede på mig på grund af mine svar i denne artikel, men jeg har nu ikke fundet det meningsløst at sige ja til at svare, hvis jeg skulle respektere dette tabu.«

- Tror du, at der kan rokkes ved opbakningen til fri abort?

	»Jeg tror ikke, der foreløbig bliver rokket ved opbakningen, som i dag mere grunder sig på selvbestemmelsen end på, hvad abort egentlig drejer sig om. En udbredt holdning er, at en kvinde selv må bestemme, om hun vil føde det barn, hun har undfanget. Men flere og flere fosterundersøgelser, der fører til flere og flere sene aborter, vil vedligeholde den etiske anfægtelse. Og når det går op for mange, at en femtedel aborterer de børn, som samfundet kommer til at mangle, hvis velfærden skal bevares, vil forståelsen for relevansen af at nedbringe aborttallet vokse.«

