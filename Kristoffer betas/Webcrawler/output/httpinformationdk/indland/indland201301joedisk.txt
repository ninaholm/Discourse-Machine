Jødisk skole bakker op om pragmatisk tilgang
Er det i orden at anbefale jødiske forældre at vælge en anden skole, fordi de risikerer mobning fra palæstinensere? Det er i hvert fald den pragmatiske tilgang, skoleleder Lise Egholm har valgt. Jødisk privatskole bakker op om skolelederens anbefaling 


 Skoleleder Lise Egholm har med en udtalelse om mobning mod jødiske børn på Rådmandsgade Skole i København rejst debatten, om hvorvidt og hvornår man må lægge idealerne til side til fordel for en mere pragmatisk tilgang til integrationen?
»Vi har haft nogle kedelige episoder, som gør, at jeg har været nødt til at sige til nogle forældre, at det kan blive svært at have jødiske børn i det her område, fordi der er rigtig mange palæstinensere«, udtaler Lise Egholm i dag til DR.
På den jødiske skole Carolineskolen kender man dog ikke til eksempler, hvor jødiske børn er flyttet fra skoler på Nørrebro på grund af religiøst motiveret mobning. Skoleleder Jan G. Hansen viser dog forståelse for Lise Egholms tilgang til problemet på hendes skole.
»I en perfekt verden, så ville alle jo kunne leve i fred og ro sammen uden, at der er problemer med religion og kultur, men sådan forholder det sig desværre bare ikke. Det er fint, man gerne vil løse alle problemer, men jeg tror også, at jeg som forældre ville give op, hvis mit barn oplevede at blive mobbet på den måde« fortæller skoleleder Jan G. Hansen.
Derfor forstår han også godt Lise Egholms kontroversielle råd til de jødiske forældre, der overvejer at sætte deres børn på skolen.
»Jeg læser det ikke som om, at jøder ikke er velkomne på Rådmandsgade Skole, og jeg forstår godt hendes udtalelse. Man må være ærlig over for den skole, man nu har, og hun har sikkert forsøgt at være lige så ærlig over for forældrene,« siger Jan G. Hansen
Konflikten mellem jøder og muslimer stikker desværre så dybt for nogen, at det kan være svært at håndtere, mener Jan G. Hansen, der selv har været lærer i en folkeskole.
»Der er en grundlæggende konflikt mellem muslimer og jøder, som er svær at slippe af med. Når problemerne i mellemøsten blusser op, bliver det måske mere udstillet,« siger Jan G. Hansen.
Helt pragmatisk mener Jan G. Hansen, at problemstillingen er mere generel end som så. Det handler også om, hvorvidt skolen kan opfylde de forventninger, forældrene har til skolen. Der er det skolelederens ansvar at vurdere og fortælle forældrene, om skolen kan leve op til de ønsker, mener Jan G. Hansen.
»Det behøver jo ikke kun at handle om religion og mobning. Det kan jo også være, at skolen ikke kan tilbyde den faglighed, forældrene ønsker. Så må man som skoleleder jo være ærlig at sige, at det kan vi ikke tilbyde, hvis det forholder sig sådan,« siger Jan G. Hansen. 

