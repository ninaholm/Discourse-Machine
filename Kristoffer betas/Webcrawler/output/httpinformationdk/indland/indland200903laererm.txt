Lærermangel er folkeskolens største udfordring
Stor stigning i lærermanglen er en bombe under undervisningskvaliteten og elevernes færdigheder. Folkeskolen står med andre ord med et meget alvorligt problem, vurderer professor ved Danmarks Pædagogiske Universitet Jens Rasmussen
Landets folkeskoler mangler lærere. Ikke færre end 2.700 stillinger er ubesatte.


 Lige nu mangler de danske skoler lærere til 2.700 stillinger, og lærermanglen er steget med 22 procent siden sidste år. 
Det viser en ny undersøgelse foretaget af Danmarks Lærerforening, der har set på lærermanglen i 93 ud af 98 kommuner. Tallene peger også på, at fremtidens store lærermangel ser ud til at blive endnu større end forventet. I lærerforeningens prognose vil der således mangle flere end 8.000 læreruddannede i 2015.
Jens Rasmussen, professor i pædagogisk sociologi ved Center for grundskoleforskning på Danmarks Pædagogiske Universitet forklarer, at lærermanglen er mere end bare nogle triste statistikker. Det er en ny alvorlig trussel mod folkeskolen:
"Det er et relativt nyt fænomen, at der mangler lærere, og det er altså et alvorligt og kæmpestort problem for skolen," siger han.
Men lærermanglen betyder ikke, at eleverne overlades til sig selv og bøgerne. De mange stillinger besættes nemlig af uuddannede, og undersøgelsen afslører, at hver fjerde nyansat i dag ikke har en læreruddannelse. Problemet er bare, at eleverne ikke får lige så meget ud af undervisningen, hvis de ikke har en rigtig lærer, forklarer Jens Rasmussen:
"De uuddannede lærere har ikke en pædagogisk baggrund for at håndtere de meget heterogene klasser vi har i dag. De vælger oftest passive mere passive undervisningsformer og kan have svært ved både at tage hånd om elever med vanskeligheder, men også ved at finde ekstra udfordringer til de elever, der har brug for det," siger han.
Læreren er afgørende
Alt for store klasser og for mange adfærdsvanskelige møgunger fylder meget i debatten om folkeskolen. Men i virkeligheden er det meget vigtigere, om der er en læreruddannet lærer, forklarer Jens Rasmussen:
"Vi ved fra gentagne internationale undersøgelser, at læreren er den enkeltfaktor, der betyder aller mest for elevernes udbytte af undervisningen. Det betyder mere end klassestørrelsen, mere end etnicitet og mere end socialøkonomisk baggrund," siger han.
Elevernes resultater afspejler direkte, om de undervises af en læreruddannet eller ej, fortæller Jens Rasmussen. Manglen på lærere og skreddet mod at ansætte uuddannede kan således medføre store konsekvenser for niveauet i folkeskolen, vurderer han:
"Vi kan i hvert fald se, at der er en signifikant sammenhæng mellem den læreruddannede og elevresultaterne," siger han.
Og den primære årsag til lærermanglen er, at der de seneste år har været et drastisk fald i antallet af ansøgere til læreruddannelserne. Hvor der i 2003 blev optaget 4.314 studerende på seminarierne, er tallet i 2008 nede på 2.645. 
Til det store fald skal desuden lægges, at de optagne har dårligere resultater fra ungdomsuddannelserne, fordi alle, der søger, optages. Men ikke nok med, at der er færre der søger, og at niveauet er lavere. Mere end hver tredje af de lærerstuderende falder også fra under uddannelsen. 
Derfor er en del af løsningen at få skabt et mere positivt billede af læreruddannelsen, så optaget stiger igen, fortæller Jens Rasmussen. 
Værst på Sjælland
Mange havde forestillet sig, at lærermanglen i høj grad ville ramme udkantsområderne, fordi de lærerstuderende søger mod Århus og København, og fordi udkantskommunerne måske kunne have svært ved at tiltrække lærere. 
Men undersøgelsen viser til Jens Rasmussens forundring, at problemet er størst på Sjælland, hvor der kun er tre kommuner, der ikke mangler lærere.
Den geografiske skævvridning kan ikke forklares, og Jens Rasmussen kan blot gætte sig til, at det måske skyldes incitamenter som huspriser, elevsammensætning, eller at de studerende rejser tilbage til provinsen, hvor de kommer fra.
Problemet ser under alle omstændigheder ud til at blive værre de næste mange år, fordi optaget hidtil har været rekord lavt, og fordi folkeskolen kan se frem til et nært forestående generationsskifte. 
Tendensen er den samme mange andre steder i Europa og også i Norden. Finland er dog en undtagelse, påpeger Jens Rasmussen. Her er læreruddannelsen den mest populære af alle, og kun de bedste kommer ind, fortæller han. Det afspejler sig i, at Finland har meget bedre resultater i PISA-undersøgelserne og dermed kan siges at have den uddannelse i verdensklasse, som også danske politikere higer mod.
Udover arbejdet med at tiltrække studerende til læreruddannelserne, opfordrer Jens Rasmussen skolerne og kommunerne til opmuntre de uuddannede til at få en egentlig læreruddannelse. I øvrigt kan det være, at der med udsigt til stigende arbejdsløshed vil være flere, der søger ind på læreruddannelserne. Så måske er der håb med finanskrisen forude, påpeger professoren, der også efterlyser mere forskning på området.

