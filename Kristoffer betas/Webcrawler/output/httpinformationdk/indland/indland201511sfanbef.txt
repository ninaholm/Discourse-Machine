’SF anbefalede nej – men troede på ja’
Holger K. Nielsen fortæller om den nødløsning, som SF strikkede sammen til ja-partierne efter det overraskende nej ved folkeafstemningen i maj 1992. Og om hvorledes SF i dag er blevet ’et fuldtonet proeuropæisk parti’
 Holger K. Nielsen har siden 1974 været aktiv i Socialistisk Folkeparti, og i perioden 1991-2005 var han formand for partiet. Her ses han med sin kone Kirsten ved den meget omtalte SF-plakat med ordlyden: "Holger og konen siger nej til unionen". Plakaten skulle opfordre vælgerne til at stemme nej til Maastricht-traktaten i 1992.


 »Da vi i SF forud for Maastricht-folkeafstemningen i 1992 besluttede os for at sige nej, var vi ikke i tvivl om, at resultatet ville ende med at blive et ja. Vi tænkte ikke nærmere over, hvad der skulle ske bagefter.«
Det forklarer SF’s daværende formand, den senere udenrigsminister Holger K. Nielsen, i et interview med Information forud for folkeafstemningen den 3. december i år om det danske retsforbehold. Tilbage i 1992 skete der noget, der rykkede i SF’s ubekymrethed, forklarer Holger K. Nielsen:
»Meningsmålingerne begynder at ændre sig i foråret 1992. Så synes vi, at vi bør give et bud på, at man trygt kan stemme nej – uden at det får konsekvenser for vores medlemskab af EF. Så går vi trakaten igennem grundigere og finder ud af, at den faktisk indeholder forbedringer. På miljøområdet for eksempel. Så er der også nogle målsætninger, som vil gå i en mere føderalistisk retning, som vi ikke er enig i: fælles mønt, fælles forsvar, fælles retssystem og fælles borgerskab. Det er fire områder, der definerer nationalstaterne. Derfor kom vi den 11. maj 1992 med et udspil, der pegede mod de fire områder som undtagelser fra det danske medlemskab.«
– I var de eneste, der forudså situationen efter et nej?
»Folkebevægelsen mod EU gjorde det også. De fremlagde noget, der svarede til vores. Men så løb de fra det.«
Vidtgående skridt
Holger K. Nielsen erindrer, at diskussionen efter det danske nej i juni 1992 stod stille, indtil Frankrig i september det år knebent stemte ja til Maastricht: »Under åbningsdebatten i oktober 1992 lancerede jeg ideen om ’Det nationale kompromis’.
– Det var et vidtgående skridt for SF?
»Ja, men det var vigtigt at komme ud af grøfterne fra 1972; at vi accepterede medlemskabet, men samtidig stod uden for de føderalistiske områder.«
– Alligevel endte et flertal af SF’s vælgere ved Edinburgh-afstemningen i maj 1993 med at stemme nej til traktaten med SF’s fire forbehold?
»Det skyldtes meget, at der var nogle andre forventninger. Mange havde forventet, at nu skulle vi ud af EF. Det, at vi med vores udspil i maj 1992 – altså før Maastricht-afstemningen – var blevet så moderate, var nødvendigt for at få et nej hjem i 92. Men mange nej-stemmere ville bare ud af EU.«
– Forbeholdene stillede heller ikke de folkelige nej-bevægelser tilfreds?
»Det skuffede mig meget. Men de stak fingeren i luften og fornemmede den stærke nej-stemning, og så turde de ikke sige ja, selv om deres indvendinger var imødekommet.«
– Er der noget, du i dag ville have gjort anderledes med forbeholdene?
»Nej, egentlig ikke. Men jeg var meget i tvivl efter den afgørelse, EU-lederne tog i Edinburgh i december 1992. Havde vi i SF haft en spindoktor, havde han forbudt os at sige ja til Edinburgh. Men det var rigtigt at gøre. Og ironisk er det, at de, der i dag forsvarer forbeholdene, var imod dengang.«
– Er du enig i, at forbeholdene er blevet en vådeskudsulykke for Danmark? De skader kun os selv?
»Det synes jeg ikke er rigtigt. Jeg ved godt, at mange embedsmænd er irriterede over dem. Men de var nødvendige dengang, og de giver tryghed i den danske debat. De har betydet noget for befolkningens tilslutning til EU.«
Aukens flygtninge-ja
– Din partifælle Margrete Auken skriver på sine plakater, at et ja den 3. december gør, at Danmark vil ’stå sammen med Europa om at hjælpe flygtninge’. Er du enig?
»Jeg er enig, men jeg er vel klar over, at asylsamarbejdet ikke er med. Men det skal man ikke reagere på ved at stemme nej. Siger vi ja, vil vi indgå i en diskussion af Dublin-forordningen om EU’s behandling af flygtninge. Det bliver vanskeligere, hvis vi stemmer nej. En parallelaftale stiller os meget sværere.«
– Hvad siger du til kritikken af, at de udvalgte 22 retsakter, som Danmark vil tilslutte sig, er udtryk for national egoisme?
»Jo, men det ... Vi ville gerne have været med i flere ting. Men det er præmissen for den her aftale – at den kun omfatter de 22 retsakter.«
– Har SF siden 1992 bevæget sig til at være et fuldtonet proeuropæisk parti?
»Ja, vi er et fuldtonet proeuropæisk parti. Det skyldes, hvad der er sket siden 1992: De nordiske lande er kommet med i EU. Og Østeuropa. Balkan-krigene gjorde stort indtryk på mig. De understregede det fredsbevarende perspektiv af EU.«
– Hvad er dit bud på, hvorfor Enhedslisten stadig opretholder sin EU-modstand?
»Det er sørgeligt, og det undrer mig dybt. I debatten lyder Enhedslisten, som kommunisternes Ib Nørlund lød for 40 år siden. Jeg fatter ikke, at de ikke er kommet videre.«
– Hvornår skal Danmark gå med i EU’s asylsamarbejde?
»Når der er flertal for det. Så hurtigt som muligt.«
– Hvordan kan vi sige, at flygtningene er ’et europæisk problem’, og alligvel står Danmark uden for? Er det ikke dobbeltmoral?
»Det er uholdbart i enhver henseende.«
– Men det er jo det, man beder befolkningen om at sige ja til den 3. december?
»Jo, men hvis det bliver et ja, må vi fortsætte diskussionen.«
– Hvis det bliver et ja den 3. december, hvad er så det næste forbehold, vi skal ophæve?
»Vi siger, at forsvarsundtagelsen er det, man skal se på.«
– Hvordan kan SF bidrage til at mindske befolkningens skepsis ved EU?
»Vi går ud åbent og tager en ærlig diskussion af, at europæiske løsninger er nødvendige – også for Danmark.«

