Forældreansvar hæmmer skolens handlekraft
Undervisningsminister Tina Nedergaard vil have forældrene til at tage ansvar og engagere sig i deres børns skolegang. Men folkeskolen har de sidste ti år outsourcet så meget ansvar til forældrene, at den har mistet handlekraft, konkluderer en ny bog
Statsminister Lars Løkke Rasmussen er midt i  regeringens 360 graders serviceeftersyn af Folkeskolen. Men både skolen og politikerne må tone forventningerne til forældrene ned, ellers risikerer de at blive alvorligt skuffede, mener aktuel forfatter.


 Forældre med børn i skolealderen skal tage ansvar og engagere sig mere i deres børns uddannelse, lyder budskabet fra den nye undervisningsminister, Tina Nedergaard  (V). Den er hørt før. Men forældrene har allerede på flere områder overtaget for meget ansvar for skolen, konkluderer en ny bog, der udkommer i dag. Forfatteren bag er adjunkt Hanne Knudsen fra Danmarks Pædagogiske Universitetsskole, der via sin forskning i skolehjem-samarbejde i folkeskolen konstaterer, at der især fra år 2000 og frem til i dag er blevet lagt mere ansvar på forældrene - både fra politikernes og skolernes side.
»Lærerne skal bære budskabet ud og få forældrene til at tage ansvar, og det er ikke faktisk ikke så nemt. Omvendt sættes forældrene i en situation, hvor de som udgangspunkt beskrives som uansvarlige, « forklarer Hanne Knudsen. Og det er en skidt situation for alle, fordi skolen risikerer at blive meget afhængig af forældrene.
»Når der er problemer i klassen, så er der et krav om,  at forældrene løser problemet.  Dermed bliver meget af handlekraften trukket ud af skolen, men som mange forældre siger, så kan de ikke fjernstyre deres barn. Læreren kan beskrive nogle problemer i skolen, men hvis ikke forældrene er med på, hvad problemet er, så er det svært at løse problemet,« forklarer Hanne Knudsen.
Personligt ansvar
At staten stiller krav til borgerne, er en del af den danske demokratiske tankegang, men problemet med forældreansvar i folkeskolen er, at staten går ind i familien og stiller nogle meget personlige krav, forklarer Hanne Knudsen. Forældrekontrakter, familieklasser og ansvarsspil er eksempler på initiativer, hvor ansvaret for skolegangen rykker helt tæt på.
Formand for forældreorganisationen Skole & Samfund Benedikte Ask Skotte er enig med Hanne Knudsen i, at forældreansvaret kan kamme over:
»Når der er problemer med urolige børn i skolen, så bliver forældrene angrebet for ikke at opdrage dem ordentligt, men de spilleregler man har med hjemme fra, virker ikke altid på samme måde i en klasse. Og jeg kan ikke tage ansvar for, hvordan mine børn reagerer på de rammer, som skolen eller lærerne sætter. Det må først og fremmest være skolens ansvar.«
Formand for Skolelederne Anders Balle mener omvendt, at jo mere forældrene tager ansvar, jo bedre: »Vi er blevet meget tydeligere i forhold til, hvilket ansvar det er godt, forældrene tager. Det er jo til fordel for børnene, at forældrene deltager, og så må forældrene selv sætte grænsen for, hvor meget de vil gøre for deres børn.«
Benedikte Ask Skotte mener også, det er skolens ansvar at prioritere i det væld af opgaver og aktiviteter, som forældre kan tage del i: »Vi er ved at nå et punkt, hvor selv de meget engagerede forældre får for meget, derfor mener jeg, skolen skal se på, hvad man vil med forældrene i folkeskolen, og se på, hvad der er skolens eget ansvar, så der ikke opstår en afmatning i forældrenes engagement.«
Ton forventninger ned
Anders Balle er mest bekymret for, at det øgede fokus på forældreansvar i princippet gør det sværere for de svageste børn i skolen.
»Jo mere vi overlader til forældrene, jo mere forskellige vilkår får børnene, fordi nogle får mere hjælp hjemmefra, derfor må vi i skolen sørge for at kompensere, så godt vi nu kan,« siger Anders Balle.
Men det er ikke kun de ressourcesvage forældre, der er problemet i skolehjem-samarbejdet, som det fungerer i dag, mener Hanne Knudsen:
»Skolen inviterer forældrene til dialog, men det er kun en dialog om forældrenes ansvar og ikke om skolens. I den form for dialog bliver de ressourcestærke forældre også et problem for skolen. De 'blander sig', som man kan høre lærere sige i et beklagende tonefald.«
Hanne Knudsen mener, at skolen - og politikerne - må tone forventningerne til forældrene ned, ellers risikerer de at blive alvorligt skuffede:
»Forældrene kan alligevel ikke leve op til det hele, og måske skal staten heller ikke prøve at styre borgernes frihed, for det er jo det, man gør, når man siger, at forældrene skal tage ansvar ved at gå ind i skolebestyrelsen eller sørge for, at barnet tier stille i timen.«

Bogen 'Har vi en aftale? Magt og ansvar i mødet mellem folkeskole og familie' af Hanne Knudsen udkommer i dag

