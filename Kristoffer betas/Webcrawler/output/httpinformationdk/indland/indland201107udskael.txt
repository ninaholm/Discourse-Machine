Udskældte skoler er bedre end ventet
Folkeskoleelever fra økonomisk og uddannelsesmæssigt svage hjem lærer mere i skolen, end deres sociale situation egentlig tillader, viser undersøgelse fra evalueringsinstitut. Skoleledelserne er blevet mere engagerede, lyder forklaringen
Skoler med børn fra svage familier formår i højere grad at løfte deres elever, så de præsterer mere end forventet.


 Brændemærker i skolebænke og overtaggede toiletdøre. Skoletræthed kan antage mange former.
Men de elever med dårligst sociale forudsætninger for at gå i skole klarer sig bedre, end man umiddelbart skulle forvente. Det viser en rapport fra Det Kommunale og Regionale Evalueringsinstitut, KREVI, som har udregnet skolernes såkaldte undervisningseffekt på baggrund af elevernes afgangskarakterer over en treårig periode fra 2007 til 2009.
Og tallene viser, at de skoler, der ellers udråbes som uddannelsessystemets taberfabrikker, løfter eleverne til et højere karaktergennemsnit, end man ville forvente af dem.
»Tallene tyder på, at der er mange skoler i den socioøkonomisk tunge ende, som leverer en væsentligt bedre præstation end forudset,« siger programleder Jesper Wittrup fra KREVI.
I stedet for blot at sammenligne rene karaktergennemsnit har rapporten sammenholdt karaktererne på landets folkeskoler og privatskoler med elevernes sociale baggrund, herunder forældrenes indkomst, uddannelsesniveau og jobstatus.
Skolerne er opdelt i fem grupper afhængig af elevernes sociale baggrund. Og blandt de 214 skoler med elever fra dårligst sociale kår får to ud af tre højere karakterer end forventet, viser Informations optælling. Skolerne har en overvejende positiv undervisningseffekt, selv om karaktersnittet ikke løfter sig mere end en karakter.
Ifølge forsker på DPU Niels Egelund slår rapporten endnu en gang fast, at man bør analysere skoler med mere fintmaskede metoder, der også omfatter elevernes sociale situation.
»Det er helt ude i skoven bare at se på nøgne karaktergennemsnit. Man skal korrigere tallene for elevens social baggrund. For tidligere undersøgelser viser, at det vigtigste for karaktergennemsnittet er forældrenes uddannelsesgrad. Hvis ikke man har det med, bliver man ikke meget klogere.«
Netop blandt de 151 folkeskoler, hvis elever kommer fra hjem, hvor forældrene harlængst uddannelser, er det kun en ud af tre skoler, der løfter snittet mere end det forventelige. »Det er svært at sammenligne en skole i Hellerup og en i Gellerup. Men for de elever med den stærkeste sociale baggrund burde man forvente mere,« siger Jesper Wittrup.
Tænker læring bredere
Netop ved Gellerup i Aarhus ligger Tovshøjskolen, som udelukkende har tosprogede elever. Skolen ligger i Danmarks fattigste sogn, og i årevis har den været behæftet med negative forestillinger og er blevet udpeget som taberskole. Da Undervisningsministeriet tidligere på året offentliggjorde karaktersnittet på landets folkeskoler, havde skolen da også et gennemsnit på 3,6 det allerlaveste. Ligeledes har både Pia Kjærsgaard (DF) og tidligere socialminister Karen Jespersen (V) sået tvivl om skolens berettigelse.
På trods af det viser rapporten fra KREVI, at skolen løfter elevernes karaktergennemsnit med næsten en karakter mere end forventet. Det er den højeste undervisningseffekt blandt folkeskolerne i Aarhus. Det overrasker dog ikke viceskoleleder på Tovshøjskolen, Kirsten Margrethe Hjortshøj, der peger på, at det ofte er svært at argumentere i medierne mod de forestillinger, der hersker om folkeskolen som ghettoiseret.
»Vi er ikke specielt overraskede over undersøgelsen. Men vi har tit svært ved at forklare os, fordi mange af vores elever kommer fra dårlige kår, og vi derfor må tænke læring mere bredt. Eleverne skal først og fremmest lære at kigge på sig selv og udvikle sig fra det punkt,« siger hun.
Ledelsen gør forskellen
Grunden til, at mange skoler med elever fra svage familier formår at løfte karaktersnittet, er, at lederrollen har ændret sig markant på bare ti år, mener Niels Egelund.
»På mange skoler er der kommet bedre ledelser. En skoleledelse i gamle dage var bare tørre folk, der sad og holdt øje med papir, blyanter og bøger, og så var lærerne mere eller mindre selvstyrende,« forklarer han og uddyber:
»Engang hed det skoleinspektør, i dag hedder det skoleleder. Og der lægges meget mere vægt på, at skolen skal finde en profil og en række værdier, der så skal gennemsyre lærerkorpset.«
Anders Balle, formand for Skolelederforeningen, er enig i, at lederrollen har forandret sig, og at ledere i højere grad skal føre samtaler med lærere og overvære undervisning. Særligt i socialt belastede områder kræver det yderligere skole-hjem-samarbejde, påpeger han.
Samtidig er han dog skeptisk over for undersøgelsen.
»Jeg tvivler på, at man præcist kan korrigere for elevernes socioøkonomiske baggrund. Men hvis undersøgelsen er valid, er det glædeligt, at vi løfter de svageste mere, end vi kunne forvente. Det, vi ser i andre undersøgelser, er ellers, at vi i Danmark ofte er dårlige til at løfte de svageste.«
Undervisningsministeriet er netop i gang med at se på, om det på sin hjemmeside skal offentliggøre tal for landets skoler og gymnasier, der på lignende vis sammenholder karaktersnit med elevernes sociale baggrund.

