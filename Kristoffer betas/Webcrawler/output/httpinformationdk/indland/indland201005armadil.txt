'Armadillo' vil styrke krigsmodstanden
Både regeringen og forsvaret har grund til at frygte reaktionerne på den kontroversielle krigsdokumentar 'Armadillo', der rammer biograferne i morgen, mener medieprofessor


 »Armadillo viser et barbari, vi troede, vi for længst havde ladt bag os. Den smadrer det danske selvbillede«, tordner forfatteren Carsten Jensen i danske og norske aviser. »Det kan godt være, vi virker hårde, men afghanerne er mere hårde og kolde end selv den værste soldat,« skriver Peter S. på nationen.dk og fortæller, hvordan han har set en afghansk far smide liget af en lille pige i støvet, da de danske soldater ikke kunne hjælpe ham.
Debatten oven på den Cannes-kårede krigsdokumentar Armadillo raser allerede, men når filmen i morgen rammer 40 biografer over hele landet og snart også  millioner af tv-seere, har regeringen og forsvaret grund til at frygte reaktionerne.
Både medieforskere og forsvarskilder forudser, at filmen vil få krigsdebatten til at blusse op og den folkelige modstand mod krigen til at vokse.
Skelsættende film
Professor i medievidenskab Ib Bondebjerg fra Københavns Universitet har allerede set Armadillo to gange og er ikke i tvivl om, at Janus Metz' usminkede krigsskildring vil få stor betydning for den folkelige opbakning til Afghanistan-krigen.
»Det er en film, der vil forandre diskussionen om krigen,« siger Ib Bondebjerg.
»Indtil nu har danskerne hovedsagelig diskuteret Af-ghanistan-krigen som et politisk spørgsmål om krig og krigsdeltagelse. Men det vil denne film vende op og ned på. Det er første gang, danskerne får et så tæt og realistisk billede af krigen, og det vil gøre det tydeligt for folk, hvilket dilemma det er at føre krig.«
Ib Bondebjerg vurderer, at mange danskere vil forlade biografen med en ny erkendelse af, hvad det vil sige, at Danmark er i krig, men også med et mindre positivt indtryk end tidligere.
»Det brede publikum ved meget lidt om, hvad det er, de danske soldater går rundt og laver dernede. Det er selvfølgelig individuelt, hvilket indtryk man får, når man ser filmen, men der er givet mange, som vil forlade biografen med en fornemmelse af, at den her krig ikke rigtig har nogen vindere og tabere, at det er en mudret krig uden nogen frontlinje, uden klare svar på, hvem vi egentlig kæmper imod, og hvad civilbefolkningens rolle er,« siger Ib Bondebjerg, der gennem en årrække har forsket i tv og dokumentarfilm.
Krydser fingre
I forsvaret krydser man fingre, frygter det værste og håber på det bedste, siger flere militærkilder til Information. Flere af dem siger til Information, at der er stor bekymring i forsvaret over, hvilke reaktioner filmen vil afføde. Men officielt har forsvarets talsmænd ikke meget på hjerte.
Vagthavende presseofficer Hans Vedholm fra Hærens Operative Kommando er særdeles fåmælt og vil kun sige, at han ikke tror, at filmen vil give anledning til nogen storm.
»Jeg tror, gassen er gået af den,« siger han og henviser alle yderligere spørgsmål til Forsvarskommandoen.
Her er presseofficer Torben Kjeldsen imidlertid også svær at slå ord af.
- Tror du, at filmen vil påvirke den offentlige opbakning til Afghanistan-krigen?
»Det ved jeg ikke?«
- Synes du, at filmen giver et godt indtryk af, hvorfor unge danskere skal dø i Afghanistan?
»Nu er den jo meget fokuseret på den militære konfrontation og viser ikke noget om alt det andet, der foregår i Afghanistan.«
- Flere kilder siger til Information, at forsvaret planlægger en informationsoffensiv for at imødegå filmens negative påvirkning?
»Vi oplyser hele tiden bredt om, hvad der foregår. Vi maler med den brede pensel og fortæller om alt fra genopbygning til de danske redningsberedskab.«
Ikke om Afghanistan
Manden, der på forsvarets vegne har gennemgået Armadillo for at luge eventuelle sikkerhedsproblemer ud, er oberst Lars Møller, chef for Internationale Operationer i Forsvarskommandoen.
Han regner med, at filmen vil give mere debat, når den rammer biograferne og tv-skærmen, men han frygter ikke udfaldet.
» Jeg tror, at dem, der er tilhængere af krigen, vil være stolte af de danske soldater, der optræder i filmen. Hvis man omvendt tror, at de danske soldater går rundt og uddeler vingummibamser til Taleban, så får man selvfølgelig et chok. Men det tror jeg så heller ikke, at flertallet af danskerne gør. De fleste ved godt, hvad der foregår dernede, men det er selvfølgelig ubehageligt at få sat billeder på,« siger han.
- Vil filmen påvirke opbakningen til Afghanistan-krigen?
»Det tror jeg ikke. Filmen er et vidnesbyrd om, hvad der sker, når nogle unge mennesker reagerer i kamp og er under ekstremt stress, men efter min bedste overbevisning siger filmen intet som helst om Afghanistan.«
- Men nu foregår den jo i Afghanistan?
»Hvis man bruger filmen som grundlag for at danne sig en mening om krigen i Af-ghanistan, gør man det på et falsk grundlag. Det vil være fuldkommen vanvittigt. Filmen viser jo kun halvanden time af mange hundrede timers optagelser og kunne i virkeligheden være optaget hvor som helst.«


