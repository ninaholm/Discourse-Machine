Villy Søvndal dropper Cuba-besøg
Cuba ville ikke lade udenrigsministeren mødes med ’repræsentanter for det cubanske civilsamfund’, så nu udskyder han besøget. Venstre bifalder beslutningen, mens Enhedslisten og Dansk-Cubansk Forening frygter, at Danmark forspilder en chance for at påvirke udviklingen i landet


 
	Udenrigsminister Villy Søvndal (SF) har i al ubemærket udskudt et besøg i Cuba. Et besøg, der skulle »fremme danske interesser og sikre Danmark størst mulig indflydelse i det internationale samarbejde«. Sidst en dansk udenrigsminister besøgte Cuba var i 1977, hvor K.B. Andersen (S) blev modtaget af Fidel Castro.

	»Udenrigsministeriet har i forbindelse med overvejelserne om et besøg til Cuba foretaget en samlet vurdering af hensigtsmæssigheden heraf og har på den baggrund besluttet at udsætte et besøg indtil videre,« skriver Villy Søvndal i en række svar til Folketingets udenrigsudvalg.

	Det er Venstres kulturordfører, Michael Aastrup Jensen, som har spurgt til udenrigsministerens plan om at besøge Cuba. Michael Aastrup Jensen er dog kun glad for, at det ikke bliver til noget.

	»Det skriger jo til himlen, at vi har en udenrigsminister som – før han blev det – talte varmt om Cuba, Venezuela og andre socialistiske lande i Mellem- og Sydamerika. Men det virker mystisk, at han altså på den ene side gerne har villet besøge Cuba – men alligevel har opgivet det. Det må jo være sket eller andet,« siger Michael Aastrup Jensen.

	Enhedslistens udenrigsordfører, Christian Juhl, ser til gengæld gerne, at Villy Søvndal sætter sig i flyveren til Havana.

	Christian Juhl har tidligere opfordret SRSF-regeringen til at støtte forsøgene på at opbygge cubanske fagforeninger. Fagforbundet 3F har i flere år – som de eneste i den danske fagbevægelse – haft et projekt med at uddanne lokale faglige undervisere for at styrke arbejdsmiljøet.

	»Vi skal skynde os derover og få nogle kontakter. For i takt med, at Cuba åbner op, står amerikanerne på spring. Og de har deres måde at lave for eksempel arbejdsmarkedspolitik på. Og vi har vores – ikke mindst vores velfærdsmodel og den måde, vi har skruet tingene sammen på. Så det er fuldstændigt tosset ikke at tage derover,« siger Christian Juhl.

	Formanden for Dansk-Cubansk Forening (DFC), Helene Caprani, kalder Villy Søvndals beslutning »ærgerlig«. Helene Caprani håber ikke, at USA’s traditionelle modstand mod Cuba kan have spillet en rolle for Søvndals beslutning.

	Handelsblokade

	USA indførte i årene efter Den Cubanske Revolution i 1959 en omfattende handelsblokade mod Cuba. I 1992 og 94 udvidedes blokaden med de såkaldte Torricelli- og Helms-Burton-love, som også har konsekvenser uden for USA.

	»Når det lige netop gælder Cuba, lever amerikanerne stadig i Den Kolde Krigs tid. Der er ingen andre lande, heller ikke Iran og Nordkorea, som udsættes for det samme pres som Cuba. Og da Danmark er tæt allieret med USA kan man selvfølgelig frygte, at det har haft betydning,« siger Helene Caprani og fortsætter:

	»Det vil være en rigtig god ide, hvis Villy Søvndal besøger Cuba. Dels fordi landet selvfølgelig er et enestående land i Den Tredje Verden med dets historie efter revolutionen og udviklingen af uddannelses- og sundhedssektoren, som har nogle nøgletal, som på mange områder kan slå vores. Og dels fordi det af samme årsag netop vil være interessant for den danske medicinalindustri.«

	Det har ikke været muligt at få en kommentar fra Villy Søvndal, men Udenrigsministeriet skriver i en skriftlig kommentar, at »hovedformålet« med besøget på Cuba var at drøfte landets demokratiske reformer.

	»Det har i denne omgang ikke været muligt at få et besøg på plads, blandt andet fordi det ikke viste sig muligt at få lejlighed til at mødes med relevante repræsentanter for det cubanske civilsamfund. Det ville sammen med møder med repræsentanter for den cubanske regering have været et vigtigt element i en dialog om demokrati og reformer. Fra dansk side er ideen om et besøg ikke opgivet, men det er ikke p.t. muligt at sige, hvornår det vil kunne finde sted,« hedder det i kommentaren fra Udenrigsministeriet.

	Det har ikke være muligt at få en kommentar fra hverken Cuba eller USA’s ambasade til udenrigsministerens beslutning om at udskyde besøget.

