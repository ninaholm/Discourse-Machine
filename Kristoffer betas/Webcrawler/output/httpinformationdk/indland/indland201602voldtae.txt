Voldtægtsofre får ikke bedre mulighed for erstatning
Regeringen vil skærpe straffe for voldtægt, men vil ikke gøre op med den omstridte tidsfrist på 72 timer for at anmelde voldtægt, som i dag afskærer mange ofre fra at få erstatning


 Det er stærkt kritisabelt, at justitsminister Søren Pind (V) i sit nye lovforslag om skærpede straffe for voldtægt ikke gør op med den tidsfrist, der betyder, at voldtægtsofre kun kan få erstatning fra Erstatningsnævnet, hvis de anmelder voldtægten inden for 72 timer. Sådan lyder det fra flere fagfolk.
»Vi ved, der er mange, der i forvejen har svært ved at anmelde deres voldtægt til politiet, fordi de er i chok – at man derudover som voldtægtsoffer skal bekymre sig om at anmelde overgrebet inden for en frist for at få erstatning er et helt urimeligt krav,« siger Ditte Wenzel Pedersen, sekretariatschef i Landsorganisationen af Kvindekrisecentre.
Den holdning deler advokat og ekspert i erstatningsret Marianne Fruensgaard: »Ofrene skal overvinde sig selv, skyld og skam, de skal igennem politiafhøringer og gynækologiske test. Når de så endelig tager sig sammen til at anmelde voldtægten, bliver døren lukket i hovedet på dem. Bare fordi de har overskredet en tidsfrist. Det er jo hul i hovedet.«
Den 20. november fremsatte retsordfører for Enhedslisten Pernille Skipper et beslutningsforlag, der indebar en afskaffelse af tidsfristen. I debatten om forslaget forklarede justitsminister Søren Pind, at det er vigtigt at få ofre til at anmelde voldtægter hurtigt, fordi politiet skal have de bedste muligheder for at efterforske sagerne.
»Alle er enige i, at det er vigtigt at anmelde tidligt. Men vi ved, at mange ikke gør det,« siger Pernille Skipper.
Sjælden dispensation
I loven giver en dispensationsregel mulighed for at se bort fra fristen på 72 timer. Som Erstatningsnævnet skriver i en mail til Information, kan det f.eks. ske, hvis ofret som følge af alvorlig tilskadekomst har været forhindret i at indgive politianmeldelse. I så fald er det imidlertid en betingelse, understreger nævnet, »at det reelt ikke har været muligt for offeret at foretage en politianmeldelse«.
Ifølge Marianne Fruensgaard gør Erstatningsnævnet sjældent brug af denne mulighed. »Jeg kan faktisk ikke erindre at have oplevet det,« siger hun. Derfor bør man ifølge advokaten behandle voldtægtssager, som man behandler arbejdsskader. Her er der også anmeldelseskrav, men selv om tidsfristen overskrides, kan der gives erstatning, hvis skaden kan bevises.
Det har ikke været muligt at få en kommentar fra justitsminister Søren Pind, og retsordfører Preben Bang Henriksen (V) henviser til folketingsmedlem Britt Bager (V). »Det er ganske rimeligt, at det skal anmeldes inden 72 timer, hvis staten skal give penge,« siger hun.
Læs også: Cicilie anmeldte voldtægten for sent og kan ikke få erstatning

