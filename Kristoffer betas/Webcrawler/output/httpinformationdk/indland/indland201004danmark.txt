Danmarks Pædagogiske Universitetsskole er lukningstruet
DPU skal ikke længere være et selvstændigt fakultet – ny rapport foreslår at lægge det ind under et storfakultet i Århus. Det vil ødelægge et unikt pædagogisk forskningsmiljø, advarer forskere


 En af Europas største institutioner inden for pædagogisk forskning og undervisning går en særdeles usikker fremtid i møde. Danmarks Pædagogiske Universitetsskole blev i 2007 fusioneret med Aarhus Universitet (AU), men nu lægger en ny rapport – bestilt af ledelsen på AU – op til helt at nedlægge universitetsskolen. Den skal i stedet lægges ind under Aarhus Universitet som en del af et stort humanistisk fakultet, lyder det i rapporten, som er udarbejdet af to internationale universitetskonsulenter. Det får flere forskere til at advare mod, at man derved ødelægger en af de største pædagogiske forskningsinstitutioner:
»Det er vigtigt at beholde DPU som selvstændig institution. DPU har en helt bestemt synsvinkel på dannelse og uddannelse, som alle kan koncentrere sig om, og som gavner samfundet. Man bomber DPU tilbage til noget, der er dårligere, end det var på Lærerhøjskolen (som blev en del af DPU i 2000, red.),« siger professor emeritus ved DPU Peter
Kemp.
Andre kilder, Information har talt med, mener, at nedlæggelsen af DPU som selvstændigt fakultet vil ødelægge den pædagogiske forskningsinstitution. Men lysten til at kritisere planerne offentligt er lille:
»Her hersker en sådan stemning af terror og frygt, så ikke mange vil udtale sig,« siger Peter Kemp.
Pædagogikken er ødelagt
Udover de strukturelle ændringer har tre af DPU’s fastansatte pædagogiske filosoffer netop fået et fyringsvarsel, hvilket afstedkommer betydelig intern kritik, blandt andre fra lektor på Institut for Pædagogik Thomas Aastrup Rømer:
»Hele det pædagogisk-filosofiske miljø i Danmark er ødelagt,« siger han.
Pædagogisk filosofi bliver ifølge Thomas Aastrup Rømer gjort til ’noget fra gamle dage eller kulturelle one-liners’.
»Det er destruktion af den danske pædagogik. Og det er videnskabelig terror, hvor man udelukker de stemmer, man er uenige med,« siger han.
Peter Kemp retter skytset mod DPU’s dekan, Lars Qvortrup:
»Alt er under opbrydning, og den nuværende ledelse lægger ikke just op til at styrke DPU udadtil. De tre afskedigelser, der alene er begrundet i, at forskningsområderne ikke er relevante, er en brik i at ødelægge DPU’s prestige,« siger Peter Kemp og tilføjer:
»Dekanen er selv med til at underminere DPU med sådanne afskedigelser. Man burde finde folk, der ikke passer deres arbejde, i stedet for at fyre de bedste undervisere i pædagogisk filosofi,« siger Peter Kemp.
Ifølge Informations oplysninger vurderer flere, at den nye struktur vil medføre en slankning af DPU, hvor de medarbejdere, der ikke laver evidensbaseret forskning, eller som ikke citeres flittigt i videnskabelige tidsskrifter, er i fare for at miste deres job. 
Faglig gevinst
Lars Qvortrup vil ikke kommentere de tre konkrete fyringsvarsler, men afviser, at de er et led i en større fyringsrunde, som har med DPU’s fremtid at gøre.
»Med mindre verden bryder sammen, og vores budget ikke holder, så ligger der ikke flere fyringer rundt om hjørnet,« siger han.
Dekanen er heller ikke bekymret for, at DPU vil blive nedlagt. Han henviser til, at AU’s rektor i denne uge har forsikret medarbejderne om, at institutionen fortsat vil eksistere, men i hvilken form vides endnu ikke. Ifølge Lars Qvortrup kan DPU se frem til eksistens som ’en stærk School of Education’:
»Vi kommer til at arbejde sammen med beslægtede områder som humaniora og samfundsvidenskab, men DPU er kommet for at blive,« lyder det fra dekanen, som betoner, at universitetsskolen er en afgørende forudsætning for uddannelsesområdet i Danmark.
»Fusionen i 2007 har vi fået gavn af rent administrativt, men nu ser jeg frem til, at vi også fagligt kan få udbytte af sammenlægningen,« siger Lars Qvortrup.
Men ifølge Peter Kemp er de varslede fyringer så skadelige, at DPU måske slet ikke fortjener at eksistere som selvstændigt fakultet.
»DPU bidrager ikke selv til, at man skal bevare det som fakultet. Jeg er glad for rektors forsikringer, men lad os nu se, hvad det ender med. Hvis ikke DPU skal lukkes, må man i hvert fald sikre, at det er en god arbejdsplads, og det er ikke tilfældet i øjeblikket,« siger han, der anser såvel de varslede fyringer som en forestående sammenlægning i Århus som udtryk for ’en pragmatisk teknokratisk tænkning, som ikke regner fri forskning og som truer forskerne til at have bestemte meninger’.
Større omlægning
DPU’s fremtid bliver afgjort senere på sommeren. Foreløbig skal konsulentrapporten granskes nærmere, og først i juni forventes universitetsbestyrelsen at træffe en endelig beslutning om en ny struktur med større enheder.
Ud over DPU beskæftiger de internationale universitetskonsulenter sig med placeringen af Handelshøjskolen i Århus samt det teologiske fakultet, hvor sidstnævnte også foreslås lagt ind under Det Humanistiske Fakultet.
Et bud på en ny titel lyder College for Humaniora, Undervisning og Teologi. Desuden lægges der i rapporten op til, at Danmarks Miljøundersøgelser og Det Jordbrugsvidenskabelige Fakultet splittes op i flere enheder. Den fysiske placering af de forskellige enheder kendes endnu ikke, men vælger AU’s bestyrelse at lytte til de hyrede konsulenter, kan i hvert fald hovedparten af DPU se frem til at måtte flytte til Århus.
mek@information.dk

