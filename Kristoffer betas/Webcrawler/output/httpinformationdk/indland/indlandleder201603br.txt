Breiviks perverse leg med retsfølelsen
LEDER
 Breivik sætter retsstaten på prøve. Han prøver at latterliggøre den ved at henvise til dens egne endnu større principper, nemlig menneskerettighederne, som den ikke formår at følge. At håne dens fejlagtighed og svaghed. Breivik sætter fingeren lige midt i vor egen lyst til hævn og mord. Han satte sig ikke til modværge ved sin arrestation, så politiet kunne pløkke ham ned, hvilket de nærmest har beklaget. Vi har jo principper.


 For et menneske med empati og skyldfølelse er det næsten obskønt at være vidne til den retssag, Anders Behring Breivik har rejst mod den norske stat.
Den 22. juli 2011 placerede Breivik en bombe i regeringskvarteret i Oslo. Da den sprang, var han allerede på vej mod øen Utøya, hvor han iklædt politiuniform, forfulgte og dræbte 69 unge mennesker. Deres forbrydelse var ifølge ham, at de arbejdede for indførelsen af et multikulturelt samfund.
I 2012 blev Breivik dømt til 21 års forvaring.
Retssagen mod Breivik rejste i første omgang spørgsmålet om, hvorvidt han var sindssyg. En psykiatrisk ekspertise diagnosticerede ham som paranoid skizofren. Massakren var foregået i et delirium.
Under protester, både fra Breivik, der ønskede at terrorhandlingerne skulle fremstå politiske, men også fra tvivlende psykiatere, blev der udført endnu en ekspertise. Den slog fast, at Breivik havde en alvorlig personlighedsforstyrrelse, men ikke i psykosespektret. Så er han ansvarlig for sine handlinger.
Nu har Breivik lagt sag an mod den norske stat, som, han hævder, overtræder menneskerettighederne. Sagen blev den forgange uge holdt i en gymnastiksal i det fængsel, hvor han afsoner sin straf. Breivik betragtes stadig som ekstremt farlig, anklagepunkterne handler især om den isolation, den norske stat finder fornøden, for at hans livsfarlige ideer ikke spreder sig. 
Ideerne om at frelse Norge og genindføre det tredje rige har han ikke droppet. Han indledte retsmødet med at heile, så snart håndjernene blev taget af, og erklære sig nationalsocialist. På opfordring fra dommeren har han ikke heilet siden, det behøver han vel heller ikke. Billedet ligger på nettet.
Kan det være rigtigt, at den norske stat overtræder menneskerettighederne ved at afholde ham fra kontakt med mennesker? Gælder menneskerettigheder for et uhyre som Breivik?
Almindelige menneskers harme sættes på spidsen, når massemorderen ud over kropsvisiteringer, isolation og særlig »isolationshovedpine«, også klager over frostretter og kold kaffe.
Den danske specialist i psykoanalyse og Lacan, Kirsten Hyldgaard, gør sig i sin bog Eksistensens galskab en række betragtninger over psykopater. Det er mennesker, som får selv objektive videnskabsmænd til at bruge ord som ’rovdyr’ og ’monster’.
I stedet for at beklage, at vi rent faktisk ikke kan vide, om Breivik er bindegal eller blot gør uhyrlige ting, gør Hyldgaard det til en styrke. Hvis vi kunne vide, hvad Breivik var, var han ikke længere et menneske, men en ting. Det er i usikkerheden, menneskelighed gemmer sig.
Selv om Breivik i retssystemet betragtes som ansvarlig, er han også et dybt ødelagt menneske. Når man kalder det »narcissistisk forstyrrelse«, »psykopatisk« eller »perverst«, kalder det ikke på tårer.
Man kan kun gisne om, hvad der foregår i hovedet på Breivik, eller hvorfor han blev, som han er. Under retssagen i 2012 var det en uhyrlig barndomshistorie, som rullede sig op. En mor, der mente, han var ond allerede i livmoderen og sparkede hende med vilje. En fraværende far, og dermed et barn overladt til sin mors vanvittige ideer. En historie om indlæggelser og svigt.
Det, man så kan gøre som lille menneske, er trods alt at gøre mor glad. Vælge at være det objekt , hun betragter én som: den onde. Men også at blive ved med at lede efter den grænse, der var fraværende og som kan kaldes far, loven eller den stat, som heller ikke greb ind. Eller med en terror sætte sin egen lov.
Det er det, Breivik også gør med denne retssag: Han sætter retsstaten på prøve. Han prøver at latterliggøre den ved at henvise til dens egne endnu større principper, nemlig menneskerettighederne, som den ikke formår at følge. At håne dens fejlagtighed og svaghed.
Breivik sætter fingeren lige midt i vor egen lyst til hævn og mord. Han satte sig ikke til modværge ved sin arrestation, så politiet kunne pløkke ham ned, hvilket de nærmest har beklaget. Vi har jo principper.
Måske vinder Breivik sin sag. Det gør ikke spor. Det betyder blot, at den retsstat, vi har sat ind mellem os selv og mordlyst, nu engang er det bedste, vi formår. Så måske er den norske stat gået for vidt, det undersøges nu. Ingen er perfekte. Det er kun den perverse, som kan tro det.
Og selv den perverse er et menneske.

