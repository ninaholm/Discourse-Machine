Udenrigsministeriet vil hjælpe Søvndal
Udenrigsministeriet vil hjælpe SF's formand med det praktiske om misforståelse i egyptisk avis. Søvndal afviser, at det er forkert at bede staten gå ind
Villy Søvndal mener ikke, det er forkert at opfordre til pres på den egyptiske ambassadør.


 SF's formand, Villy Søvndal, føler sig totalt misforstået og fejlciteret på forsiden af den statskontrollerede egyptiske avis Al-Gomhuria. Derfor vil SF nu formulere et brev til avisen, hvor man kræver Søvndals udtalelser præciseret - blandt andet formuleringen om, at han beder "muslimer gå ad helvede til".
Udenrigsministeriet vil bruge sine kanaler til at få brevet frem til avisen og øvrige "relevante steder". Og det er Søvndal tilfreds med, selvom partiet egentlig havde bedt ministeriet om at lægge pres på den egyptiske ambassadør i Danmark for at få korrigeret fejlene.
"Vi er tilfredse med, at ministeriet vil være os behjælpelige med at rydde en misforståelse væk i en situation, som af andre grunde end det her er lidt opkogt," siger Søvndal med henvisning til de fortsatte protester mod Jyllands-Postens Muhammed-tegninger.
Udenrigsminister Per Stig Møller (K) afviser, at ministeriet kan gøre andet og mere end at være budbringer.
"Jeg kan jo ikke fortælle, hvad SF mener. Det må SF selv gøre," siger udenrigsministeren.
Villy Søvndal afviser, at SF ved at bruge officielle kanaler og opfordre til pres på den egyptiske ambassadør sender et forkert signal i forhold til ytringsfriheden. Da utilfredsheden var på sit højeste under krisen med Muhammedtegningerne, afviste den danske stat ellers at blande sig i striden og henviste til, at det var en sag mellem kritikerne og avisen.
Ytringsfrihed
Er det her ikke en sag mellem SF og en avis - uanset at avisen er statskontrolleret?
"Jo, men de har bare nogle kanaler, de kan bruge. Der er et ambassadesystem, der kan sende beskeder videre. Det er helt naturligt, at de på den måde hjælper med at fjerne misforståelser," siger Søvndal.
Men burde SF ikke gå uden om de officielle kanaler og bare ringe til avisen og sige, at du er fejlciteret. For at vise, hvordan man gør i et land med ytringsfrihed?
"Det her er alene en praktisk foranstaltning, at en ambassade hjælper en organisation - i det her tilfælde SF - med at få berigtiget et oplagt totalt misforstået synspunkt," siger Søvndal.
Han fortryder ikke, at han bad den islamistiske organisation Hizbut-Tahrir om at "gå ad helvede til". Men han understreger samtidig, at svadaen netop var rettet imod organisationen og ikke muslimer som sådan.
Ud over det forvanskede citat navngives SF's formand "Filli Safendal", og han kaldes for leder af det ekstremistiske Folke Parti.
Det vurderes, at artiklen ikke har gjort det store indtryk i Egypten.


