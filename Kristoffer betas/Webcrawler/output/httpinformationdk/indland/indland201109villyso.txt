Villy Søvndals sejr og nederlag
Det pinlige ved valget for Socialdemokraterne og SF er: De kunne have hejst den røde fane for den næste generation - men de vandt med det røde flag på halv


 Der blev faktisk mumlet om ham som statsminister. Der blev talt om, at SF kunne blive større end Socialdemokraterne, og han sagde selv alle mulige ting, som han aldrig havde sagt før. Det var Villy Søvndal, som stjal ilden fra de borgerlige, der siden 2001 havde siddet på regeringsmagten, og stod midt i den offentlige debat. Han knækkede den borgerlige regering, da han trådte i karakter som en socialistisk blanding af Anders Fogh Rasmussen og Otto Brandenburg: En folkesanger med en social stemme og katalog af klicheer til alle lejligheder. En mand med så meget social virkelighed i maven, at han åbenbart blev ved med at være troværdig, selv om han blev taget i den ene usandhed efter den anden. Man troede ikke på det, han sagde, det var som regel forkert. Men man troede på, at den, der sagde det, var Villy: Han var hyggeonkel for de unge og filmsmart for de gamle.
De borgerlige år
Valgene i 2001, 2005 og 2007 var afgjort, allerede før de blev afholdt, og Socialdemokraterne havde ikke noget svar på Anders Fogh Rasmussens kombination af økonomisk politik for overklassen og symbolpolitisk appel til det, han kaldte 'folket'.
Den borgerlige regering havde magtsproget: Det er os, der bestemmer, for vi har folket i ryggen. Og de havde afmagtssproget: Vi er blevet talt ned til så længe, og nu vil vi ikke finde os i det mere.
Konfronteret med denne kombination lignede de venstreorienterede enten klynkende levn fra gamle dage, der klagede over denne nymodens uanstændighed og grimme tone, eller moderne medløbere, som gjorde det til en stor eksistentiel pointe for et stort publikum, at de nu også var blevet borgerlige og bekymrede over indvandringen. Enten holdt man fast i den gamle modstand og tabte sin kamp, eller også overgav man sig og tabte sit hjerte.
Det lykkedes Villy Søvndal at overtage de borgerliges verdensbillede og bevarede sin personlige patos. Han sagde det samme som de andre, men han lød som én, der mente, det var socialisme. Han sagde intet, som ikke var blevet sagt, men han sang det som en folkesang. Nu skulle de, der ikke var demokrater, skride ad helvede til, og Villy Søvndal var den, der delte verden op i gode demokrater og onde anti-demokrater.
Det verdensbillede, som havde været de borgerliges siden Murens fald, lancerede Søvndal nu som en venstre-orienteret opfindelse: Han leverede det selvopgør, som de borgerlige længe havde afkrævet venstrefløjen, hvor demokrati ikke er et princip og en praksis, men en værdi, man bruger til at skabe forskel på gode og onde med.
Den nye stil var ikke særligt populær blandt folkesocialisterne: 'SF's bagland' blev nævnt som en moralsk overdommer blandt venstreorienterede ligesom 'den borgerlige anstændighed' blandt de højreorienterede havde været omtalt som en instans, der skulle kunne komme og gøre det grimme ved den populistiske ledelse.
Villys nye stil var til gengæld enormt populær blandt dem, der ikke var folkesocialister: Han blev hyldet som en politisk stjerne i medierne.
Den store demokrat
Som den nye store folke- forfører annoncerede Villy Søvndal en demonstration for demokrati og imod anti-demokrati! Han proklamerede, at han ville samle 100.000 mennesker til denne majestætiske fejring af demokrati som værdi. Det ville have været en større præstation at samle 1.000 mennesker, som var imod demokrati.
Den demonstration blev ikke til noget, men hans parti blev enormt populært: Socialistisk Folkeparti stod i meningsmålinger i 2010 stadig til at få 20 procent af stemmerne. Og for første gang siden det såkaldte systemskifte i 2001 stod de borgerlige i en længere periode til at tabe det næste valg.
De borgerlige kom aldrig igen, efter Villy havde overtaget den store populistiske patos: De prøvede at mobbe ham ud som 'socialist', men ingen tror for alvor på, at hyggelige Villy med piben er en samfundsomstyrtende socialist.
Det pinlige
Den socialdemokratiske leder Helle Thorning-Schmidt, som sammen med de radikales leder Margrethe Vestager ved valget i 2007 havde præsenteret et principprogram for det gode folkestyre, allierede sig nu med Villy Søvndal om den nye stil. Ved forrige valg var hun med de radikale imod den borgerlige stil, ved næste valg var hun med SF og præsenterede længe inden valget det, hun kaldte for 'rød kontraktpolitik'.
Villy Søvndal blev regnet for vejen til sejren: Socialdemokraterne og SF overtog Anders Fogh Rasmussens verdensbillede og fjendebilleder og bandt en rød sløjfe omkring.
Det, der må være så pinligt for Socialdemokraterne og SF, er, at valget viser, at der var en anden vej. De havde ikke behøvet kopiere deres modstandere for at slå dem: Det gamle VKO-regime faldt sammen helt af sig selv. De partier, der endte med at vinde valget for dem, var de to, der ikke legede 'barske' og 'borgerlige', men stod fast på deres modstand mod en borgerlighed, der var bisset.
Det her var tilsyneladende et valg, som de røde næsten ikke kunne tabe. De borgerlige tids var forbi. Socialdemokraterne og SF kunne have gjort op med det seneste årtis dominerende sandheder og have vundet valget. Nu gentog de fortidens fjendebilleder og står tilbage med sejrens nederlag. De kunne have hejst den røde fane for den næste generation men de vandt med det røde flag på halv.

