G20-ledere: Få styr på Europa
Det er nye tider i G20. Verdens udviklingslande venter utålmodigt på Europa, der har svært ved at finde det rette ben at stå på i krisen. Samtidig kræver de store vækstlande mere indflydelse på den Internationale Valutafond


 Da den kinesiske præsident Hu Jintao lørdag lagde Danmark, Den Lille Havfrue og kontrakter for milliarder bag sig, gik turen direkte til Mexico og G20-topmøde.
Her skal lederne af verdens 20 største økonomier – der tilsammen udgør 90 procent af det globale BNP – fra i dag og 48 timer frem diskutere løsninger, som sikrer stabile fødevarepriser, fremmer grøn vækst og øger de globale investeringer i landbrug, forskning og uddannelse.
Men allerede inden topmødets start svækker et emne alle forhåbninger om resultater: Den europæiske krise, der kun synes at tage til i styrke for hver dag der går.
Derfor hagler kritikken ned over Europa; om end i diplomatiske vendinger.
Indiens premierminister, Manmohan Singh, sagde inden sin afrejse til Mexico, at de europæiske ledere »må handle resolut« for at løse krisen. Indien oplever netop nu det dårligste kvartalsregnskab i ni år, med en vækst på 5,3 procent. Og selv om de europæiske lande drømmer om vækstrater i den størrelse, så er det ifølge den indiske regering ikke godt – og det er den europæiske krises skyld.
Fra det mexicanske værtskab lyder samme diplomatisk formulerede bekymringer om, at krisen i eurozonen, »der trods de forsøgte tiltag ikke er løst, konstant vækker bekymring i hele det globale finansielle system.« Og den kinesiske præsident, Hu Jintao, har flere gange meldt ud, at han stoler på EU-lederne, når de siger, »at de har både beslutsomhed, ressourcer og kapacitet« til at løse krisen, men at Europa lige nu trækker den kinesiske vækst nedad.
»G20 bør så konstruktivt som muligt og i fællesskab rette fokus mod at fremme og støtte de europæiske bestræbelser (på at komme ud af krisen, red.), og derved sende et samlet signal til markederne om tillid,« lød det i går fra præsident Hu Jintao i et interview med det mexicanske dagblad La Reforma.
Europæisk kaos
Problemet i bare – og derfor er G20-lederne yderst bekymrede – at EU internt står dybt splittet på spørgsmålet om, hvordan Europa kommer ud af krisen.
Er det den tyske kansler Angela Merkels hestekur, hvor budgetterne skal skæres, indtil underskuddet er væk? Eller skal kuren være økonomisk støtte og indsprøjtninger til de trængte nationaløkonomier, så hjulene ikke går i stå og arbejdsløsheden yderligere øges?
Spørgsmålet svæver fortsat frit i luften, og det samme gør det problem, som EU-landene hverken kan spare eller forbruge sig ud af – nemlig de europæiske banker.
De spanske banker har fået en redningspakke på 100 mia. dollar for at dæmme op for det øjeblikkelige kapitalbehov, der lige nu har sat spansk økonomi på pause. Men de græske, italienske og franske banker er på vej ud i lignende kapitalproblemer. Eller som Storbritanniens tidligere premierminister Gordon Brown, der kritiserer, at eurolandene kun stiller 100 mia. euro til rådighed, når der i virkeligheden »er behov for trillioner«, sagde lørdag: »Eurozonen befinder sig i en nedadgående spiral, der synes endeløs.«
Vækstlande kræver magt
Men selv om G20-mødet på forhånd er noget nær handlingslammet på grund af krisen i Europa, forventes dog mindst et konkret resultat i Mexico. I april måned blev G20-landene og den Internationale Valutafond, IMF, enige om at øge fondens kapital, så IMF i fremtiden kan gribe hurtigere ind og spille en rolle med hensyn til at forhindre kriser som den europæiske. Samlet ønsker G20 og IMF at hæve den såkaldte firewall, IMF’s nødkasse, fra 570 mia. dollar til 1.000 mia. dollar.
I de bestræbelser ses – som det også er blevet beskrevet i Information det seneste par uger – at den globale magtbalance flytter sig.
For mens Europa lover at skyde ekstra penge i IMF, ligesom både Sydkorea, Brasilien, Indien og Kina gør det – så har Canada og USA meldt ud, at de ikke ønsker at bidrage yderligere til Valutafonden.
Som den mexicanske præsident, Felipe Calderón, sagde søndag, »så viser det vigtigheden« af de nye udviklingsøkonomier:
»Jeg forventer en meget vigtig afgørelse omkring IMF, som vil have gennemgribende betydning af flere årsager: Først fordi det sandsynligvis vil være historiens største kapitalindsprøjtning til fonden, og dernæst fordi det er første gang, at fonden vil få tilført ekstra kapital uden USA’s medvirken.« 
Men der er en pris. Fra Brasilien, Indien og Kina lyder krav om at få mere stemmemagt og flere af de 24 pladser i IMF’s styrende komité, og det får de. EU-landene meddelte allerede sidste efterår – under krisens tiltagende styrke – at de gerne opgiver et par sæder for at tilgodese de nye vækstøkonomier.
Dermed kan EU-landene og resten af de gamle vækstlande se frem til, at de i højere grad vil være under indflydelse af de nye store økonomiske magter, når de fælles penge skal fordeles og krav til lån stilles. 

