Au pair udvises efter arbejdsulykke
Filippinsk au pair fik en fyreseddel og 14 dage til at rejse hjem efter at have beskadiget knæet under rengøring i sit danske hjem. FOA kritiserer reglerne for au pairerne for ikke at leve op til arbejdsskadeloven, og Enhedslisten kræver dem forbedret i forbindelse med en kommende revision
Den 28-årige filippinske au pair Maria beskadigede sit ene knæ under rengøring i sit danske hjem. Efter en tur på hospitalet blev hun fyret og fik 14 dage til at rejse hjem til Filippinerne.


 Kommer du til skade under arbejdet, risikerer du at blive sendt ud af landet med to ugers varsel.
Det er virkeligheden for de 4.500 au pairer, der gør rent, passer børn og køber ind for deres danske værtsfamilier.
For den 28-årige filippinske au pair Maria indtraf ulykken tidligere på måneden, da hun en eftermiddag støvsugede i værtsfamiliens villa i Holte, nord for København.
Marie flyttede nogle kasser for at komme til og en uheldig bevægelsen fik knæskallen til at gå ud af led. Hun måtte grædende halte hen til en stol for at vente på, at værtsfamilien kom hjem.
Efter et besøg hos lægen blev hun henvist til akutmodtagelsen på Herlev Hospital, hvor værtsfamilien om aftenen efterlod hende med penge til en taxi, når hun engang var blevet undersøgt.
Ud på natten vendte Marie hjem en skinne om benet, besked om at komme ind til en ny undersøgelse efter to uger – og ordre om at holde benet i ro i otte uger.
Om morgenen kom den danske »værtsmoder« ind på Marias værelse og spurgte, hvad lægerne havde sagt.
Selv om Maria fortalte, at hun havde tænkt sig at tage smertestillende medicin, lød beskeden, at hun var opsagt med to ugers varsel og derfor lige så godt kunne indstille sig på at rejse hjem, da hendes opholdstilladelse derefter ville blive inddraget.
»Indse det: Du bliver nødt til at tage hjem til Filippinerne. Du bliver nødt til at indse, at du ikke kan arbejde i den tilstand – og ingen vil ansætte dig i den tilstand,« konstaterede værtsmoderen om hendes mulighed for i stedet at finde en anden dansk værtsfamilie.
For nærmest at gøre alvor af truslen købte den danske værtsfamilie, som er forpligtet til at betale for en au pairs hjemrejse, straks returbilletten til Filippinerne 14 dage senere.
Få dage efter ulykken flyttede Maria imidlertid fra familien i Holte, og FOA, som organiserer au pairerne, har nu anmeldt den som en arbejdsskade.
FOA’s forhandlingschef, Jakob Bang, mener, at det korte opsigelsesvarsel for au pairerne reelt gør dem retsløse i forhold til arbejdsskadeloven.
»Fristen er så kort, at det i praksis er næsten umuligt at forfølge sin sag om, hvorvidt man er kommet til skade på arbejde. Og ved at købe billetten med det samme saboterer værtsfamilien samtidig hendes mulighed for finde en anden værtsfamilie. I stedet burde hun få tid til både at få sin lægebehandling og efterprøvet om det er en arbejdsskadesag – eller i hvert fald om der er basis for en sådan anmeldelse,« siger Jakob Bang.
EL: Kan ikke bare fyre dem
Beskæftigelsesminister Mette Frederiksen (S) bebudede inden sommerferien, at hun vil forbedre forholdene for au pairer efter en række sager om misbrug af ordningen, hvor unge angiveligt rejser på tværs af landegrænser og ved hjælp af begrænsede huslige pligter hos værtsfamilien lærer fremmede kulturer at kende.
Au pair-pigernes såkaldte lommepenge skal blandt andet hæves fra 3.250 kroner om måneden til 4.000 kroner. De skal have fri på helligdage. Og værtsfamilien skal udarbejde et udførligt arbejdstidsskema, så det klart fremgår, i hvilke tidsrum au pair-personen har fri og ikke står til rådighed. Når Folketingets partier den 3. september med beskæftigelsesministeren, vil Enhedslistens ligestillingsordfører, Jørgen Arbo-Bæhr, også kræve, at au pairerne ikke skal gå i frygt for at miste deres arbejde, hvis de kommer til skade.
»Når folk får en arbejdsskade i Danmark, så kan man ikke bare fyre dem. Men au pair-pigerne kan fyres altid. Selvfølgelig skal de, ligesom andre mennesker, ikke bare kunne fyres, når de får en arbejdsskade,« siger Jørgen Arbo-Bæhr.
Efter at FOA har anmeldt arbejdsskadesagen har Styrelsen for Arbejdsmarked og Rekruttering senest forlænget Marias opholdstilladelse til den 28. september.
Information har talt med Marias værtsmoder, som ikke ønsker at kommentere au pair-pigens historie.
Maria har ikke ønsket at få sit fulde navn frem, men det er redaktionen bekendt.

