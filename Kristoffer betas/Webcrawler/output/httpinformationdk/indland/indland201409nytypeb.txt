Ny type beboere strømmer til udsatte boligområder
Udlejningsregler, der gør, at borgere i job eller under uddannelse har fortrinsret til de almene boliger, har betydet mindre kriminalitet og hærværk i de mest belastede boligområder i København. Det viser en opgørelse fra Københavns Kommune
’Dengang jeg flyttede ind, var her steder, jeg ikke brød mig om at være. Sådan er det ikke længere. Nu er der ikke nogen, jeg behøver at gå en lang bue uden om,’ siger Ibrahim Ibrahim, der er beboer i Tingbjerg.


 Selv om flere bekendte har rådet hende til at lade være, er 25-årige Marie Christiansen rigtig glad for sin lejlighed på Ydre Nørrebro, der ligger klos op af Mjølnerparken.
»Jeg er stødt på flere, der har undret sig over, at jeg frivilligt vil bo her,« siger Marie Christiansen med henvisning til boligområdets blakkede renommé. Alligevel er Marie Christiansen, der læser til socialpædagog, rigtig glad for sin treværelses lejlighed, som hun har fået gennem den fleksible udlejningsordning i København. Ordningen giver borgere, der er i arbejde eller er under uddannelse fortrinsret til lejligheder i en række socialt belastede boligbyggerier i København.
Marie Christiansen er langtfra den eneste, der har benyttet sig af den fleksible udlejning i hovedstaden. Fra 2011 til 2013 er mellem 35 og 43 procent af lejlighederne pr. år blevet udlejet til personer på den fleksible venteliste. Ordningens succes har samtidig betydet, at antallet af beboerne, der er på overførselsindkomster, er faldet fra godt 45 procent i 2006 til 33 procent i 2013. Det viser en opgørelse, som Københavns Kommune har lavet for Information.
I KAB, der administrerer 50.000 lejemål i hovedstadsområdet, forklarer direktør Margrete Pump, at de fleksible udlejningsregler har haft gavnlig effekt på de mest belastede boligområder som blandt andre Tingbjerg, som organisationen står for at udleje.
»Reglerne har vist sig at være et meget effektivt instrument i forhold til de mest belastede boligområder, hvor mange beboerne typisk er på overførselsindkomst. Via den fleksible ordning er det lykkes os at tiltrække borgere, der i kraft af deres job eller uddannelsesniveau kan tilføre en masse godt til nogle af vores mest udsatte områder,« siger hun.
Let af få en lejlighed
Ellen Højbjerg Jensen, direktør i Dansk Byplanlaboratorium, mener, at ordningens succes ganske enkelt skyldes, at den gør det let at få en lejlighed i det ellers boligknappe København.
»Nogle af de borgerne, der normalt ikke ville overveje at søge en lejlighed i de socialt belastede boligbyggerier, gør det alligevel, fordi de på den måde kan få en lejlighed langt hurtigere, end de ellers ville have mulighed for.«
Hun forklarer, at det har stor betydning for de udsatte boligområder, at der kommer ressourcestærke personer til.
»Det bliver let en ond cirkel, hvor socialt udsatte områder får sværere ved at tiltrække ressourcepersoner, fordi deres rygte samtidig bliver dårligere og dårligere. Derfor er det så vigtigt, at kommunen har nogle redskaber, der kan være med til at vende udviklingen,« siger hun.
Et af de boligområder, hvor den fleksible udlejning har haft stor positivt betydning, er Tingbjerg, der optræder på regeringens såkaldte ghettoliste. Fra 2011 til 2013 er mellem 87-88 procent af lejlighederne pr. år blevet udlejet gennem den fleksible ordning. Udskiftningen i beboerne er til at mærke, mener 20-årige Ibrahim Ibrahim, der flyttede fra den lille vestsjællandske by Svinninge til Tingbjerg for fire år siden.
»Dengang jeg flyttede ind, var her steder, jeg ikke brød mig om at være. Sådan er det ikke længere. Nu er der ikke nogen, jeg behøver at gå en lang bue uden om,« siger Ibrahim Ibrahim, der ved siden af skolen arbejder som frivillig fodboldtræner i Brønshøj Boldklub.
Fald i kriminalitet
Den seneste statistik fra 2013 viser da også, at antallet af tyverier og indbrud i Tingbjerg er faldet markant, mens trygheden blandt beboerne ifølge politiets seneste måling er steget bemærkelsesværdigt. I målingen vurderer politiet, at indsatsbehovet i området er faldet fra ’markant’ i 2012 til ’ordinært’ i 2014. Ligeledes er anmelderindekset, der beskriver antallet af anmeldelser, faldet fra ’intensiveret’ i 2012 til ’minimalt’ i 2013, hvilket er lavere end i København generelt, hvor indsatsbehovet er kategoriseret som ’ordinært’.
Ellen Højbjerg Jensen fra Dansk Byplanlaboratorium bekræfter, at Tingbjerg er en af de bydele, der har oplevet et markant løft.
»Tingbjerg har trods sit dårlige ry rigtig meget godt at byde på. Der er kommet mange nye beboere til, og det har medført positive forandringer,« siger hun og henviser til, at der i bydelen er blevet taget initiativ til mange store forandringer, blandt andet et nyt kulturhus, der efter planen står klar i 2015, og som skal skabe bedre sammenhæng mellem bibliotek, skole og svømmehal.
Tingbjerg er ikke det eneste område, hvor rygtet er værre end virkeligheden. Det mener professor Claus Bech-Danielsen fra Statens Byggeforsknings Institut på Aalborg Universitet.
»Jeg taler ofte med beboerne fra de almene boligbyggerier, som er rigtig glade for at bo der, hvor de bor, men som samtidig er godt trætte af at skulle forsvare og undskylde stedet,« siger han og tilføjer:
»Langt de fleste lejligheder er gode og lever op til nutidens standarder. De har store rum, masser af lys og altaner. Alligevel klæber der et dårligt image til rigtig mange af de boligområder, som ikke altid er fortjent,« siger han. I forbindelse med sin flytning fra Frederiksberg til det almene boligbyggeri, der er nabo til Mjølnerparken, er Marie Christiansen da også blevet mødt af fordomme.
»Jeg er stødt på flere, der tror, det er farligt at bo her. Mange tror jo, at Mjølnerparken er fuld af kriminelle,« siger Marie Christiansen. Selv om kvarteret ifølge hende godt kan virke lidt mørkt og skummelt om aftenen, understreger hun, at hun er meget glad for området. »Her er så mange forskellige kulturer, der lever op og ned ad hinanden. Det gør, at her altid er spændende at være,« siger hun og peger på, at opførelsen af Superkilen blandt andet har været med til at gøre kvarteret sjovt.
Hjemløse presses ud
Kritikerne af den fleksible udlejning mener dog, at ordningen presser nogle af de mest udsatte borgere ud. Det forklarer hjemløseforsker Lars Benjaminsen fra SFI. »Når de velstillede får fortrinsret til de almene boligbyggerier, betyder det, at der bliver færre boliger til de allermest udsatte borgere. Det er et stort problem i mange kommuner, at der simpelthen ikke er nok billigere boliger til de udsatte og hjemløse,« siger han.
Morten Kabell, teknik- og miljøborgmester (EL) i København medgiver, at »den fleksible udlejning ikke kan stå alene,« netop fordi den bevirker, at der samtidig bliver færre boliger til de socialt udsatte. Problemstillingen kan dog ifølge borgmesteren kun løses på nationalt plan, idet løsningen kræver, at regeringen giver kommunerne lov til at henvise udsatte borgere til private lejeboliger, ligesom kommunerne skal kunne stille krav om billige boliger i lokalplanen.
I Tingbjerg kan Ibrahim Ibrahim ikke kun mærke, at der er mindre kriminalitet i kvarteret. Også i fodboldklubben, hvor børnene fra Tingbjerg træner, er der sket ændringer. For bare få år siden havde han svært ved at overbevise forældrene om, at det er vigtigt at engagere sig i deres børns træning. Nu står forældrene i kø for hjælpe til med kørsel og madlavning i forbindelse med fodboldstævner og turneringer.
»Før skulle jeg både være mentor, ven, træner og far, fordi mange af børnene havde problemer derhjemme og manglede nogen at tale med,« siger han og tilføjer: »Nu behøver jeg kun at lære børnene at spille fodbold. Alt det andet – hvordan man opfører sig, og hvordan man er en god ven – det har de totalt styr på hjemmefra.«

