’Der er risiko for, at politikerne handler for langsomt’
Som et af få europæiske lande lægger regeringen op til, at et nyt finansielt reguleringsværktøj skal forankres hos politikerne. Det burde det ikke, mener Nationalbanken. Politikere og embedsfolk var lige langsomme om at opdage finanskrisen, siger formanden for finanskriseudvalget
Socialdemokraternes erhvervsordfører Benny Engelbrecht  peger på, at det embedsmandsudvalg, Det Systemiske Råd, som Nationalbanken mener, bør overtage ansvaret for den makroprudentielle politik, ’allerede har ret vide beføjelser.’


 
	Hvis man bruger erfaringen fra finanskrisen, så er det langt fra givet, at eksperter i Nationalbanken eller Finanstilsynet vil være hurtigere end politikerne til at tage initiativer, der sikrer stabiliteten i den finansielle sektor.

	Det siger professor Jesper Rangvid, der var formand for det regeringsnedsatte udvalg, der har undersøgt finanskrisens årsager.

	»Vi når frem til, at alle tre myndigheder – politikere, Finanstilsyn og Nationalbanken – ikke så krisen komme,« forklarer han.

	Derved skyder han en pil igennem den argumentation, som Nationalbanken bruger for, at udøvelsen af en kategori af finansiel regulering – såkaldt makroprudentielle tiltag – bør forankres hos uafhængige embedsmænd frem for hos politikerne.

	Nationalbanken mener, at »den makroprudentielle myndigheds uafhængighed bør vægtes højt,« skriver de i deres seneste kvartalsoversigt. Regeringen derimod lægger op til, at erhvervs- og vækstministeren skal være udøvende myndighed.

	De makroprudentielle tiltag dækker blandt andet over muligheden for løbende at bestemme, hvor meget polstring bankerne skal have i perioder med henholdsvis høj og lav vækst. Det er et nyt element i værktøjskassen, der er en udløber af EU’s CRD IV-direktiv, som er den opstramning af den finansielle regulering, som man internationalt er nået til enighed om.

	Danmark er et af de eneste EU-lande, hvor det ser ud til, at det bliver ministeren, der bliver den udøvende myndighed af den makroprudentielle regulering.

	»Foreløbige meldinger fra andre lande i Europa tyder på, at langt hovedparten vil tildele en uafhængig myndighed rollen som udøvende myndighed og dermed følge internationale anbefalinger fra IMF og ESRB (Det Europæiske Udvalg for Systemiske Risici, red.),« skriver Nationalbanken i sit høringssvar til det danske lovforslag, der skal udmønte CRD IV, som ifølge regeringens netop fremsatte lovprogram vil blive fremsat i november.

	»Der er en risiko for, at man gør tingene for langsomt, hvis man placerer ansvaret hos politikerne,« erkender Socialdemokraternes erhvervsordfører Benny Engelbrecht.

	Tidligere har Nationalbanken i sin publikation om finansiel stabilitet fra 2012 beskrevet, at makroprudentiel politik »skal bidrage til, at adfærden i den finansielle sektor under ét bliver mere sammenfaldende med samfundets interesser.«

– Er der ikke en demokratisk problemstilling i, at man vil flytte ansvaret fra en minister, der står til ansvar over for Folketinget, og så ud til ikke politisk-valgte embedsmænd?

	»Det er et spørgsmål om snitflader,« svarer Benny Engelbrecht.

	Han peger på, at det embedsmandsudvalg, Det Systemiske Råd, som Nationalbanken mener, bør overtage ansvaret for den makro-prudentielle politik, »allerede har ret vide beføjelser.«

	»På den måde har vi allerede givet embedsfolk og eksperter nogle muligheder for at holde i ørene. Men selvfølgelig ud fra nogle principper, som vi politisk har fastlagt,« uddyber Benny Engelbrecht.

	I Venstre understreger erhvervsordfører Kim Andersen, at Venstre ønsker en stærkere finansiel regulering, og med direktivet fra EU, er der en bunden opgave med at finde ud af, hvordan man bedst udmønter den strammere regulering.

	Men han stiller sig noget uforstående over for Nationalbankens holdning om, at politikerne ikke kan betros opgaven med at styre den makroprudentielle regulering.

	»Vi lever jo i et folkestyre og i et demokrati. Man kan mene, at det reagerer sent på udfordringer. Men det er en ensidig opfattelse,« siger Kim Andersen.

	»Under alle omstændigheder har demokrati og folkestyre den konsekvens, at man skal have folkestyret med sig. Og det håber jeg da, at Nationalbanken fortsat er indstillet på også at skulle,« siger han.

	Jesper Rangvid vil ikke blande sig i det konkrete lovforslag, der skal implementere CRD IV.

	Han gentager, at på den ene side handlede hverken embedsmænd eller politikere tilstrækkeligt i forhold til finanskrisen.

	På den anden side blev »det røde flag hejst klarere over for politikerne, end det gjorde for tilsynet og Nationalbanken.« Det taler for, at det trods alt kan være en god idé at give ansvaret til en uafhængig instans, siger han.

	»Men der kan jo også være et politisk ønske om ikke at gøre noget,« konstaterer Jesper Rangvid.

	Nationalbanken har ikke ønsket at uddybe over for Information, hvorfor de mener, at den makroprudentielle regulering bør ligge hos embedsmænd frem for politikere.

