Folkekirkens fjende er Finansministeriet
Debatmøde om folkekirkens fremtid er præget af frygt for, at djøficering vil fortrænge arbejdsglæde og ildhu. Uenighed blandt kirkefolk: Vil et kirkeråd modvirke eller fremme bureaukrati?
 
	Fhv. ombudsmand Hans Gammeltoft-Hansen søger at overbevise mødet i Vartov om, at et ’Folkekirkens Fællesudvalg’ vil være et værn mod djøficering af folkekirken. Salen var skeptisk.


 
	Udenfor gnister forårssolen i træernes bristefærdige knopper, så det vækker mindelser om en årtidssalme af N.F.S. Grundtvig. Indenfor – i Grundtvigs gamle højborg, det københavnske Vartov – forener de fremmødte syngevante røster sig i Folkehøjskolesangbogens nr. 282: »Frydeligt med jubelkor hilses vårens komme.«

	Salmen rummer disse strofer:

Kraft påny vort legem får,
	lægt er nu vort hjertesår
	i de glade stunder

	Og denne dags debatmøde er netop indkaldt for at drøfte, hvordan den danske folkekirke får fornyet kraft i sit legeme.

	Et udvalg under ledelse af tidligere ombudsmand og juraprofessor Hans Gammeltoft-Hansen har til regeringen afgivet flertalsindstilling om at udstyre folkekirken med et ’Folkekirkens Fællesudvalg’ til at sætte de overordnede rammer for kirkens trosliv og økonomi.

	Ikke mange kirkeforsamlinger finder sted, uden at nogen søger at sætte ansigt på djævelen. I Vartov er der ingen tvivl. Djævelen er Finansministeriet og alt dets værk: New Public Management, bureaukratisering og djøficering. Det dræber de kirkeansattes arbejdsglæde og de frivilliges ildhu, lyder klagemålet.

	Værn eller ekspedition?

	De, der ytrer sig i denne eftermiddags debat, vurderer forslaget om et 26 medlemmer stort ’Folkekirkens Fællesudvalg’ ud fra målestokken: Vil udvalget – valgt af kirkens menighedsrådsmedlemmer og suppleret med repræsentanter valgt af bisper, provster og præster – kunne tjene som et værn mod Finansministeriets djævelskab? Eller vil fællesudvalget tværtimod blive ekspeditionssekretariat for Finansministeriet?

	Den tidligere overvismand, økonomiprofessor Niels Kærgård er inviteret til at levere en uvildig analyse af Gammeltoft-udvalgets forslag. Det gør Kærgård med en underfundig vendsysselsk humor, der får latteren til at rulle.

	Niels Kærgård bekender, at hans egen umiddelbare holdning har været »den klassisk Grundtvigsk-Tidehvervske«: At den nuværende ordning, hvor ingen i folkekirken kan tale på dens vegne, og hvor kirkeministeren og Folketinget reelt bestemmer det hele »på mange måder er noget rod, men det fungerer godt og har fungeret i 150 år, så hvorfor lave det om?«

	»Hvis vi giver kirken mund og mæle, udtaler den sig vel bare om alt imellem himmel og jord,« nævner Niels Kærgård som en bekymring. På den anden side fremhæver Kærgård en række årsager til, at folkekirkens nuværende rod netop ikke kan fortsætte:

	»Medlemstallet er faldende – nu lige under 80 procent – og store andre trossamfund er kommet ind i billedet.«

	Politikerne i Folketinget, der hidtil har bestemt over folkekirken, er også blevet nogle andre, påpeger Niels Kærgård: »Gamle besindige mænd med rødder i den kirkelige tradition er erstattet af unge akademikere uden megen viden om kirken.«

	Hertil kommer, hvad Kærgård kalder »de lurende problemer«: At befolkningens bosætning forskyder sig, og at det kan nødvendiggøre lukning af kirker og bygning af nye.

	Svært med konventioner

	Oveni kommer ifølge Kærgård, at den danske kirkeordning med den statsintegrerede folkekirke er svært forenelig med internationale konventioner om lighed mellem religioner.

	Kærgård sætter dernæst ord på, hvad der nager forsamlingen:

	»Med et stærkt kirkeministerium, der er styret af et endnu stærkere finansministerium, er der fare for »djøficering«:

	»Incitamenter, effektmålinger og evidensbasering – alt det, der står i de elementære økonomilærebøger, inden mere indviklede ting kommer med. Det er gift for følelsen af ’kald’ og frivilligt arbejde.«

	»Derfor kan et ’Folkekirkens Fællesudvalg’ – eller et Kirkeråd, som mange foretrækker at kalde det – være en fristende løsning som et værn mod ’New Public Management’,« anfører Niels Kærgård.

	Men der kan ske det modsatte: At et kirkeråd fremmer bureaukratiseringen, påpeger Kærgård. De menighedsråd, som foreslås tildelt valgret og valgbarhed til Folkekirkens Fællesudvalg, er demokratisk svagt funderet. Der er kun afstemning ved i 4,9 procent af sognene. Resten har ’fredsvalg’. Og ved afstemningerne er stemmeprocenten kun 15, konstaterer Kærgård.

	Et så svagt funderet ’fællesudvalg’ vil have svært ved at beskytte kirken mod de finansministerielle strategier, mener han. Som et eksempel nævner Kærgård, at Gammeltoft-udvalget, der har været sammensat nogen- lunde efter opskriften på ’fællesudvalget’ ikke har været i stand til at modstå et pres fra Finansministeriet om at omlægge statsstøtten fra at være et løntilskud til præsterne til i stedet at være et bloktilskud, som der langt nemmere vil kunne skæres ned i.

	Formanden tilstår

	Kærgårds ord om det finansministerielle pres for overgang til bloktilskud udløser en tilståelse fra udvalgsformand Gammeltoft-Hansen:

	»Jeg havde gerne set, at forslaget om ændring til bloktilskud ikke var kommet med i udvalgsbetænkningen. Jeg gjorde, hvad jeg kunne, men det lykkedes ikke.«

	Gammeltoft-Hansen finder dog grund til at forsvare sit udvalgs forslag:

	»Hvis man mener, at alle dårligdomme kommer fra Finans- ministeriet, er det mig gådefuldt, at man kan være imod at overføre noget af kompetencen til et uafhængigt udvalg.«

	Nu har Gammeltoft talt sig varm – og harm:

	»Det er også meget forlangt, at vi i udvalg om folkekirkens struktur skulle kunne dæmme op for en administrativ udvikling, der har hærget i de sidste mange årtier – selv om den, måske, nu er noget på retur.«

	Fra salen bliver kritisk spurgt om et ’fællesudvalgs’ muligheder for at undgå bureaukrati. Spørgsmålet lyder:

	»Hvis folkekirken fremover modtager en stor pose penge i form af et bloktilskud, er det svært at forestille sig, at der ikke også vil være et krav om en detaljeret afrapportering?«

	Fhv. overvismand Niels Kærgård erklærer sig enig.

	Gammeltoft-Hansen medgiver:

	»Jo større beløb, man råder over til flere formål, des mere vil der være krav om afrapportering. Men det er dog udgiftstal, som findes i forvejen.«

	Det får biskoppen over Haders-lev Stift, Marianne Christiansen, til at fastslå:

	»93 procent af folkekirkens økonomi er lokal og fastsat af menighedsrådene – og sådan vil det blive ved med at være.«

	Chancen er nu

	Liberal Alliances kirkeordfører, Mette Bock, mener, at der nødvendigvis må ændres i kirkestyret nu: »Hvis vi ikke gør noget, kan det kun gå værre med statsliggørelse og bureaukrati.«

	Den socialdemokratiske kirkeordfører, Karen Klint, advarer mod at lade Folketinget fortsætte som folkekirkebestyrelse:

	»En tredjedel af Folketingets medlemmer skiftes ud ved hvert valg. Folkekirkeprocenten er ikke længere høj på Christiansborg. Det her er sidste udkald for at nå en mindelig ordning.«

	Udvalgsformand Gammeltoft-Hansen har allerede tidligere under mødet mindet om, at der siden 1849-grundloven har været fire kommissioner, der har foreslået en styreform for folkekirken, alle forgæves. Sidste fejlslagne forsøg var i 1940.

	Som sine afsluttende ord erklærer Gammeltoft fortrøstningsfuldt:

	»Hvis det hele ender med heller ikke at blive til noget denne gang, så kommer der ikke til at gå 74 år – som der gjorde fra 1940 og til nu – før denne sag dukker op igen.«

	Til Information erklærer Gammeltoft efter mødet:

	»Det her udvalg har i hvert fald gjort et godt forarbejde, hvis sagen skal tages op igen. Vi har været meget mere enige end de tidligere kommissioner om folkekirkens styre.«

