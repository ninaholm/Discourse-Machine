Sundhedsøkonomer: Svært at måle besparelserne ved Orkambi
Debatten om den dyre cystisk fibrose-medicin er for ensidig, fordi man ikke modregner sparede indlæggelser for patienter, mener foreningsformand. ’Helt korrekt’, erkender sundhedsøkonomer – men besparelserne er svære at måle og vil næppe gøre en stor forskel


 Efter Information i weekenden skrev om lægemidlet Orkambi til behandling af cystisk fibrose, som forventes at koste to millioner kr. årligt pr. patient, har flere CF-patienter og pårørende argumenteret for, at regnestykket er forsimplet.
For når eksperterne vurderer, at den lille lyserøde pille kan koste samfundet mindst 400 mio. kr. om året, glemmer de at modregne alle de besparelser, som Orkambi også giver. Det forklarer Sune Schackenfeldt, der er formand for Foreningen til Bekæmpelse af Cystisk Fibrose og far til to børn, der har gensygdommen.
»Cystisk fibrose-patienter får i forvejen meget dyr medicin, er indlagt i mange år, og nogle af dem bliver lungetransplanteret. Disse elementer bliver alle reduceret, samtidig med at forældrene får mulighed for at arbejde noget mere og på den måde bidrager mere til samfundet,« siger Schackenfeldt til Ritzau.
»Derfor bliver nettoudgiften heller ikke to millioner om året, ligesom regnestykket heller ikke tager højde for den øgede livskvalitet og den forlængelse af liv, som medicinen også medfører.«
Læs også: ’Vi er nødt til at tænke økonomi‘
Og det er ifølge to sundhedsøkonomer fuldstændig korrekt, at de socioøkonomiske gevinster skal modregnes, når man måler udgifterne til dyr sygehusmedicin. Men fordi Orkambi er helt nyt og næsten kun lige kommet på markedet i USA, kender hverken læger eller sundhedsøkonomer endnu de langsigtede virkninger ved medicinen. Derfor er regnestykket tæt på umuligt at lave, mener Karsten Vrangbæk, professor ved Institut for Folkesundhedsvidenskab på Københavns Universitet.
»Det eneste, vi har adgang til i dag, er data fra producenten selv. Men de er lavet på baggrund af randomiserede, kontrollerede forsøg med en bestemt gruppe patienter, som har deltaget under særlige vilkår og betingelser. Derfor ved vi reelt ikke, hvordan medicinen virker i praksis.«
Næppe stor forskel
Ifølge de kliniske undersøgelser øger Orkambi lungefunktionen på CF-patienter med 4-5 procent, samtidig med at akutte forværringer af lungefunktionen, som kræver indlæggelse, reduceres med omkring 40 procent. Og på baggrund af de tal er der næppe markante socioøkonomiske gevinster at hente på Orkambi, mener Jakob Kjellberg fra Kora, Det Nationale Institut for Kommuners og Regioners Analyse og Forskning.
»Det er et argument, vi tit hører ved indførelsen af ny medicin, og vi indregner det altid, når vi kan. Men når du har et lægemiddel som Orkambi, der koster flere millioner kroner om året, så skal det virkelig rykke noget, før vi ser en stor forskel,« siger Kjellberg.
Ifølge Danske Regioner koster en lungetransplantation 625.128 kroner på sundhedsbudgetterne i år, baseret på et kompliceret regnestykke i det såkaldte DRG-system. Jakob Kjellberg tilføjer, at en hospitalssengeplads som tommelfingerregel koster 5.000 kroner i døgnet. Og hvis man sammenholder det med, at en gennemsnitlig årsløn ligger på godt 300.000 kroner, så skal mange ting gå op i en højere enhed, før det giver en væsentlig besparelse i forhold til udgifterne til Orkambi.
»Med mindre Orkambi flytter dig fra, at du er på sygehuset hele tiden og dine forældre overhovedet ikke er på arbejde, til at du er rask og dine forældre arbejder fuld tid, så er besparelserne ved Orkambi marginale i forhold til omkostningerne,« siger Kjellberg.
»Men hvis det var sådan et mirakelprodukt, der gjorde patienterne raske, så ville vi jo heller ikke diskutere, hvorvidt man skal bruge det eller ej. Så var det en no-brainer. Det her handler om, at det flytter nogle procenters lungefunktion. Og det til en meget dyr pris.«
Læs også: 10-årige Elisabeth spiser 33 piller om dagen

