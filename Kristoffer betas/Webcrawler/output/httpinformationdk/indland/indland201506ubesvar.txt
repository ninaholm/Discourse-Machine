De ubesvarede spørgsmål om krigene
Hvis regeringen gør alvor af at nedlægge Irak- og Afghanistankommissionen, får hverken politikerne, forsvaret eller befolkningen svar på en lang række spørgsmål om Danmarks krigsdeltagelse. Det er skidt af hensyn til fremtiden, mener flere eksperter 


 1. Krigsgrundlaget
Det første spørgsmål, som Irak- og Afghanistankommissionen skal svare på, er om Danmarks deltagelse i Irak-krigen i 2003 var lovlig eller ulovlig.
Den daværende VK-regering under ledelse af Anders Fogh Rasmussen mente, at en række FN-resolutioner fra Golfkrigen i 1990-91 gav USA og dets allierede et gyldigt FN-mandat til at angribe Irak, men bl.a. daværende FN-generalsekretær Kofi Annan og folkeretsjurister har efterfølgende ment, at det ikke var tilfældet.
Ifølge professor i folkeret, Jens Elo Rytter, er spørgsmålet om krigens lovlighed det mest velbelyste af de mere end 20 delspørgsmål, som kommissionen behandler. Både i Storbritannien og Holland er lignende kommissioner nået frem til, at krigen var i strid med FN-pagten.
»Det skulle undre mig meget, om kommissionen, der ikke har nogen folkeretlig ekspertise, skulle komme frem til overraskende og epokegørende konklusioner på det her område,« siger Jens Elo Rytter og peger på, at »langt de fleste folkeretsjurister mener, at det ikke var i overensstemmelse med FN-pagten at gå ind i Irak.«
Også Ole Wæver, professor i international politik, mener, at konklusionen på spørgsmålet om krigens lovlighed er mere eller mindre givet på forhånd. »Langt hen ad vejen ved vi godt, om det var lovligt eller ikke lovligt at deltage i Irak-krigen, så her går vi ikke glip af meget,« siger han.
Det mener han til gengæld er tilfældet, når det kommer til den anden halvdel af kommissionens undersøgelse af krigsgrundlaget.
Her er det opgaven at svare på, hvad danske myndigheder vidste om den trussel mod verdensfreden, som Irak angiveligt udgjorde forud for krigen.
Her skal kommissionen bl.a. se på, hvad Udenrigs-, Forsvars- og Statsministeriet havde af oplysninger om Iraks besiddelse af masseødelæggelsesvåben og om den irakiske regerings forbindelser til terrororganisationen al-Qaeda. Og ikke mindst, hvad Forsvarets Efterretningstjeneste vidste.
Læs også: Soldater-fagforeninger kritiserer nedlæggelse af krigskommission
Den daværende regering mente, at Irak var en overhængende trussel mod den internationale fred og sikkerhed, men undersøgelser i bl.a. USA og Storbritannien har vist, at det internationale samfunds viden om forholdene i Irak var meget mangelfuld og præget af politisk ønsketænkning.
»Det er meget interessant, hvad det informationsmæssige grundlag var, og hvem der i givet fald har begået fejl i den forbindelse,« siger Ole Wæver.
»Det samme spørgsmål har været genstand for grundige undersøgelser i både USA og Storbritannien, så det er virkelig mærkeligt, hvis Danmark ikke ønsker en læringsproces på dette felt,« siger han.
Polfoto
2. Fangebehandling
Det andet store spørgsmål, som Irak- og Afghanistankommissionen skal undersøge, er, om Danmark har overholdt de internationale konventioner i forbindelse med sin måde at håndtere fanger på i Irak og Afghanistan.
Danske regeringer har frem til 2012 ment, at det var i orden, at danske styrker udleverede fanger til de lokale myndigheder. Men bl.a. militære og diplomatiske dokumenter, offentliggjort af WikiLeaks og menneskeretsrapporter – og omtalt i Information – har vist, at udleveringerne skete trods kendskabet til omfattende tortur og fangemishandling.
Kommissionen skal i den forbindelse svare på, hvem der vidste hvad hvornår, og hvor grænsen for Danmarks juridiske medansvar går.
»På det punkt er der helt klart noget at lære, ikke mindst i forhold til fremtiden,« siger Jens Elo Rytter, professor i folkeret. »Der har været en del medieomtale af enkeltsager, men  vi kunne godt bruge en mere generel undersøgelse. Man kan jo ikke udelukke, at danske styrker igen kommer i en situation, hvor der skal tages fanger.«
Også Ole Wæver, professor i international politik, finder det kritisabelt, at fangebehandlingen ikke bliver vurderet.
»Det er ærgerligt, for næste gang vi kommer i situationer, hvor vi skal tage fanger,  har vi heller ikke noget svar på, hvad Danmarks folkeretlige ansvar er,« siger Ole Wæver. »Lige nu er det ikke relevant i krigen mod Islamisk Stat, men hvem ved, hvordan det ser ud om tre, fem eller syv år?«
Udover det rent folkeretlige skal kommissionen også redegøre for omfanget af tilfangetagelser og udleveringer, samt hvem operationerne blev udført sammen med.
3. Politisk ansvar
Det tredje store spørgsmål, som Irak- og Afghanistankommissionen skal svare på, er, om de ansvarlige regeringer har orienteret Folketinget retvisende og tilstrækkeligt, både i forbindelse med beslutningen om at gå i krig mod Saddam Husseins Irak og i forbindelse med håndteringen af fanger i Irak og Afghanistan.
De ansvarlige regeringer har selv ment, at Folketinget har fået rigtige og tilstrækkelige oplysninger, men blandt andet medierne – heriblandt Information – har flere gange påvist, at Folketinget har fået misvisende oplysninger om den irakiske trussel. Og Forsvaret har selv efterfølgende oplyst, at Danmark har taget langt flere fanger, end Folketinget vidste.  
Læs også: Frygten for fakta
Tidligere udenrigsminister Per Stig Møller er meget tilfreds med udsigten til at slippe for nærmere granskning af beslutningen om at deltage i Irak-krigen og informationsniveauet til Folketinget. Ifølge Per Stig Møller har kommissionen hele tiden haft slagside, fordi den kun beskæftiger sig med krigsgrundlaget i 2003 og ikke med Nyrup-regeringens beslutning om at bruge militær magt mod Irak i 1998. Han afviser også beskyldninger om, at embedsmændene i Udenrigsministeriet fik besked på at erklære krigen for lovlig i 2003. »Der har været rygter om politisk diktat, men det har Friis Arne Petersen og de andre embedsmænd jo afvist. Hvis der var et politisk diktat i 2003, så var der det også i 1998,« siger han.
I forbindelse med vurderingen af informationerne til Folketinget, skal kommissionen også overveje, om der er nogen af de politikere og embedsmænd, som har været involveret i krigsbeslutningerne eller i beslutningerne om fangehåndtering, som bør stilles retligt til ansvar.
»Det er helt rigtigt at nedlægge kommissionen,« siger Per Stig Møller. »Det har jo hele tiden bare handlet om at få mig og Anders Fogh i spjældet.«
Ole Wæver mener dog, at Irak- og Afghanistan-kommissionen handler om meget andet.
»Kritikerne forsøger at fremstille kommissionen som en heksejagt på tidligere politikere, der skal stilles til ansvar. De mener, kommissionsundersøgelsen er spild af penge. Men hvis man ser på, hvad det fremover kan betyde i menneskeliv, at Danmark ikke har en klar politik, både med hensyn til hvilke krige vi deltager i og med hensyn til fangebehandling, så er det et noget kynisk argument,« siger han. »De her krige er i forvejen så dyre, at det er svært at se, at det kan være spild af penge at sikre en ordentlig erfaringsopsamling.«
Derudover er det også en af Irak- og Afghanistan-kommissionens opgaver at komme med forslag til nye love og regler for både krigsdeltagelse og fangehåndtering.

