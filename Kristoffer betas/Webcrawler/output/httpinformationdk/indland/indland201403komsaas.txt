Han kom, han så, han sejrede
En af det seneste årtis måske mest kontroversielle danske politikere er død. Jesper Langballe blev 74
 
	Mens Jesper Langballe var med til at ændre tonen i udlændingedebatten, og dermed gøre Dansk Folkeparti ’stuerent’, kostede den ham i 2010 en dom for racistiske udtalelser


 
1939-2014

	Han blev spøgende kaldt »Gravballe« på grund af sine angivelige forhistoriske holdninger. Men for Dansk Folkepartis Jesper Langballe, der lørdag døde i en alder af 74, var der ikke noget at spøge med.

	Selv om han bogstavelig talt var den skægge fætter af de to, var Jesper Langballe, sammen med partifællen og præsten Søren Krarup, i et kvart århundrede fanget i en kamp på liv og død med kulturradikalismen.

	Derfor mente Jesper Langballe – ligesom modstandskæmperne under Anden Verdenskrig – ikke at have noget valg, da Pia Kjærsgaard i 2000 ringede og spurgte, om han havde lyst til at stille op til Folketinget.

	Indtil da havde det været anti-intellektuelt og nærmest småvulgært at stemme på Dansk Folkeparti. Så partiets daværende pressechef, Søren Espersen, der kendte Jesper Langballe og Søren Krarup (som også fik en telefonopringning) fra Den Danske Forening, så i de to præster, hvad pianisterne trængte til: en fernis af danskhed og nationalkonservatisme oven på resterne af grundmalingen fra Fremskridtspartiets liberalisme.

	Jesper Langballe mente ellers, at præster ikke måtte være medlemmer af et politisk parti - endsige sammenblande politik og religion.

	Men partiformanden overbeviste ham alligevel om vigtigheden af ikke bare sagen men også om hans egen persons betydning (som alle politikere var også Jesper Langballe modtagelig for smiger). Til gengæld kvitterede han med at beskrive hende som Danmarks svar på Jeanne d’Arc.

	Den tidligere journalist ved Morgenavisen Jyllands-Posten, som i 1975 fravalgte pennen til fordel for præstekåben i det midtjyske landsogn Thorning, blev da også fra starten kendt for sin kamp mod flygtningepolitikken. Det var Jesper Langballe og Søren Krarup, der i 1986 først brød gennem den politiske lydmur i udlændingepolitikken, da de satte sig i spidsen for en protest mod Flygtningehjælpens forsøg på at finde indsamlere til Flygtning 86.

	De efterfølgende års udlændingedebat gjorde for mange Jesper Langballe til et af symbolerne på den danske fremmedfjendskhed, som Niels Hausgaard synger om i »Middelaldersang«, hvor omkvædet er:

	»Til jer vi os nu klamrer, Jeres navne i stene vi hamrer, Langballe, Krarup og Camre«.

	Mens Jesper Langballe var med til at ændre tonen i udlændingedebatten, og dermed gøre Dansk Folkeparti »stuerent«, kostede den ham i 201o en dom for racistiske udtalelser, efter at have forsvaret Lars Hedegaard udtalelser om muslimske fædre:

	»Selvfølgelig skulle Lars Hedegaard ikke have sagt, at der er muslimske fædre, der voldtager deres børn, når sandheden i stedet synes at være, at de nøjes med at slå døtrene ihjel (de såkaldte æresdrab) – og i øvrigt vender det blinde øje til,« forklarede Jesper Langballe.

	Selv om Jesper Langballe erkendte at have formuleret sig lidt »kækt«, var han nu ellers ligeglad. Kritikken kom fra det »over-Danmark«, de intellektuelle, mediefolkene og meningsdannere, der terroriserede den almindelige befolkning med deres bedrevidende holdninger gennem generationer. Lige frem til »systemskiftet« i 2001, som bragte ham selv og »under-Danmark« til magten.

	Ikke bare sagde sociale konventioner aldrig Jesper Langballe noget. Han var distræt, grænsende til det fraværende, efter som barn at have lært at overleve ved at lukke en ubehagelig verden ude.

	Faderen, lægen og modstandsmanden Mogens Langballe kunne ikke klare presset og endte med at blive stofmisbruger og begå selvmord efter besættelsen. Og hustruen, Gittes, problemer og ikke mindst alkoholproblemer erkendte Jesper Langballe efter dennes død i 2005 ikke have lyttet nok til.

	Inden sin død nåede Mogens Langballe dog at fortælle sønnen det, som han senere beskrev som ledetråden i sin politik, nemlig at »man skal overlade et frit land til sine børn«.

	Derfor var det med sindsro, at Jesper Langballe, ligesom Søren Krarup, besluttede ikke at genopstille ved folketingsvalget i 2011. Han var kommet, havde set og sejret.

	 

