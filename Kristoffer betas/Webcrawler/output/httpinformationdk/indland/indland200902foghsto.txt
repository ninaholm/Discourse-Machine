Fogh støtter Karen Jespersen
På sit ugentlige pressemøde bakker statsministeren op om velfærdsminister Karen Jespersens kritik af talsmændene for Muslimernes Fællesråd


 Det er helt fint, at Karen Jespersen gik ud og kritiserede talsmændene for Muslimernes Fællesråd, Zubair Butt Hussain og Abdul Wahid Petersen. Sådan lyder budskabet fra statsminister Anders Fogh Rasmussen på det ugentlige pressemøde i går. 
Sagen blev rejst, da Venstres velfærdsminister, Karen Jespersen, i sidste uge kaldte Muslimernes Fællesråd en organisation med muslimske ekstremister i spidsen og dermed en organisation, som Københavns Kommune under ingen omstændigheder bør samarbejde med. Udtalelsen splittede efterfølgende partiet, da Eyvind Vesselbo, der sidder i Folketingets Integrationsudvalg, beskyldte Karen Jespersen for at sætte alle muslimer i bås som ekstremister. 
"Kommunens samarbejde vil jeg ikke kommentere, da jeg ikke kender det konkrete indhold. Men jeg deler Karen Jespersens undren over talsmandens udsagn vedrørende kvinder og stening. Jeg betragter stening som det mest modbydelige, man kan forestille sig, og jeg mener, at det burde være nemt for Abdul Wahid Petersen at tage afstand fra stening. Jeg må så konstatere, at det ikke har været muligt at få en klar afstandtagen fra stening, og derfor deler jeg Karen Jespersens holdning," siger Fogh.
ritzau

