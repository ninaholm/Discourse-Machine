Hvert andet barn på Indre Nørrebro sendes i privatskole
På Nørrebro i København er folkeskolen ikke længere at betragte som folkets skole, advarer professor. Borgmester anerkender problemet, men mener at politikerne har taget fat om det – bl.a. ved at ændre på skoledistriktet


 Hvad ville du gøre, hvis to tredjedele af eleverne på den folkeskole, dit barn hører til, var tosprogede, og skolens karaktergennemsnit var væsentligt lavere end landsgennemsnittet? I Blågård Skoles distrikt på Indre Nørrebro i København har forældrene til 45 procent af børnene valgt at sende dem i privatskole. Det viser tal fra Københavns Kommune.
»Det er forfærdeligt. Et utrolig alvorligt problem for folkeskolen. Ja, vi må jo konstatere, at der på Nørrebro ikke længere er tale om folkets skole,« siger professor i pædagogik ved Aarhus Universitet Niels Egelund.
Ved det seneste folketingsvalg fik SF og Enhedslisten mere end 40 pct. af stemmerne på Nørrebro. Partier, der normalt støtter en stærk folkeskole.
»Privatskolen er ikke længere et ideologisk tilvalg. Privatskolernes fremgang handler om et fravalg af folkeskolen, og det er samfundsmæssigt dybt problematisk. Det kan godt være, man stemmer venstreorienteret, men når det kommer til ens børn, så vælger man med hjertet og ikke hjernen,« siger Niels Egelund.
Det er de ressourcestærke børn, der siver til privatskolerne, og det svækker folkeskolens position i kampen for at give alle børn lige muligheder. »Det positive kammeratskab udebliver, når der ikke længere er et tilstrækkeligt antal børn i klassen, der kan hæve det generelle niveau,« siger Niels Egelund.
Utrygge forældre
To tredjedele af eleverne på Blågård Skole er tosprogede, mens det kun gælder for én tredjedel af børnene i skoledistriktet som helhed. Københavns Kommune har for nylig ændret skoledistrikterne, så flere elever fra ressourcestærke familier fra næste skoleår hører til Blågård Skole. Det har betydet højlydte protester fra mange af de berørte forældre.
Børne- og ungdomsborgmester Anne Vang (S) anerkender, at der er problemer på Nørrebro, men siger: »Blågård Skole har fået mange politiske tæsk i medierne de seneste år – og ikke altid berettiget. Det har uden tvivl gjort en del lokale forældre utrygge ved at vælge skolen til. Det er ærgerligt, for Blågård Skole er inde i en god udvikling med højt kvalificerede medarbejdere og forældre, som er glade for skolen og engagerer sig i den.«

