Fængselsbetjente skal til at bære peberspray
Peberspray i fængslerne virker, mener justitsministeren, som derfor vil udvide fængselsbetjentenes adgang hertil. Kritikere mener ikke, at det er løsningen på problemet med farlige fanger
Fængselsbetjente skal til at have peberspray med rundt på jobbet, mener justitsministeren. En undersøgelse har ellers påvist, at indførelsen af peberspray i 2008 har mere end tredoblet politiets samlede brug af magtmidler – til gengæld har den ikke mindsket politiets brug af stave og skydevåben, hvilket blandt andet var hensigten.


 Efter flere års diskussioner bliver fængselsbetjentene nu udstyret med peberspray, som en fast del af deres udrustning, når de kommer i kontakt med de særligt farlige fanger i de lukkede afdelinger, lukkede fængsler og arresthuse.
Justitsminister Karen Hækkerup (S) oplyser i et svar til Folketingets retsudvalg, at hun har valgt følge Direktoratet for Kriminalforsorgens anbefaling og udvide personalets adgang til at bære peberspray. Hidtil har peberspraydåser stået i aflåste skabe og måtte først udleveres, hvis der forelå en »særlig risikosituation«.
»Justitsministeriet har i den forbindelse – foruden de generelle gode erfaringer – lagt vægt på, at der fortsat alene vil være tale om en adgang til at bære peberspray i en række nærmere angivne risikosituationer. Justitsministeriet har endvidere lagt vægt på, at en sådan udvidelse kan medvirke til at styrke personalets sikkerhed,« skriver Karen Hækkerup.
Ifølge Kriminalforsorgens evaluering af brugen af peberspray, der blev indført i samtlige fængsler og arresthuse i 2011, har den haft den »ønskede effekt og virkning ved primært at virke præventivt, og i de skarpe tilfælde at have pacificeret indsatte, således at behov for yderligere magtanvendelse har været minimeret«.
Tidligere har såvel Landsforeningen af Forsvarsadvokater som Landsforeningen Krim ellers advaret om, at peberspray blot bliver brugt som et yderligere magtmiddel og ikke som erstatning for et andet magtmiddel.
Mere vold i fængslerne
Lars Holmberg, professor i politividenskab ved Aalborg Universitet (København) har i en undersøgelse påvist, at indførelsen af peberspray i 2008 har mere end tredoblet politiets samlede brug af magtmidler – til gengæld har den ikke mindsket politiets brug af stave og skydevåben, hvilket blandt andet var hensigten.
I dag frygter Enhedslistens gruppeformand, Stine Brix, at det også blot bliver konsekvensen af fængselsbetjentenes udvidede adgang til at bruge peberspray.
»Erfaringen fra politiets brug af peberspray tyder på, at det bare bliver endnu et magtmiddel. Vi så hellere, at der kom flere ansatte, så situationerne ikke opstår. Det er en bedre løsning end at lade folk være alene på vagt og så give dem en peberspray, der risikerer at medføre personskader.«
Institut for Menneskerettigheder undersøger for øjeblikket brugen af peberspray i fængsler og arresthuse. Rapporten ventes færdig efter sommerferien.
Seniorforsker Peter Vedel Kessing henviser til, at Den Europæiske Menneskerettighedsdomstol for nylig i en dom kritiserede brugen af peberspray i lukkede rum – hvilket jo ofte vil være tilfældet i netop fængsler og arresthuse.
»Menneskerettighedsdomstolen har tidligere set på politiets brug af peberspray, og nogle er blevet dømt for denne brug. Men nu har domstolen for første gang set på brugen i fængsler. Der var de altså meget kritiske,« siger Peter Vedel Kessing.
K: Det er bedre end at bokse
De Konservatives retsordfører, Tom Behnke, afviser dog, at der skulle være noget problem.
»Peberspray er et magtmiddel, som er ekstremt effektivt, men ikke giver nogen skader. Det er bedre at bruge peberspray end at skulle til at bokse med fanger, som er gået af amok. Selv om det gør ekstremt ondt at få peberspray i øjnene, så giver det jo ingen skader,« siger Tom Behnke.
Fængselsforbundet har da også længe efterlyst peberspray som en fast del af udrustningen hos medlemmerne på de lukkede afdelinger, i de lukkede fængsler samt arresthusene.
Fængselsforbundets formand, Kim Østerbye, har også svært ved at forstå kritikerne:
»De sammenligner brugen af peberspray med brugen af ingenting. Hvis en fange for eksempel går amok og står og svinger med en stol foran, så ville vi normalt skulle hive skjolde og stave frem og slå den pågældende i gulvet for derefter komme håndjern på ham. Nu skyder man ham med en peberspray, hvorefter han smider stolen og holder sig for øjnene. 10 minutter efter er han ved sine fulde fem og har ingen men. Det må da alt andet lige være lempeligere for alle. Både ham og os«.

