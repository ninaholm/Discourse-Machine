'Det var ligesom en straf'
Først fik 38-årige Salado Hassan frataget børnetilskuddet til sine fem børn, fordi Holbæk kommune ikke troede på, at hun reelt var enlig forsørger. Nu har Det Sociale Nævn ændret afgørelsen på baggrund af nøjagtigt de samme oplysninger, som kommunen hele tiden har haft
Salado Hassan får nu en række offentlige ydelser med tilbagevirkende kraft, efter Holbæk Kommune har skiftet mening og nu alligevel tror på, at Hassan er enlig forsøger.


 De sidste fire måneder har været særligt hårde for Salado Hassan og hendes fem børn. I november skrev Information om den 38-årige kvinde, som fik frataget det almindelige og ekstraordinære børnetilskud, fordi kontrolgruppen i Holbæk ikke troede på, at hun reelt var enlig forsørger.
Nu, fire måneder senere, har Det Sociale Nævn netop givet Salado Hassan medhold i hendes klage. Og nævnets begrundelse sker på baggrund af nøjagtig de samme oplysninger, som kommunen hele tiden har haft. Salado Hassan bliver nu igen betragtet som enlig forsørger, og fra denne måned får hun igen børnetilskuddet, fripladserne i børnenes institutioner, og boligsikrinen kommer op på samme niveau, som den var på før. Det Sociale Nævn har også besluttet, at Salado nu får bevilling til et særligt børnetilskud med tilbagevirkende kraft på i alt 75.603 kroner.
Da Information igen besøger Salado i hendes lejlighed i en Lejerbo-bebyggelse i udkanten af Holbæk, er der usædvanligt stille i hjemmet. Salados fem børn er i henholdsvis skole og børnehave, og der er et par timer til, at børnene skal hentes.
»Mine naboer er løbende kommet med poser med mad, tøj og toiletpapir,« forklarer Salado fra sin sofa i stuen.
»Jeg blev meget glad for deres venlighed. Men jeg ved heller ikke, hvad jeg havde gjort uden.«
For i de uger, hvor naboerne ikke bankede på døren med poser i hænderne, har der været langt mellem både vintertøj og madindkøb. Siden november har Salado forsørget sig selv og sine fem børn for en udbetalt kontanthjælp på godt 11.000 kr., hvoraf huslejen slugte knap halvdelen.
Samme beviser
Salado Hassans sag er langt fra enestående, og der er flere på vej. Holbæk kommune har nemlig, ligesom de fleste danske kommuner, et særligt  team, der skal jagte sociale  bedragere. Men kommunen behøver ikke »føre egentligt bevis for, at der er tale om ægteskabslignende forhold«. Den skal blot »kunne sandsynliggøre dette«.
Salado Hassan har hele tiden afvist, at der skulle være nogen mand i husstanden. Det samme gjorde hendes naboer. Seks ud af Salados syv naboer i opgangen underskrev i sin tid en tro og  love-erklæring om, at de ikke kendte noget til nogen mand, der skulle komme fast i hendes hjem.
Heller ikke lederen af den børnehave, hvor Salados børn går, kunne genkende billedet af, at der skulle være en mand i hendes liv. Lederen slog over for kommunen fast, at børnene kun to gange er blevet hentet af deres respektive fædre i løbet af de to år, børnene har gået i institutionen.
Men det ændrede ikke kommunens holdning til Salado Hassans sag. Kommunens oprindelige afgørelse var alene baseret på oplysninger fra Salado Hassan og fra faren til hendes yngste søn, som kontrolgruppen mente var i et ægteskabslignende forhold med Salado. Nævnets afgørelse begrundes blandt andet med »at faren hjælper Salado Hassan med at få børnene i tøjet mellem kl. 7 og 9, idet hun har mange børn«, som der står i brevet. Men det betyder ikke, at Salado Hassan ikke reelt er enlig, konstaterer nævnet. I kommunens oprindelige afgørelse henviste man til, at faren overførte penge til Salado Hassan ca. en gang om måneden, men ej heller det faktum betyder, at de lever som ægtefæller, slår nævnet fast. For »det er ikke et krav, at der fastsættes børnebidrag i Statsforvaltningen, hvorfor farens  betaling af ca. 1.000 kr. månedligt ikke giver anledning til et andet udfald i sagen«.
Desuden har nævnet lagt »særligt vægt på«, at Salado Hassans ekskæreste har giftet sig igen og bor fast på egen adresse. Alt sammen oplysninger, som kommunen hele tiden har været bekendt med.
En straf
Det har været »et rigtig hårdt liv«, de sidste fire måneder forklarer Salado Hassan fra sin stue, hvor man er nødt til at beholde sin sweater på, fordi den kolde blæst trænger ind gennem væggene. Hun har været meget sur og ked af det, forklarer hun: »Det har været ligesom en straf, og det var hårdt, at de ikke ville høre på mig.«
Det var svært at skulle forklare børnene, hvorfor der nogle gange ikke var nok mad, eller hvorfor de ingen penge havde, forklarer Salado Hassan og bladrer i stakken af åbne rudekuverter fra de sidste fire måneder fra kommunen, Lejerbo og el-selskabet.
»Jeg synes ikke, jeg har gjort noget forkert. Og jeg er glad for, at det er gået i orden nu.«
Salado Hassan har nu søgt om at begynde til danskundervisning, og selv om hun før har søgt uden at få det godkendt som en del af aktiveringen, er hun optimistisk med hensyn til, at det går i orden.
»Det har kommunen  i hvert fald lovet,« siger hun.

