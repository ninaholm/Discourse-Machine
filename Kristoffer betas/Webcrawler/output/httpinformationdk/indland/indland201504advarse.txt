Advarsel: Lavere sociale ydelser skaber flere lavtlønsjob
Skal vi investere i folk og give dem nogle flere kvalifikationer, så vi skaber nogle job til en ordentlig løn, eller skal vi sænke de offentlige ydelser, så vi får skabt nogle flere lavtlønsjob, lyder et af spørgsmålene efter nyt forslag fra DA


 Økonomer advarer om, at når Dansk Arbejdsgiverforening (DA) nu foreslår lavere sociale ydelser for at få flere i arbejde, så vil dette føre til en lavere mindsteløn og et såkaldt lavtlønsarbejdsmarked.
Det sker, efter at DA’s administrerende direktør, Jørn Neergaard, i Berlingske har annonceret, at de lavere sociale ydelser er nødvendige, hvis man ikke skal »ødelægge dansk økonomi fuldstændigt, og hvis velfærdssamfundet på længere sigt skal hænge sammen«.
En advarsel, Kristian Weise, direktør i tænketanken Cevea, kalder »useriøs«, med henvisning til at Danmark netop har gennemført en lang række reformer de senere år.
»Først og fremmest må man huske på, at DA er en arbejdsgiverorganisation, hvis interesse er at varetage arbejdsgivernes interesser. Og deres målsætning det seneste årti har været at øge udbuddet af arbejdskraft. Det vil nemlig gøre det nemmere enten at finde denne arbejdskraft eller forhandle løn med den,« siger Kristian Weise og fortsætter:
»Men konsekvensen bliver, at der både kommer flere fattige og et pres på de lave lønningerne. I dag fungerer dagpengene og kontanthjælpen reelt som en slags mindsteløn, og sænker man dem, så følger de laveste lønninger efter nedad. Sidstnævnte betyder, at vi får et lavtlønsarbejdsmarked.«
Skal vi investere i folk?
Lars Andersen, direktør i Arbejderbevægelsens Erhvervsråd (AE), har også svært ved at genkende DA’s dommedagsscenarie.
»Vi har lige gennemført reformer af dagpengene, kontanthjælpen, førtidspensionen – og snart også af integrationsindsatsen. Vi har allerede en høj beskæftigelsesfrekvens – også set i lyset af at vi har været igennem en krise – og den er på vej op. Så det er mere et spørgsmål om, hvilken vej man vil gå,« siger Lars Andersen og fortsætter:
»Skal vi investere i folk og løfte kvalifikationerne, så vi skaber nogle job til en ordentlig løn, eller skal vi sænke de offentlige ydelser, så vi får skabt nogle flere lavtlønsjob? Det er de to hovedstrategier. Og det er måske ikke så mærkeligt, at DA vælger den første strategi, for den vil også være med til at presse lønnen.«
Tænketanken CEPOS har til gengæld netop foreslået at sænke ydelserne for 64.000 ud af de i alt 146.000 kontanthjælpsmodtagere, og cheføkonom Mads Lundby Hansen mener, at DA’s forslag er et skridt i den rigtige retning. Hvor DA foreslår at sænke kontanthjælpen med 1.000 kroner om måneden før skat for forsørgere over 30 år, foreslår CEPOS en sænkning på 2.000 kroner for halvdelen af kontanthjælpsmodtagerne.
»Forslaget vil bidrage til, at danskere i større udstrækning vil tage de mange job, der i dag besættes af tusindvis af østeuropæere i Danmark. Mange af disse job fravælges af danskere, blandt andet fordi overførselsindkomsterne i en række tilfælde er for høje. Vi har 700.000 danskere i den erhvervsaktive alder på overførselsindkomst. Det er alt for mange,« siger Mads Lundby Hansen.
DA’s forslag kommer, efter at Venstre i en ny kampagne har sat fokus på beløbet 454.215 kroner. Det beløb kan et ægtepar på over 30 år på kontanthjælp med tre børn få årligt i samlet værdi af kontanthjælp.
Torben Tranæs, forskningschef i Rockwool Fondens Forskningsenhed, understreger dog, at en sænkning af de sociale ydelser nok vil resultere i lavere mindstelønninger, men at disse samtidig med tiden igen vil mindske fordelen ved at tage et arbejde for nye lavestlønnede.
»Hvis man i morgen satte kontanthjælpen ned, så fremkommer den såkaldte beskæftigelseseffekt ved, at afstanden igen gradvist bliver mindre mellem kontanthjælpen og de observerede mindstelønninger. Tanken er netop, at folk skal tage job til en lavere løn – og så bliver afstanden mindre. Hvis denne afstand en dag kommer tilbage til det samme niveau, ville man sige: ’Hov, nu har vi igen et problem’ – hvis man altså kun kiggede på afstanden. Man kan ikke afgøre, om vi har et problem ud fra denne afstand,« siger Torben Tranæs.
Statsminister Helle Thorning-Schmidt (S) har kritiseret Venstre for ikke at ville tage afstand fra DA’s forslag. »Retningen er rigtig,« lyder det fra Venstres næstformand, Kristian Jensen.

