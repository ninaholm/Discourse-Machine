Gidsel: Fik tæv før opringninger til EB-journalister
Gidslerne fra det kaprede skib M/V Leopard blev tvunget til at ringe til journalister, og forud blev de slået af piraterne, så det kunne høres, at de var bange. Sådan lyder påstanden i den klage over Ekstra Bladet, som Søfartens Ledere har sendt på vegne af deres medlem Eddy Lopez, der var kaptajn på det kaprede skib


 
	Hver gang vi skulle tale med journalister, fik vi tæsk, så det kunne høres, at vi var bange, og vi fik at vide, hvad vi skulle sige. Vi talte aldrig på noget tidspunkt frit. Slet ikke.«

	Sådan citeres kaptajn Eddy Lopez i den klage over Ekstra Bladet, som fagforbundet Søfartens Ledere har sendt til Pressenævnet. Eddy Lopez blev sammen med Søren Lyngbjørn og fire filippinske søfolk fra det kaprede skib Leopard holdt som gidsel af somaliske pirater i 838 dage, indtil de i slutningen af april i år endelig blev løsladt.

	Eddy Lopez forklarer i klagen, hvordan piraternes forhandler Yonis Hassan »tvang os til at ringe til danske aviser«, og at somalieren havde »en person i Danmark, som oversatte samtalerne og avisartiklerne og mails for ham«.

	Ifølge klagen over Ekstra Bladet føler Eddy Lopez generelt »både sin personlige integritet og sit privatliv groft krænket ved at blive udstillet på en ydmygende og ærekrænkende måde«.

	Avisens chefredaktør Poul Madsen er forbløffet over klagen: »Vi er meget overraskede. Vi har ikke haft indtryk af, at Eddy Lopez var utilfreds,« siger han.

	Selv om der er forhold i klagen, som Poul Madsen umiddelbart mener er skrevet mod bedre vidende, og som avisens jurister nu undersøger, så vil han gerne afslutte sagen.

	»Også meget gerne inden Pressenævnet en gang til oktober vil være færdig med at behandle klagen. Vi er ulykkelige over, at Eddy Lopez føler sig krænket,« som chefredaktøren siger.

	Blod i afføringen

	Fra den 1. juli 2012 og i tiden frem til løsladelsen den 30. april kørte Ekstra Bladet en kampagne under overskriften »Skal Eddy og Søren rådne op i Somalia«. Men ifølge Søfartens Ledere har Eddy Lopez afvist, at avisens mange artikler har været i hans eller hans besætnings interesse.

	Information har fået adgang til klagen gennem Søfartens Ledere, og klagen er første gang, hvor Eddy Lopez efter frigivelsen udtaler sig om forholdene som somalisk gidsel:

	»Jeg ville ikke udstilles på den ydmygende og nedværdigende måde. Jeg ville ikke have, at mine unger og min kone skulle se mig sådan,« har kaptajnen udtalt til Søfartens Ledere.

	Blandt Ekstra Bladets mange artikler om Eddy og Søren indgik et interview med de to sømænd, som blev bragt i avisen den 6. januar 2013. Interviewet var lavet af en dansksomalisk freelancejournalist, som Ekstra Bladet havde hyret til opgaven:

	»Jeg har smerter over det hele. Vi har sovet på jorden i to år nu, og jeg har smerter i ryggen. Jeg har mavesår. Når jeg går på toilettet, er der blod i afføringen. Vi er også blevet slået og torteret,« blev Eddy Lopez citeret for, da journalisten ringede til gidslerne fra et sted »i ørkenen uden for byen Galkayo, hvor han ikke kan spores af GPS«.

	Eddy Lopez blev i interviewet spurgt, om han kunne tale frit: »Jo, jeg snakker frivilligt,« lød den kaprede kaptajns svar i Ekstra Bladets interview.

	Men sådan var det aldrig, for som det hedder i klagen:

	»Vi talte aldrig frit. Ikke på noget tidspunkt.«

	Både før og efter frigivelsen har det været heftigt debatteret, om Ekstra Bladets mange artikler om Eddy og Søren dybest set gavnede piraterne mere, end de gavnede gidslerne. Kritikken har gået på, at piraterne har haft en interesse i at fremmane et truende billede af søfolkenes tilstand, herunder deres helbred, hvorfor artiklerne mere eller mindre har fungeret som brikker i det spil. Omvendt har avisen gjort gældende, at den først gik ind i sagen, da der var gået 300 dage, og avisens artikler var med til at sikre, at de kaprede søfolk ikke blev glemt.

	Kæden hopper af

	I en kommentar samtidig med interviewet den 6. januar 2013 forklarede Ekstra Bladets chefredaktør Poul Madsen sine læsere, hvorfor interviewet overhovedet blev bragt:

	»Vi ved, det er kontroversielt, og vi har også diskuteret, om vi skulle gøre det. For naturligvis har piraterne også en interesse i at udstille Eddy og Sørens pinsler. Men pinslerne er jo ikke noget, der bliver opfundet til lejligheden.«

	Ifølge klagen til Pressenævnet er det lige præcis her, at kæden hopper af for Ekstra Bladets redaktør. For som Søfartens Ledere anfører, så medførte Ekstra Bladets interviews, at gidslerne forinden blev truet og slået af piraterne.

	Det skete ifølge klagen »med det formål at indprente gidslerne vigtigheden af, at de kun sagde og gjorde, som piraterne ønskede – til Ekstra Bladets journalister.«

	Ifølge Eddy Lopez blev piratforhandleren Yonis Hassan »utrolig glad, da han så, at Ekstra Bladet havde startet en kampagne«, for da søfolkenes koner var holdt op med at tage telefonen, var piraterne »meget frustrerede over, at de ikke kunne komme igennem til medierne«.

