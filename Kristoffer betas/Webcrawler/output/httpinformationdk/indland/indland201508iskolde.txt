’De er iskolde over for, om vi trækker dem 600 kroner om måneden’
Kan man bekæmpe radikalisering af børn og unge ved at tilbageholde børnepenge? Ja, lyder det fra integrationsborgmester Anna Mee Allerslev (R). Nej, lyder det fra socialrådgiverne
Tidligere i år demonstrerede Hizb ut-Tahrir imod det, som organisationen kalder overgrebene mod muslimske familier i Danmark. Nu taler Københavns integrationsborgmester for, at kommunen tilbageholder børnepenge, hvis en familie ikke vil stoppe radikalisering af deres børn.


 Anna Mee Allerslev (R) talte om »rendyrket højrepopulisme«, da integrations- minister Karen Hækkerup (S) i foråret 2013 ville udbrede kendskabet til det såkaldte forældrepålæg med en ’task force’.
Kommunerne skulle have et bedre kendskab til et tilbud, som usamarbejdsvillige forældre til udsatte børn og unge ikke kunne afslå: Hjælp os med at få styr på dit barns problemer, ellers kan vi standse børnepengene.
Nu tager forældrepålægget igen-igen dagsordenen, men med en uventet drejning:
Som et våben mod forældre, der radikaliserer deres børn.
Og med Anna Mee Allerslev som fortaler: Den radikale integrationsborgmester går nu ind for at benytte forældrepålægget over for religiøs radikalisering af unge:
»Langt de fleste mennesker reagerer på økonomi, og pålægget får først konsekvenser, når man ikke samarbejder. Det er min opfattelse, at forældrepålægget kan sparke døren ind til de her familier,« sagde hun til Berlingske fredag.
Baggrunden er alvorlig:
I Århus er en 15-årig radikaliseret dreng blevet tvangsfjernet, og i København har en far angiveligt forsøgt at radikalisere sine to sønner. Med et forældrepålæg fratog man ifølge avisen familien retten til børne- bidrag, og familien endte med at rejse ud af landet.
Ubrugeligt værktøj
Men Dansk Socialrådgiverforening kritiserer borgmesterens melding.
»Vi har kunnet bruge forældrepålæg i en årrække, og brugen er meget minimal, og når den er det, skyldes det, at det ikke er et specielt brugbart redskab,« siger socialrådgivernes formand, Majbrit Berlau.
En evaluering fra Rambøll viste i 2011, at kun 26 kommuner havde meddelt forældrepålæg i 2010. Rambøll talte 97 sager, hvor kommunen har meddelt forældrepålæg – heraf 37 sager, hvor der har været iværksat stop i ydelsen.
Hovedkonklusionen lød, at forældrepålægget benyttes meget lidt i kommunerne. Ifølge de kommunale fagchefer og sagsbehandlere fordi forældrepålægget ikke er det rigtige værktøj til at løse problemerne i familierne.
I de fleste af sagerne drejer det sig om, at børnene ikke er mødt i skolen, eller at forældrene mangler vilje til at deltage i samarbejdet med myndighederne om at løse den unges eller barnets problemer. Sagsbehandlerne vurderer ikke, at det vil gavne de unge, at deres forældre rammes på pengepungen. I forvejen kan forholdet mellem de unge og deres forældre være anstrengt nok.
Kun hver tredje af de sagsbehandlere, som faktisk har benyttet forældrepålægget, vurderer, at et pålæg kan være et nyttigt redskab til at løse børns og unges konkrete problemer som f.eks. skolefravær eller kriminalitet.
Så vidt rapporten fra Rambøll.
’En helt ny situation’
Majbrit Berlau vurderer, at forældre-pålægget kun sjældent vil være nyttigt i kampen mod radikaliserede børn.
»Den gruppe deler sig groft sagt i to. Den helt overvejende store gruppe er børn af forældre, som desperat ser på fra sidelinjen, mens deres barn bliver radikaliseret. De ved ikke, hvad de skal stille op. At trække dem 600 kroner om måneden fremmer ikke på nogen måde, at de kan sætte grænser for deres børn. Den proces kræver helt andre værktøjer end at trække folk i børnefamilieydelse,« siger hun.
Der er også en anden gruppe ifølge Berlau.
»Så er der en lillebittegruppe – den har medierne sjovt nok mest fokus på – som selv opfordrer deres børn til en religiøs radikalisering. De er iskolde over for, om vi trækker dem 600 kroner om måneden. De vil nærmest rose deres barn, hvis det sker. De vil synes, deres barn har gjort noget godt, hvis de får et forældrepålæg.«
Integrationsborgmesteren siger, at der foreligger »en helt ny situation«.
»Jeg har en mistanke om, at redskabet forældrepålæg ikke bruges tilstrækkeligt. Det er ikke en indirekte kritik af, at vores sagsbehandlere ikke er gode nok. Det er udtryk for, at vi har en ny situation med radikaliserings-sager, som det er svært for os alle sammen at håndtere. Vi er nødt til at forholde os til det politisk,« siger Anna Mee Allerslev.
– Men da Karen Hækkerup i sin tid ville øge kendskabet til forældrepålæg, kaldte du det højreorienteret populisme. Hvad er forskellen på dig og Karen Hækkerup?
»Jeg ved, det er nuancer. Men nu er det her jo henvendt til Informations læsere. Der er stor forskel på, om man som minister eller borgmester melder ud, at vi har fået et nyt etnisk proletariat, og nu skal det her redskab bare bruges på en bred gruppe af børn, når de pjækker. Jeg siger: Vi står i en ny situation og spørger om, der ikke her er et redskab, vi konkret kan bruge, så vi ikke ender i tvangsfjernelse eller radikalisering.«
Desuden, tilføjer Anna Mee Allerslev, »ville det vel være meget dårlig radikal populisme«:
»Det nemmeste for mig var da ikke at gå ud med det her.«

