Vestager: 'PISA har drejet skolepolitik i en uheldig retning'
Som sådan er PISA-undersøgelserne et vigtigt værktøj, mener Radikale Venstres Margrethe Vestager. Men undersøgelserne er uholdbare, hvis de er den eneste målestok for en stærk folkeskole


 Frem mod dagens offentliggørelse af de nye PISA-undersøgelser, der bedømmer niveauet i verdens folkeskoler, går Radikale Venstres formand, Margrethe Vestager, til angreb på den måde, undersøgelserne bliver brugt på.
»Jeg mener, at den nuværende brug er forfejlet. At gøre scorings- tabeller til et selvstændigt mål for ens skolepolitik, synes jeg, leder os i en forkert retning og er uambitiøst,« siger hun og fortsætter:
»Børn har selvfølgelig brug for den faglighed, der bliver målt i undersøgelserne, men PISA belyser ikke værdier, som ellers er centrale for den danske folkeskole,« siger hun.
Margrethe Vestager stod for indførelsen af PISA-undersøgelserne, da hun som undervisningsminister i 1998 var med til at indføre PISA-undersøgelserne i Danmark. Men hendes idé var, »at PISA skulle give inspiration til, hvad vi skal gøre anderledes i den faglige del af børnenes indlæring,« mener Margrethe Vest-ager:
»Det er jo som at holde et spejl op for sig selv og få mulighed for at rette ind på de områder, hvor det halter.« Men placeringen på PISA-listerne må aldrig blive et mål i sig selv, mener hun:
»Der er jo det meget vigtige aspekt i den danske folkeskole, der hedder dannelse. Det er noget af det, der giver vores børn og unge kvaliteter, som man ikke på samme måde arbejder med i udlandet,« mener Margrethe Vestager.
Det aspekt, frygter hun, bliver sat i baggrunden, hvis ikke man bruger PISA-undersøgelserne med omhu:
»For vi må ikke give afkald på en så central del af vores folkeskole som dannelsesdelen. Og det gør man, når man bruger PISA på den måde, den nuværende regering gør. Vores dannelsesmæssige færdigheder er det, der gør, at vores børn kan sætte de faglige ting, de lærer, ind i en kontekst.«
Vestager mener, at regeringens skolepolitik har været en politik, som gør op med de danske folkeskoledyder:
»Klasselæreren har fået mindre betydning, ligesom det at være bredt orienteret i undervisningen er på vej væk. Regeringen siger 'hvis ikke det går godt i PISA, går det ikke godt for skolen'. Derfor har man indført ting som nationale test og offentliggørelse af disse, central styring og så videre. Jeg synes, at vi skal vurdere, om det virkelig er det, vi vil med de test,« siger hun.
Interviewet udgør den ene halvdel af duellen i dagens avis - to synspunkter på samme sag. Læs Charlotte Dyremoses synspunkt i 'PISA har vist os, hvor vi halter'

