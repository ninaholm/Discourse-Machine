Speciallæger i oprør over mangel på sengepladser
I protest har flere speciallæger deltaget i en underskriftsindsamling mod nedlæggelser af sengepladser i psykiatrien i Region Hovedstaden. De kan ikke længere stå inde for den lægefaglige behandling af patienterne, siger de


 Antallet af psykiatriske sengepladser i Region Hovedstaden er i dag så begrænset, at det går ud over behandlingen af patienterne. Det mener en række speciallæger, der til daglig arbejder i psykiatrien, men som ikke længere kan stå inde for den behandling, de kan tilbyde deres patienter.
Indtil videre har 77 fortrinsvis overlæger således deltaget i en underskriftsindsamling på nettet i protest mod »de uacceptable forhold, vi byder nogle af de sygeste mennesker, vi er sat til at behandle«.
En af dem er Danny Reving, der er konstitueret overlæge på Sankt Hans Hospital. Som følge af manglen på sengepladser må patienter i dag nøjes med at blive indlagt i få dage eller en uge, hvilket ikke er tilstrækkeligt, siger han.
»De bliver simpelthen udskrevet for tidligt. Det er den faglige vurdering. Man vil gerne have dem indlagt i længere tid, men det kan man ikke, for der står tre andre patienter og banker på.«
Hvis en patient eksempelvis har et stofmisbrug, er der brug for mere tid til at afgifte vedkommende, ligesom det vil kræve en længere indlæggelse at finde ud af, hvad patienten i virkeligheden fejler og få det behandlet.
Antallet af sengepladser betyder samtidig, at nogle patienter aldrig bliver indlagt, fordi der er andre patienter, der er »endnu mere syge«. Altså bliver patienter, som har brug for en indlæggelse, afvist i døren, siger Danny Reving.
»Det har nu nået et kritisk punkt, hvor det er lægefagligt uforsvarligt arbejde, der foregår. Når vi afviser patienter, svarer det til, at en patient med et benbrud får at vide af kirurgen, at det da er et brækket ben, men at det ikke er brækket nok til at blive indlagt. Og at patienter bliver udskrevet, når der nødtørftigt er sat en skinne på bruddet, og patienten må humpe hjem.«
Flere penge, færre senge
Speciallægernes opråb kommer efter, at såvel regeringen som Region Hovedstaden ellers har prioriteret at forbedre forholdene for psykiatriske patienter. I det seneste satspuljeforlig valgte et bredt flertal i Folketinget at give 2,2 mia. kr. til psykiatriområdet frem til 2018. Og i Region Hovedstadens budgetaftale for 2015 har psykiatrien fået annulleret en besparelse på 32,3 mio. kr. og til gengæld fået yderligere 10 mio. kr.
Forklaringen på, at der alligevel bliver lukket sengepladser, kan være, at der i både regeringens seneste psykiatriindsats og i Region Hovedstadens 2020-plan for psykiatrien lægges vægt på, at den ambulante behandling skal styrkes til fordel for færre sengepladser.
Problemet er bare, at ambulant behandling ikke kan stå alene, siger Julie Nordgaard, speciallæge ved Psykiatrisk Center Hvidovre, der er en af initiativtagerne til underskriftsindsamlingen.
»Vi er på ingen måde imod en udbygning og styrkelse af den ambulante psykiatri. Det er godt og vigtigt. Men der er patienter, der er så syge, at de har brug for en sengeplads. Det er ikke sandsynligt, at alle patienter bare kan være i den ambulante psykiatri,« siger Julie Nordgaard og nævner et eksempel på den type af patienter, der har brug for indlæggelse, men som i dag risikerer at blive afvist:
»Det kan være en kronisk dårlig patient med skizofreni, som ikke kan tage vare på sig selv og i perioder er meget generet af psykotiske oplevelser. Det kan være, at personen hører stemmer eller føler sig forfulgt og derfor bliver meget angst og ikke kan være i sin egen bolig på grund af de her stemmer. En sådan persons eget ønske om indlæggelse kan blive afvist, fordi vedkommende har en bolig og allerede er i behandling.«
»Men en patient, der har det så dårligt, bør man kunne indlægge, så man kan give lidt fred og passe på vedkommende,« understreger Julie Nordgaard.
Fra åbne til lukkede pladser
Tal fra Dagens Medicin, som stammer fra Region Hovedstaden, viser, at mens der siden 2012 er blevet lukket 91 åbne sengepladser, er der blevet åbnet 75 såkaldt intensive pladser på lukkede afdelinger.
Over for Dagens Medicin påpeger vicedirektør Peter Treufeldt fra Region Hovedstadens Psykiatri, at der altså i alt kun er lukket 16 sengepladser. Vicedirektøren understreger samtidig, at det er en politisk beslutning at satse på ambulant behandling. Da nogle patienter har brug for en blid afvikling på en indlæggelse, f.eks. ved at blive overflyttet fra en lukket til en åben afdeling, inden patienten kan udskrives endeligt, er det imidlertid et problem, at de åbne afdelinger lukkes i første omgang, mener Danny Reving. Hvis denne buffer ikke eksisterer, risikerer man, at patienter, der ikke kan klare sig selv, udskrives til deres eget hjem for så at modtage ambulant behandling dér.
»Der foregår nogle ganske tvivlsomme udskrivelser fra de lukkede afdelinger, ligesom der foregår tvivlsomme overflytninger til åbne afdelinger. Det kan jeg sige fra min egen hånd, for jeg har selv været med til det,« siger Danny Reving.
Det har ikke været muligt at få et interview med Peter Treufeldt fra Region Hovedstadens Psykiatri, men til Dagens Medicin siger vicedirektøren, at direktionen tager kritikken seriøst, og at man nu vil indkalde speciallægerne til »et fælles dialogmøde«.
Det glæder Danny Reving.
»Der er mange, der har været frustrerede over det her i mange år, og der har bare ikke været lydhørhed over for det. Man har ikke haft indtryk af, at den lokale ledelse har givet informationerne videre, når man har påpeget de her problemer, eller at direktionen har været lydhør over for dem. Derfor er vi positive over for, at man er villig til endelig at lytte til, at en faggruppe nu siger, at patienterne lider.«

