Flere psykisk syge får førtidspension i Aarhus og Odense
Der tildeles langt flere førtidspensioner på grund af psykisk sygdom i Aarhus og Odense end i København og Aalborg, viser nye tal fra Ankestyrelsen
Stort set alle, der får afslag på førtidspension, anker, men Københavns Kommune får medhold i 95 pct. af sagerne, siger beskæftigelses- og integrationsborgmester Anna Mee Allerslev (R).


 Der er stor forskel på, hvordan landets fire største byer tildeler førtidspension til psykisk syge borgere. I Aarhus og Odense har fire gange så mange førtidspensionister fået deres pension som følge af en psykisk sygdom, end tilfældet er i København. Sammenlignet med Aalborg er der dobbelt så mange nytilkendte førtidspensioner på grund af psykiske lidelser i Aarhus og Odense. Det viser nye tal fra Ankestyrelsen, der har undersøgt fordelingen af førtidspensioner grundet psykiske lidelser landet over. I perioden 2007 til 2009 blev der i København tildelt 2,7 førtidspensioner pr. 1.000 indbyggere på grund af psykiske lidelser. I Aarhus var tallet 11,9.
Beskæftigelseschef Vibeke Jensen i Aarhus afviser, at kommunen er for lempelig, når den vurderer, om borgere har ret til førtidspension. I stedet skyldes forskellen, at der bor mange indbyggere fra krigsramte områder, siger hun.
»Det er blandt andet statsløse palæstinensere og somaliske flygtninge, som er meget medtagne, traumatiserede og psykisk syge,« siger Vibeke Jensen, der påpeger, at problemstillingen er kompleks:
»Hvis det bare var sådan, at vi havde en for lempelig praksis, så var det jo relativt nemt at ændre. Men det viser vores undersøgelser ikke. Vi havde et eksternt firma til at kigge på 100 tilfældigt udvalgte sager, og ikke i en eneste sag fandt de, at der fejlagtigt var tildelt førtidspension.«
Mens man således ikke er for gavmild med sine tildelinger af førtidspension i Aarhus, er man på den anden side heller ikke for nærig i København, mener beskæftigelses- og integrationsborgmester, Anna Mee Allerslev (R):
»Vi har hverken truffet en politisk eller forvaltningsmæssig beslutning om at være særligt stramme omkring tildeling af førtidspension. Vi følger loven til punkt og prikke, og sådan som den er skruet sammen, giver den os ikke særlig store muligheder for at gøre det anderledes.«
Anna Mee Allerslev påpeger, at selv om stort set alle de personer, der i første omgang får afslag, anker beslutningen til Statsforvaltningen, så får Københavns Kommune medhold i 95 procent af sagerne.
Alligevel undrer man sig over, at forskellene er så store.
»Jeg går jo meget op i, at man selvfølgelig skal kunne få førtidspension, hvis man har brug for det, så derfor er jeg meget opmærksom på tallene,« siger Anna Mee Allerslev.
Forskel er ikke ny
Forskellene overrasker ikke Steen Bengtsson, der er seniorforsker på Socialforskningsinstituttet:
»Der har altid været enorm forskel på kommunernes tildeling af førtidspension. Derfor er det også logisk, at der er forskel i tildeling af førtidspension på grund af psykiske lidelser,« siger han.
En stor del af forklaringen skyldes variationer i kommunernes administrative praksis:
»Det meste af forskellen skyldes, at man gør noget forskelligt i de forskellige kommuner. Der er jo mange faktorer, der fører til, at man i sidste ende kommer på førtidspension. Hvad gør kommunerne præventivt, og hvordan behandler man de enkelte sager?« siger Steen Bengtsson.
Den opfattelse deles af Dorte Caswell, lektor ved Aalborg Universitet og forsker i kommuners praksis omkring tildeling af førtidspension:
»Visse kommuner har lange ventelister til psykolog og psykiater. Vi ved, at lang tid i systemet dramatisk forhøjer risikoen for, at man ender på førtidspension,« siger Dorte Caswell.
Forbundne kar
I Kommunernes Landsforening er man da også enig i, at en del af forskellene skyldes forskellig praksis.
»Nogle kommuner har mere fokus på at gribe tidligere ind end andre. De har fat i folk tidligere, så de ikke ender i førtidspension,« siger Niels Arendt Nielsen, der er kontorchef i Kommunernes Landsforening (KL).
Han mener, at det er svært at drage alt for håndfaste konklusioner på baggrund af Ankestyrelsens analyse:
»Men når alt det er sagt, så er der jo forskel på kommunerne. Og der skal de dårligste lære af de bedste,« siger han og påpeger, at det er vigtigt ikke udelukkende at fokusere på, hvor mange førtidspensioner en given kommune tildeler. Man må også have øje for, hvor mange borgere, der er placeret på andre sociale ydelser:
»De forskellige ydelser er forbundne kar. Hvis en kommune har få personer på førtidspension, har de måske så til gengæld flere personer på sygedagpenge eller kontanthjælp,« siger Niels Arendt Nielsen.

