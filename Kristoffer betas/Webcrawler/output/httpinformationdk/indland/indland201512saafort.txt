’Så skal jeg fortsætte, som om intet var hændt’
Efter knap tre måneders ledighed har den nyuddannede kandidat Signe Edsberg været til sin første jobsamtale. Jobbet gik til en med erfaring, men har bragt hende et skridt frem i forhold til de ubegrundede afslag. Men trætheden og usikkerheden er også sat ind
’Det er ikke stærkt nok funderet i os, hvad vi kan. Vi har endnu ikke fået chancen for at prøve det af, som vi siger, at vi kan, og det skaber en form for usikkerhed,’ siger Signe Edsberg.


 Både netværk, a-kasse, anden aktør og de mange gode råd om at søge job uden for København er blevet taget i brug af 28-årige Signe Edsberg, der blev færdig som cand.mag. i psykologi og arbejdslivsstudier i august. Men svaret blev et nej til jobbet som barselsvikar i Odsherred Kommunes personaleafdeling. De tog i stedet en med mere erfaring.
»Det var et job, jeg rigtig gerne ville have, og jeg synes, mine kompetencer var der,« fortæller Signe Edsberg, der var en af de seks, der blev kaldt til samtale, ud af 47 ansøgere.
Ud af de 22 ansøgninger, hun har skrevet, blev den her valgt ud, og det har givet en fornemmelse af, at hun gør noget rigtigt i forhold til sin jobsøgning.
»Nu er jeg nået hertil. Det var næste skridt, og det ville måske også være lidt for heldigt, hvis jeg fik det første job, jeg var kaldt til samtale på,« siger Signe Edsberg med et smil.
Hun forstår godt, at det er langt mere praktisk at tage en, som de ikke skal bruge tid på at lære op, når det drejer sig om et vikariat.
»Intentionen med at skrive i jobannoncen, at de gerne vil have nyuddannede, var god nok, men de skulle måske være mere realistiske omkring, hvad det kræver at få nyuddannede ind,« siger Signe om sin første jobsamtale som nyuddannet.
Tilbage sidder hun med erfaringen fra samtalen, der mest af alt føltes som at være til eksamen.
»Jeg er jo vant til gruppeeksamensformen fra RUC, hvor det mere har form af en dialog end en afhøring, og hvor alle skal bringes i spil. Her manglede jeg lidt dialogen eller nogle spørgsmål fra dem om, hvad jeg mener om det eller det,« siger Signe Edsberg.
Selvom Signe har arbejdet i syv år på restauranten Sticks’n’Sushi, så var jobsamtalen dengang noget ganske andet, fordi den handlede om at være lærenem og kunne smile venligt. Nu handler det om, hvad hun har brugt fem år på at lære.
Kompetenceblackout
»Der skete noget mærkeligt forleden. Det var, som om bevidstheden om mine faglige kompetencer var helt væk. Jeg kunne overhovedet ikke komme i tanke om, hvad jeg kunne,« fortæller Signe Edsberg.
Da hun nævnte det i fagforeningens JobLab, hvor hun sidder og skriver ansøgninger i løbet af ugen, var der andre, der kunne nikke genkendende til følelsen. En enkelt havde ovenikøbet prøvet det under en jobsamtale. Årsagen til kompetenceblackout er måske, at ens kompetencer endnu ikke sidder på rygraden, når man er nyuddannet.
»Det er ikke stærkt nok funderet i os, hvad vi kan. Vi har endnu ikke fået chancen for at prøve det af, som vi siger, at vi kan, og det skaber en form for usikkerhed,« forklarer Signe Edsberg.
Selv om jobsamtalen har været et skridt frem, så har hun også brugt rigtig meget tid og energi på netop den ansøgning de sidste to uger.
»Det værste af det hele er, at siden jeg så opslaget og tog op til jobevent i Odsherred for at høre om jobbet fra hende, der skal på barsel, så er jeg gået 100 procent efter det og har brugt det meste af min energi på den ansøgning. De andre ansøgninger, der skulle sendes af sted, blev lidt halvhjertede,« siger Signe Edsberg.
Efter afslaget er hun gået i gang med at skrive ansøgninger til personaleafdelinger i restaurationsbranchen. Fordelen ved at koncentrere sig om en branche i stedet for en enkelt virksomhed er, at hun her kan nøjes med at skrive en god ansøgning, der med lidt omskrivning kan sendes til langt flere end en enkelt arbejdsplads.
»Der er ikke nogen opslåede job, men der er folk, der arbejder med personale i Jensens Bøfhus og Madklubben, og her har jeg kendskab til branchen i forvejen, så det ligger egentlig lige til højrebenet,« forklarer Signe.
Helt nemt har det dog ikke været at få afslag.
»Selv om du har fået afslag, så skal du lade som ingenting og bare fortsætte videre. Der er ingen tid til at slikke sårene,« siger Signe Edsberg, der ikke synes, at hun fik nogle nye råd med sig fra samtalen. Ligesom anden aktør foreslog de hende også at søge i virksomhedspraktik, hvilket hun nu lægger op til i de kommende ansøgninger til restaurationsbranchen.
På overfladen virksom og handlekraftig, men indeni er Signe både sårbar og usikker.
»Jeg er ikke gået helt i hundene endnu, men det gør mig ret træt, at jeg bare skal forsætte, som om intet var hændt,« siger Signe Edsberg.

