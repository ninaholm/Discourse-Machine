Bent Jensen-indsamler regner med skattefritagelse
Initiativtagerne til indsamlingerne til professor Bent Jensen og journalist Jørgen Dragsdahl forventer, at SKAT vil gøre pengene skattefri - hvilket er sket i flere tidligere eksempler. Skatteeksperter er dog kritiske


Peter la Cour, der står for indsamlingen til Bent Jensens appeludgifter i injuriesagen mod journalist Jørgen Dragsdahl - som ubeføjet blev anklaget af Bent Jensen i Jyllands-Posten for at være KGB-agent   i 1980'erne - erklærer sig 90 procent sikker på, at skattemyndighederne vil gøre den indsamlede gave skattefri. Og han har tilsyneladende noget at have optimismen i.Ifølge Peter la Cour slap den nu afdøde modstandsmand Jørgen Røjel for at betale skat af de mere end 300.000 kroner, som Peter la Cour var med til at samle ind i 2001, da Røjel blev dømt for injurier, efter at have anklaget Enhedslistens Frank Aaen for at have været spion under Den Kolde Krig.»Vi giver Bent Jensen den her hædersgave, og så bliver han holdt skadesløs, når han måske af sine egne penge skal betale retssagen,« siger Peter la Cour.På hjemmesiden for indsamlingen hedder det: »Som sagt vil pengene gå til at betale Bent Jensens udgifter til appelsagen - om nødvendigt helt til Højesteret«.Og den formulering er problematisk, hvis foreningen på et senere tidspunkt vil argumentere for skattefritagelse over for SKAT, mener docent i Skatteret ved Københavns Universitet Jacob Graff Nielsen:»Mit umiddelbare bud er, at det kræver en meget vid fortolkning af skattefritagelsesbestemmelsen. Det her bidrag kan ikke rigtigt anses som at være en anerkendelse af hans fortjenester. Det er jo for at dække nogle udgifter i forbindelse med retssagen,« siger Jacob Graff Nielsen.Han bakkes op af skatteekspert Tommy V. Christiansen:»Det er jeg helt enig i. En injuriesag har jo ikke en dyt med hædersgaver at gøre,« slår Tommy V. Christiansen fast.Skatteordfører for SF, Jesper Petersen, har også svært ved at se, hvordan indsamlingen skulle kunne blive en »anerkendelse af modtagerens fortjenester«, som det hedder i loven.»Det er ikke en hædersgave. Det er hjælp til at betale for nogle udgifter, som han har påført sig selv, fordi han har er blevet dømt for injurier, og det må man betragte som skattepligtigt. Jeg synes i øvrigt ikke, der er noget særligt hæderfuldt i at blive dømt for injurier med så kraftige anklager, som Bent Jensen er kommet med,« siger Jesper Petersen.Peter la Cour ser ikke nogen modsætning mellem det klart formulerede formål med indsamlingen og samtidig at kalde det en hædersgave.»Man skal jo også se på, hvad givernes motiver er. For mig at se er det helt klart, at man giver det som en anerkendelse af Bent Jensens indsats, og på den baggrund falder det ind under loven. Men det er op til nogle jurister i SKAT at fortolke, hvordan det ligger,« siger Peter la Cour.Han oplyser, at indsamlingen til Bent Jensen kører to år endnu, og at foreningen på et tidspunkt vil bede Skattenævnet om et såkaldt bindende svar på, om de indsamlede penge kan skattefritages.Knud Vilby, som er initiativtager til den netop igangsatte indsamling til Bent Jensens modstander i sagen, Jørgen Dragsdahl, oplyser til Information, at han heller ikke regner med, at Jørgen Dragsdahl skal betale skat.»Vi har haft en jurist til at kigge på skattereglerne, og han har forklaret os, at det skulle være legalt muligt at give penge til Jørgen Dragsdahl, uden at de bliver beskattet,« siger Knud Vilby.
