Cepos: Afskaf en del af terrorpakken
I over to år har de danske teleselskaber været tvunget til at registrere og gemme alle oplysninger om privatpersoners aktiviteter på nettet og i telefonrøret. Cepos vil nu have loven afskaffet, indtil EU har evalueret den
'Under den nuværende regering er der blevet skabt en tradition for, at hensynet til politiet og efterretningstjenesten er langt større end hensynet til borgerne og deres retssikkerhed,' siger Jacob Mchangama.


 Siden september 2007 har den danske telebranche registreret og gemt oplysninger om privatpersoners mails, sms'er og telefonsamtaler. Men registreringen har på intet tidspunkt været afgørende for bekæmpelsen af terror i Danmark. Det mener den liberale tænketank Cepos, som nu vil have fjernet den del af terrorpakke II, som forpligter teleselskaberne til at gemme brugernes oplysninger i et år.
»Man har sat et dyrt og vidtgående system i værk, som slet ikke står mål med de resultater, man får ud af det. Loven blev indført som led i kampen mod terrorisme, men der er meget begrænset med bevis for, at det også er det, loven bliver brugt til,« siger chefjurist i Cepos Jacob Mchangama.
Han henviser til tal fra Justitsministeriet, som viser, at politiet i 2008 bad om oplysninger fra teleselskaberne i 3.483 tilfælde, hvoraf 134 alene drejede sig om registreringer på nettet og kommunikation via e-mail.
Det er den sidste form for registrering, som terrorpakke II har gjort mulig. Ud af en samlet mængde på 450 milliarder dataposteringer, som svarer til 82.000 registreringer pr. borger, er det ikke et højt tal. Det bekræfter lektor ved Juridisk Institut på Aalborg Universitet Charlotte Bagger Tranberg.
»Der er ingen sammenhæng mellem de kræfter, teleselskaberne bruger på det, og det, som politiet rent faktisk får ud af det. Det viser tallene. Hvis der var tale om, at politiet gjorde brug af en større del af registreringerne, ville det uden tvivl give mere mening,« siger hun.
Ifølge Charlotte Bagger Tranberg handler det ikke kun om, at det indtil videre har kostet teleselskaberne 300 millioner kroner. Hun mener ligesom Jacob Mchangama, at lovgivningen om teleselskabernes registrering har sat menneskerettighederne ud af kraft.
»Indgrebet har fjernet den almindelige beskyttelse af borgerne. Der bliver lagret en enorm mængde af information om helt almindelige borgere, som ikke kan være sikre på, om den information nogensinde bliver slettet igen,« siger hun.
Mere end EU kræver
Det er i hvert fald helt sikkert, at informationerne ikke bliver slettet i løbet af det første år. For i den danske lovgivning står der, at teleselskaberne skal gemme dem i mindst ét år. På det punkt har Danmark valgt at gå meget længere end EU, som kun har lagt op til, at informationerne skal gemmes i et halvt år. Men det er ikke det eneste område, hvor Danmark er gået foran. Da EU indførte det såkaldte logningsdirektiv, som lagde op til en registering af telefon- og netaktivitet, var Danmark hurtig til at indskrive hele direktivet i terrorpakke nummer to. En lang række af de andre EU-lande benyttede sig derimod af tilbuddet om at udsætte den nye lovgivning, så man kunne undersøge direktivets betydning og konsekvenser.
»Den tyske forfatningsdomstol har kaldt loven forfatningsstridig, og både i Sverige og Norge har der været langt mere debat end i Danmark,« siger Jacob Mchangama.
Han henviser til debatten om den svenske FRA-lov, som politikerne blev nødt til at droppe igen. I dag risikerer Sverige at skulle betale et tocifret millionbeløb i bøde til EU, fordi landet endnu ikke har indskrevet det såkaldte logningsdirektiv i landets lovgivning. Jacob Mchangama ærgrer sig over, at den politiske kultur i Danmark er helt anderledes.
»Under den nuværende regering er der blevet skabt en tradition for, at hensynet til politiet og efterretningstjenesten er langt større end hensynet til borgerne og deres retssikkerhed,« siger han.
Ifølge Jacob Mchangama burde de danske politikere suspendere kravet om den omfattende registrering, indtil ordningen er blevet evalueret af EU. Det sker til efteråret, hvor de danske politikere også skal gå terrorpakke II efter i sømmene.
Overdreven panik
Men netop fordi lovgivningen skal evalueres, er der ingen grund til panik. Det mener adjunkt og ph.d. ved Juridisk Fakultet på Københavns Universitet Anders Henriksen.
Han mener generelt, at kritikken af den danske terrorlovgivning har været for overdrevet.
»I Storbritannien er der kommet en ny regering, som vil se på terrorlovgivningen, og på et tidspunkt kommer vi også til at rulle nogle af tingene tilbage. Mange af kritikerne undervurderer vores retsstat og hvor meget, vi i virkeligheden ønsker at kæmpe for den,« siger han.
Anders Henriksen understreger, at man som samfund altid skal være bekymret og undersøge statens og regeringens indgreb i vores frihedsrettigheder. Derfor mener han også, at debatten er vigtig, fordi den skaber opmærksomhed om borgernes frihed.
»Men du er nødt til at have proportionerne på plads. I Danmark har vi ikke waterboardet nogen, sendt folk tilbage til tortur eller udspioneret vores borgere. Der er blevet vedtaget nogle lømmelpakker, lavet nogle logningsbestemmelser, og flyselskaberne skal udlevere nogle passagerlister,« siger han.
»Det er jo ikke særlig voldsomt«.
Det har ikke været muligt at få kommentarer fra hverken PET eller nogle af landets 12 politikredse.
I de følgende dage sætter Information fokus på logningsbekendtgørelsen, der blev indført i september 2007 som en del af terrorpakke II. Det sker i anledning af, at Folketinget skal evaluere lovgivningen til efteråret

