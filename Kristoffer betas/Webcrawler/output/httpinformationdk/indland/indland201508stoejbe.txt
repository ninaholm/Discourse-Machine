Støjberg skal svare på spørgsmål



 To flygtninge på én integrationsydelse. Det scenarie fik lørdag en af Danmarks førende eksperter i udlændingeret, professor Jens Vedsted-Hansen fra Juridisk Institut på Århus Universitet, til at advare imod, at herboende flygtninge, der opnår familiesammenføring som samlevende, ikke ægtepar, stilles ringere og skal garantere tilbagebetalingen af kontanthjælp eller den nye integrations-ydelse for deres partner.
I forvejen har integrationsydelsen fået kritik for at sende flygtninge ud i fattigdom, og socialrådgivernes formand, Majbrit Berlau, vurderer, at det er umuligt at leve to flygtninge på én ydelse.
Integrationsminister Inger Støjberg (V) har ikke svaret på Informations spørgsmål i sagen.
Nu stiller integrationsordfører Johanne Schmidt-Nielsen (Enh) tre spørgsmål til ministeren på baggrund af Informations artikler lørdag og mandag.
»Hvis det er rigtigt, at de bliver bedt om at skrive under på et skema, hvor der står, at de skal garantere for deres ægtefælle, så er det dybt underligt,« siger hun.
Johanne Schmidt-Nielsen spørger blandt andet, om ministeren vil sikre, at »en flygtning, der får sin ægtefælle eller samlever familiesammenført til Danmark, og som modtager integrationsydelse, ikke ud af sin egen integrationsydelse vil skulle forsørge sig ægtefælle eller samlever, således at ægtefællen eller samleveren får sin egen integrationsydelse.«

