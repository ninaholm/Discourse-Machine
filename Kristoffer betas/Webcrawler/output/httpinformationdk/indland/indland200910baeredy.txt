Bæredygtighed kræver effektiv vidensdeling
Omstilling fra et fossilt baseret samfund til et samfund baseret på fornybare ressourcer kræver megen ny viden. Hvis det skal gå hurtigt nok, er der behov for mere effektiv videns-deling. Måske en ny generation af open source-konceptet?


 Dagsordenen er klar. Vi står over for et basalt skift i teknologi. Vi skal udvikle et nyt teknologisk samfundsfundament, baseret på fornybare ressourcer. Til erstatning for det sidste århundredes  altomfattende og diversificerede brug af fossile ressourcer til produktion af så utroligt meget i vores fysiske omgivelser (energi, emballager, plastik, kemikalier, etc.).
Det kræver megen ny viden og også effektive samarbejder på tværs af forskellige fagområder og mellem private og offentlige aktører.
I hele denne proces står universiteterne centralt mht. generering af ny og vigtig viden - grundvidenskabeligt såvel som strategisk og anvendt. Men det kræver også momentum og løsningsfokuseret hastværk. Sense of Urgency. Vi var kun cirka en generation om at bruge stort set alle de lettilgængelige fossile olie- og gasressourcer i den danske undergrund. Og nu har vi kun cirka en generation til at udvikle de nye teknologier. At levere ny teknologi og nye løsninger er det mindste, vi kan gøre, når vi også var dem, der brugte naturens opsparede ressourcer.
Open source-inspiration
Simpel hovedregning siger, at det vil gavne hastighed i implementering, hvis vi kunne lykkes bedre i at dele den viden,  vi genererer. Der er basalt to måder, man kan dele - lineært og lateralt. Mht. den lineære så skal vi have meget bedre og meget mere fokuserede metoder til at sikre, at linjen fra viden til værdi eller fra forskning til forandring fungerer inspirerende og effektivt. Viden skal bruges (også langt ud over det, der giver konkrete fakturaer!). Det er hele samfundet - også det offentlige - der har brug for ny viden for at kunne implementere nye løsninger. Det kræver samarbejde på tværs af sektorer. Her er der brug for bedre incitamentstrukturer til at samarbejde mellem industri og universiteter. Som altid er det ph.d.- og post.doc.-midlerne, fælles udmøntet, der er det mest effektive bud. En ny, forenklet og forstørret industri-samfinansiering af ph.d. og post.doc. ønskes!
Det er egentlig enkelt og passer også godt ind i de nuværende politiske prioriteringer. Men der mangler også noget mere og lidt sværere: Vi bliver nødt til at blive bedre til at dele viden på tværs af sektorer og også på tværs af anvendelsesområder, lande og kontinenter.
Markedsværdien af helt ny viden, hvor der endnu ikke er investeret i udvikling af specifikke koncepter, er næsten lig nul. Og alligevel har vi opbygget resultatkontrakter, lovgivning og incitament-systemer, hvor universiteterne risikerer at stirre sig helt blinde på »ikke at blive snydt« og at kæmpe sig til en meget lukket videns-spredning og vidensudnyttelse af deres nye viden. At prøve at få universiteterne til at opføre sig (kun) som forretning kan være risikofyldt. Der er ingen, der i et samfund erstatter den rolle, universiteterne spiller.
Det ville være klogt at se på nye initiativer til forbedret udnyttelse af universiteternes viden, f.eks. ved at supplere henholdsvis patentering og videnskabelig offentliggørelse med endnu en vej til vidensdeling, inspireret af open source-konceptet, som det bruges i udvikling af software - måske i første omgang kickstartet inden for biotek og/eller nanotek. Byggende oven på dette kunne udvikles en ny type virksomheds-p.hd.'er og også et globalt system, der giver adgang til ny viden af relevans for nye og bæredygtige løsninger på vigtige problemer for hele verden. Denne gang skal vi gøre os umage: et sådant nyt vidensdelingssystem skal være omhyggeligt designet til at inkludere u-landenes nye, spirende entreprenør- og forskningsmiljøer. U-landene kunne herved få en meget stejlere læringskurve, et mere solidt vidensfundament og et tilgængeligt netværk af relevante samarbejdspartnere som grundlag for udvikling af universiteter, entreprenørskab og jobskabelse.

Lene Lange er prodekan og professor ved Aalborg Universitet

