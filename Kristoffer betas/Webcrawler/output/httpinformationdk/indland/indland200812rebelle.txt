Rebellen gør et overraskende comeback
Hun blev kendt som den unge rebel, der skabte succes på den ydersted venstrefløj. Nu skifter Pernille Rosenkrantz-Theil overraskende til S


 Hun blev kendt for at slippe levende høns løs i Folketinget og forargede mange, da hun i 2003 ikke ville tage afstand fra malingsattentatet på statsminister Anders Fogh Rasmussen (V) og udenrigsminister Per Stig Møller (K) som en "symbolaktion" mod Irakkrigen. Pernille Rosenkrantz-Theil var den unge komet, der gjorde Enhedslisten synlig i mediehavet og gav det lille venstrefløjsparti succes.
Nu er Pernille Rosenkrantz-Theil blevet 31 år, mor og socialdemokrat.
Skiftet er ikke bare overraskende, men nærmest sensationelt. Da hun sidste år forlod Enhedslistens folketingsgruppe, gjorde hun klart, at livet indeholdt andre ting end Folketinget.
Nu melder hun sig under Helle Thorning-Schmidts røde faner i et socialdemokratisk parti, der kæmper for at overtage regeringsmagten, har skattestop, 24-års-regel, tilknytningskrav og elevplaner som en del af din politik. Holdninger, der ligger milevidt fra det, som Pernille Rosenkrantz-Theil stod for, da hun med piercing i næsen fremstod som den unge venstrefløjsaktivist.
- Selv om jeg er uenig med Socialdemokraterne i en række emner, mener jeg, at det er vigtigt, at man engagerer sig og melder sig ind i et parti. Det er jo de færreste, der er 100 procent enige i alt, hvad et politisk parti mener, forklarer hun sit skifte.
Hun er dog ikke mere uenig, end at hun ikke udelukker at ende i Folketinget for Socialdemokraterne.
Første gang, Pernille Rosenkrantz-Theil gjorde sig bemærket, var allerede i 1994, da hun fra Folketingets tilskuerpladser kastede levende høns ned på sine senere kolleger. En protestet mod planlagte nedskæringer på uddannelsesområdet, der angiveligt medførte burhønslignende tilstande, som de studerende efter hendes opfattelse ville blive udsat for. 
To år senere var Pernille Rosenkrantz-Theil atter på skærmen. Denne gang i rollen som det berømte og berygtede piercede og skaldede medlem af Enhedslistens hovedbestyrelse, der truede med at vælte SR-regeringen på finansloven. I 1999 var hun inde som suppleant for listens daværende folketingsmedlem Jette Gottlieb. 
Efter selv at være blevet valgt til Folketinget i 2001 blev Pernille Rosenkrantz-Theil udpeget som Enhedslistens såkaldte Robin Hood-ordfører, der skulle tage fra de rige og give til de fattige.
/ritzau

