Uddannelsesparathed handler om deltagelse
De unge 15-17-årige er altid parat til et eller andet, for 20 procent ligger det bare uden for uddannelsessystemet. Hvordan gør vi dem parat til noget inden for systemet?


 Vi har et stort problem i Danmark, fordi omkring 20 procent af de unge ikke får en uddannelse. Derfor er målsætningen, at den andel skal ned på fem procent meget ambitiøs omend måske uopnåelig. Men hvis vi skal bevæge os i den rigtige retning, skal der tænkes bare lidt nyt. Det er her uddannelsesparathed kommer ind i billedet.
I kronikken mandag den 12. januar er Steen Nepper Larsen ude efter begrebet, som han kalder nærmest overflødigt: Uddannelsesparat er vel noget, man bliver ved at gå i gang med en uddannelse. Lisbeth Højdal er endnu mere kritisk i kommentaren 26. januar: Det er et »fænomen«, som »ingen rigtig ved, hvad er«, siger hun. Og begge dumper begrebet sammen med den Ungepakke, som begrebet blev lanceret sammen med.
Jeg medgiver, at regeringens ungepakke er et miks af pligt, registrering, vurdering og kontrol, som heller ikke uden videre er min kop te. Men det er også et forsøg på nytænkning. Og der er virkelig brug for nytænkning. Det er her uddannelsesparathed kommer ind i billedet og kan bruges.
Tre ben
Kort kan man sige, at parathed som begreb går på tre ben: parat er noget, man er, noget man gøres til og endelig noget man udvikler sig til i et fællesskab med andre. Disse tre facetter af begrebet er udviklet historisk. En gang vi er tilbage i 1930erne betød parathed, at en person havde de nødvendige forudsætninger for at gå i gang med en uddannelse. Det kunne være intellektuelle, faglige eller modenhedsmæssige forudsætninger. Vægten var på den kognitive faktor, og det var klart noget, man kunne måle og teste sig frem til, f.eks. egnethedsvurderinger.
Senere udvidede man begrebet og lagde større vægt på personens erfaringer og den reelle undervisning. Det er den amerikanske påvirkning og optimisme, der præger billedet. Nu er vi i efterkrigsårene. Parat er nu ikke noget, man er det er noget, man gøres til.
Dewey står i kulissen og sætter sit aftryk på begrebet. Nu handler det om påvirkning, udvikling, læring og dermed om udvikling af både færdigheder og motivation. Vægten er på stimulation.
I dag er der kommet en tredje vinkel på begrebet: parat er noget, man bliver i et socialt samspil med andre. Her er vægten på deltagelse, sociale relationer, anerkendelse i en gruppe af jævnaldrende. Det er socialpsykologien, der her er på spil, og vi er i de sidste to-tre årtier.
Det er tre synsvinkler på begrebet parathed og i vores individualiserede samfund skal det tredje ben have en stor vægt, hvis vi skal bevæge os i den rigtige retning.
Men drukner denne forståelse ikke fuldstændig i Ungepakkens styringsmani og kontrol? Ikke nødvendigvis hvis vi holder fast i, hvad parathedsbegrebet kan tilføre som en fornyet indsats.
Stor mistrivsel i skolen
Mange unge mister motivationen for uddannelse, fordi de glider ud af det sociale fællesskab. Vi ved, at omkring en fjerdedel af de unge ved skolegangsafslutning (7.-9. klasse) er tæt på regulær mistrivsel i skolen. Vi ved også, hvad der ligger bag: det er udover et svagt forhold til læreren i første række dårlige kammeratkontakter. Sagt enkelt: man trives i en uddannelse, hvis man har positive relationer i miljøet. Har man ikke det, søger man uden for uddannelsesmiljøet for at få dem. Det relationelle ben i uddannelsesparathed drejer sig især om at have venner og være med i en gruppe, der også sætter pris på uddannelse og fungerer godt i en uddannelsesmæssig sammenhæng. Her skabes uddannelsesparathedens sociale dimension.
Derfor er det rigtigt, som også Steen Nepper er inde på: Uddannelsesparat er noget man bliver ved at gå i gang med en uddannelse. Men, undskyld der skal meget mere til: Der skal skabes en uddannelseskultur med vægt på trivsel, anerkendelse, sociale relationer og med plads til social inddragelse.
Det betyder også et bredt spektrum af mulige veje til at blive parat til noget, der opleves personlig relevant.
Selvfølgelig er det vigtigt med en kritisk analyse, der afslører magthavernes og bureaukraternes reelle forehavender. Ikke mindst når de okkuperer så gode begreber som parathed og empowerment og serverer det i pakker, der ser ud som gaver. Rigtigt, men en blot beskeden begrebsanalyse er heller ikke at foragte.
Måske kan vi i klarhedens lys tilbageerobre begreberne og give dem den plads, de var tiltænkt. Også når det nu viser sig, at de rent faktisk virker i praksis hvorfor så ikke give dem en chance? Måske er det i virkeligheden, den eneste mulighed, vi får, for at nærme os det ambitiøse mål om at 95 procent af en årgang skal have en ungdomsuddannelse!

