Han mener, terror er en pligt
Dansk-marokkaneren Sam Mansour blev torsdag dømt for at opildne til terrorisme. For anden gang. Boghandleren fra Brønshøj fik fire års fængsel. Men han blev ikke sendt tilbage til det Marokko, han forlod som kun 19-årig
 Den 54-årige dansk-marokkaner Sam Mansour fik fire års fængsel efter terrorloven, men kan til gengæld forblive i Danmark.


 For syv år siden var han den første nogensinde herhjemme, der fik en fængselsdom for at opfordre til terrorhandlinger efter den såkaldte terrorparagraf 114. Torsdag skete det igen. Selv om 54-årig Said Mansour har skiftet fornavn til Sam, er det stadig den samme mand, der de seneste godt ti år har været hovedperson i en række sager herhjemme omkring tilskyndelse til terrorisme.
I byretten på Frederiksberg fik Sam Mansour fire års fængsel for at udsprede terrorpropaganda via Facebook og andre sociale medier. Her har han blandt andet hyldet Osama bin Laden og opfordret til at slå navngivne personer ihjel, herunder tegneren Kurt Westergaard og PET-agenten Morten Storm.
Og retssagen viste tydeligt, at Sam Mansour trods det nye fornavn hverken i gerninger eller udseende synes at have ændret sig væsentligt siden den første dom i november 2007.
Den seneste måned er han ankommet til retsmøderne klædt i sin karakteristiske lange kjortel. Med langt sort skæg og en strikket bedehat på hovedet. Retssagen er ligesom sidst blev fulgt af flere af hans støtter – primært unge mænd med langt skæg, men også flere kvinder i niqab.
Under retssagen blev Sam Mansour afhørt via en arabisk tolk. Han har ellers boet i Danmark i 30 år. Fødelandet Marokko forlod han allerede som 19-årig i 1979. Han tilbragte nogle år i Holland, før han flyttede til Danmark i 1983, hvor han blev familiesammenført med sin søster. I Danmark mødte den mørkhårede marokkaner pæredanske Betina, der konverterede til islam. De blev viet af imamen Abu Laban, men efter at have fået fire børn sammen, blev parret skilt.
I 1986 åbnede han Al Nur boghandel på Istedgade i København – primært med islamisk litteratur, men også med arabisk film, tøj og parfumer. Ved siden af havde Sam Mansour en række forskellige ufaglærte job som blandt andet maskinarbejder og køkkenhjælper.
Selv om han kun drev boghandlen i seks år, før den gik konkurs, har tilnavnet Boghandleren fra Brønshøj klæbet til ham. I virkeligheden er forlagsdirektør måske en mere passende titel, da det er forlaget Al Nur Islamic Information, som siden det blev grundlagt i 1992 har været omdrejningspunktet i hans udbredelse af materiale om jihad. Og flere af forlagets udgivelser – herunder både bøger, CD’er og DVD’er med taler og prædikener af terrordømte – er blevet brugt som dokumentation under både den tidligere og nuværende retssag.
Tætte terrorforbindelser
Sam Mansour er også dømt for en række andre forhold end terror blandt andet blufærdighedskrænkelse overfor en 12-årig pige i 2002, samt vold og trusler. Han har også flere domme for tyveri. Men mest kendt er han for sine tætte forbindelser til et bredt netværk af terrormistænkte og -dømte over hele verden. Materiale fra hans forlag er gennem årene fundet hos flere personer med forbindelse til terrorangreb – blandt andet hos Mohammed Atta en af hovedmændene bag terrorangrebet mod USA den 11. september 2001. Og det var et tip fra Scotland Yard, der førte til den seneste ransagning af Sam Mansours hjem. Efterretningstjenesten stødte på Sam Mansours navn, da de efterforskede en sag om Abu Qatada – kendt som Osama Bin Ladens højre hånd i Europa. Derudover har Sam Mansour op gennem 1990’erne haft flere besøg i Brønshøj af sheik Omar Abdel-Rahman, kaldet Den blinde Sheikh, der afsoner 240 års fængsel for terrorangrebet på World Trade Center i 1993. Om deres forhold har han en gang udtalt til Politiken:
»Jeg er en person, som ønsker at have kontakt med enhver aktivitet, som tjener islams fælles mål.«
Allerede i 1995 blev han for første gang anholdt for mistanke om at planlægge terror mod FN-topmødet i København. Men sigtelserne blev droppet. Det følgende år blev det til flere ransagninger i rækkehuset, og i 2004 blev Sam Mansour idømt tre måneders ubetinget fængsel for våbenbesiddelse, dokumentfalsk og hæleri. I de følgende år konfiskerede PET i flere omgange bøger og CD’er med yderligtgående budskaber i hjemmet. Og i 2007 blev Sam Mansour så sigtet og dømt efter terrorlovens paragraf 114, samt for at have tilskyndet til forbrydelser. I dommen lagde retsformanden vægt på, at han havde forsøgt at påvirke flere unge til ekstremisme. Blandt andet havde han haft tæt kontakt med flere af de sigtede fra terrorsagen fra Glostrup, ikke mindst den kun 17-årige Abdul Basit Abu-Lifa, der i 2007 fik syv års fængsel for at opbygge en terrorcelle i Danmark.
Sam Mansour fik en dom på tre år og seks måneders fængsel, som han modtog med en knyttet næve og ordene: »Allah Akbar« – Gud er stor, inden han smilende blev ført ud af retten.
Under sin afsoning forsøgte han fortsat at udbrede radikal islamisme over for medindsatte i Nyborg Statsfængsel, hvilket var hovedårsagen til, at Kriminalforsorgen gav afslag på prøveløsladelse. Sam Mansour blev først løsladt efter af have afsonet den fulde straf i marts 2009. Han har siden igen boet i Brønshøj, hvorfra han fortsat har drevet sin forlagsvirksomhed, samtidig med at han er blevet stadigt mere aktiv på de sociale medier. Han har blandt andet på Facebook skrevet:
»Vi er terrorister og terror er en pligt. Både Øst og Vest må vide, at vi er terrorister, og vi er frygtindgydende.«
Selv har Sam Mansour under hele sagen fastholdt sin uskyld. Han har kaldt sig en »missionerende muslim,« der aldrig har gjort nogen fortræd, men som blot har indsamlet materiale, der er frit tilgængeligt på internettet.
Både ved dommen i 2007 og torsdag forsøgte anklagemyndigheden at fratage Sam Mansour det danske statsborgerskab, han fik tildelt i 1988, og få ham udvist af landet. Det blev dog alene til fængsel. I fire år.

