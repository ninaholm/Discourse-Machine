S-borgmestre på Vestegnen raser over flere stramninger
En række af de S-borgmestre, der traditionelt har været 'strammere' i udlændingedebatten, siger nu klart nej til at stramme udlændingereglerne mere. Heller ikke V-borgmesteren i Glostrup ser behov for at stramme 24-årsreglen, mens S og SF erklærer, at de ser positivt på nyt pointsystem


 En række S-borgmestre på den københavnske vestegn har nu fået nok. De siger højlydt nej til flere stramninger af udlændingereglerne og opfordrer kraftigt deres partifæller på Christiansborg til kontant at afvise det pointsystem for familiesammenføringer, som VKO har aftalt at gennemføre.
»Når jeg læser det oplæg, der ligger, så får jeg den samme krybende fornemmelse i kroppen, som da jeg læste om optakten til Rigsdagsbranden i Berlin, inden Hitler kom til magten - og som jeg havde, da jeg engang besøgte Sovjetunionen. Tankesættet er præcis det samme,« siger Herlevs borgmester, Kjeld Hansen, til Information.
Kjeld Hansen og andre Vestegns-borgmestre har i mange år befundet sig på 'strammerfløjen' i Socialdemokraterne. De har talt for en markant opbremsning af tilstrømningen af udlændinge til Danmark og er tilhængere af 24-årsreglen. Men det nye pointsystem går efter hans mening så vidt, at den socialdemokratiske ledelse på Christiansborg klart må sige nej.
»Det skal vi afvise. Vi skal ikke have regeringsmagten i et samfund, der er båret af, at danske statsborgere ikke kan få lov til at gifte sig med mennesker, der ikke har den rigtige uddannelse, de rigtige sprogfærdigheder eller den rigtige baggrund. Dér stopper vi. Det samfund kan vi ikke bære,« siger Kjeld Hansen.
Sent i aftes på Christiansborg erklærede S og SF i en fælles aftale, at de ser positivt på det nye pointsystem for familiesammenføringer.
Også Ishøjs S-borgmester, Ole Bjørstorp, har været en stor fortaler for 24-årsreglen, og også han opfordrer S-ledelsen til at afvise VKO's udlændingeaftale.
»Vi har de stramninger, vi skal bruge med 24-års-regel og tilknytningskrav. Ved at man nu kammer over og giver den en ekstra én på skruen, rammer man næsten flere danskere end udlændinge. Dét er helt forkert,« siger Ishøj-borgmesteren.
Hans S-kollega fra Rødovre, Erik Nielsen, står helt ved sin gamle kritik af den tidligere SR-regerings udlændingepolitik. Men i dag er der strammet rigeligt, mener han.
»Det, vi skreg på dengang, var at lukke ned for tilstrømningen, så vi kunne koncentrere os om integrationen. Problemet er, at her tænker man kun på at skrue endnu mere ned for tilstrømningen, selv om det ikke længere er nødvendigt,« siger han.
Erik Nielsen understreger, at dén melding ikke handler om, at alle grænser nu skal åbnes på vid gab. Der er bare ikke behov for flere tiltag for at lukke dem endnu mere.
»Der er danskprøver og alle mulige andre prøver, som ikke engang almindelige, hjemfødte danskere er i stand til at klare. Så der er ikke behov for flere stramninger af den karakter - og det håber jeg også, at mit eget parti vil mene. Vi skal ikke løbe mere efter den pind,« siger han.
Hold jer fra det her
Borgmester Ib Terp fra Brøndby frygter, at »helt almindelige danskere« vil blive ramt i stor stil, hvis man gør »verdens strammeste udlændingeregler« endnu strammere.
»Det vil betyde, at der er nogen, der aldrig vil kunne få deres ægtefælle til Danmark. Og det er simpelthen for vidtgående. Som borgmester har jeg viet rigtig mange mennesker. Også danskere, der er blevet gift med thailændere. Det er der nogen, der ser ned på - men som jeg har oplevet det, har begge parter virket glade og lykkelige. De vil også blive ramt. Mit råd til Christiansborg er, at de skal holde sig fra det her,« siger han.
I Slagelse, der er hjemkommune for Ringparken - en af de 29 regeringsudpegede »ghettoområder« - understreger S-borgmester Lis Tribler, at det stadig er uklart, i hvor høj grad det nye pointsystem udvider 24-års-reglen.
»Nu vil jeg vente med at se, hvad indholdet af det nye system egentlig er. Der har været mange negative effekter af 24-års-reglen - og hvis det nye pointsystem kan afhjælpe nogle af dem, så vil det være en fordel. Men hvis der lægges op til en grov sortering af, hvem der kan få familiesammenføring, som nogen har fremført, så er jeg ikke så positiv,« siger hun.
Et lignende budskab har Glostrup-borgmester John Engelhardt - der ikke er socialdemokrat, men Venstre-mand.
»Jeg har personligt ikke noget behov for at stramme 24-års-reglen yderligere. Den skulle gå på at beskytte meget unge piger - og det har virket. Men der er grænser for, hvor meget man som samfund skal blande sig i borgernes liv,« siger John Engelhardt - der til gengæld gør sig til fortaler for en modernisering af indvandringssystemet.
Ubehagelig retorik
Erik Nielsen fra Rødovre vil ikke blankt afvise et pointsystem under nogen form. Men det skal være et pointsystem, der er »fair og fornuftigt« og bløder op for de »rigide« regler - ikke strammer yderligere.
»Der er ikke behov for stramninger, der er behov for at få lavet en ordentlig retorik. Anstændige partier må simpelthen sige, at nu er nok nok,« siger han.
Også Kjeld Hansen fra Herlev vender sig mod den retorik, som udlændingeaftalen bliver spundet ind i af VKO.
»Man prøver at skabe nogle associationer om, at det her er nogle mennesker, der bare kommer hertil for at nasse på os alle sammen. Men sandheden er, at det er en fordømmelse og dæmonisering af danske statsborgere, der ønsker at gifte sig af kærlighed, og en sortering af, hvilke mennesker, der er gode nok eller ej. Det har aldrig været den form for integration, jeg har talt for. Jeg synes, det er ubehageligt,« siger Kjeld Hansen.

