V: Reformkurs skal fortsætte
Det reformspor, som regeringen har lagt sig i, bør man ifølge oppositionen sørge for at holde. I hvert fald hvis man spørger Venstre, som vil prioritere kampen for reformerne højt i efteråret


Reformerne finansierer velfærdssamfundet og skaber et mere indholdsrigt liv for den enkelte. Det mener Kristian Jensen, gruppeformand i Venstre. Ifølge ham bliver en fortsat reformkurs Venstres store satsning i efteråret.»Uden reformer vil økonomien stagnere, og for mange ville blive hængende uden for arbejdsmarkedet,« siger Kristian Jensen.Hans oplevelse er, at de fleste nu til dags har en eller flere i deres omgangskreds, som ikke kan finde et job. Reformer, som skærer ned på de offentlige omkostninger, kan ifølge ham hjælpe.»Når omkostningerne bliver lettet, vil vi få råd til at ansætte flere mennesker,« siger han.I Venstre beklager man økonomiminister Margrethe Vestagers (R) udmelding i juni, hvor hun i sin grundlovstale sagde, at »tempoet (af reformerne, red.) bliver nok aldrig som i det seneste halvandet års tid. Men lidt mindre kan også gøre det.«Kristian Jensen synes, at det er foruroligende, at der bliver talt om at sætte tempoet ned.»Vi har jo sådan set i Venstre været glade for, at regeringen har overtaget de reformer, som vi har arbejdet med, da vi sad i regering,« siger Kristian Jensen.Den væsentligste reform, der skal tages hul på efter sommer-ferien, er ifølge Kristian Jensen en grundlæggende reform af den aktive arbejdsmarkedsindsats. Der skal ses på, hvilke metoder der bliver brugt for at få ledige videre i livet.»Vi er nødt til at være mere specifikke omkring, hvilke kompetencer vi forventer at få gennem aktivering og kurser til arbejdsløse og dagpengemodtagere. Rapporter viser, at vi ikke får nok for pengene.«Kristian Jensen tror derfor, at de ledige kan understøttes bedre for færre penge.Hvad koster det?»Man ville kunne spare en tre-fire milliarder kroner ved at få en bedre aktiveringspolitik, som blandt andet kunne bestå af uddannelse. Uddannelserne skal målrettes virksomhederne, i stedet for at den enkelte selv bestemmer. Der er nogle, som har et bedre overblik end de arbejdsløse,« siger han.En sektor, som Kristian Jensen også ønsker reformeret, er den offentlige. Især kommunernes lave udnyttelse af private virksomheder ser han kritisk på. Konkurrencen mellem det offentlige og private skaber tiltrængt fornyelse, mener gruppeformanden.»Jeg vil gerne have, at det i højere grad var en pligt at spørge om prisen. Er der nogle private, som kan løse opgaven bedre eller billigere end det offentlige? Det spørgsmål ser vi stillet ufatteligt få steder.«
