En gratisavis drikker gravøl
De polske avisbude føler sig snydt og kaster med aviser på Margretheholmsvej i København. Imens siger Nyhedsavisens journalister et vemodigt farvel til en avis, de er stolte af at have været med til at skabe.


 »Jeg har været pissehamrende glad for at være med. Det har været sjovt indtil nu,« siger Nyhedsavisens tillidsrepræsentant Morten Olsen. Han står foran Nyhedsavisens indgangsparti, hvor der flyder med aviser.  
Journalisterne modtog søndag aften beskeden om lukningen pr. mail og drak herefter gravøl sammen og diskuterede situationen.
”Vi har været fælles om sorger og glæder,” som Morten Olsen udtrykker det.
Ifølge en anden journalist, Lars Fogt, der også er tilstede i dag foran Nyhedsavisen, har der gennem hele avisens historie været et stort sammenhold blandt kollegaerne: ”Vi er meget på samme niveau. Folk er fra 27-36 år og også på samme niveau uddannelsesmæssigt.”
Aviskasteri
De af Nyhedsavisens journalister, der har været ansat i over tre måneder, hvilket langt størsteparten har, er ifølge Lars Fogt sikret løn indtil første januar gennem Lønmodtagernes garantifond. Anderledes usikker er skæbnen for de 300 avisbude, der hører under et andet selskab og derfor har andre vilkår. Flere af dem har fortvivlede taget opstilling foran Nyhedsavisens redaktionslokaler for at vise deres utilfredshed. Blandt andet ved at kaste med aviser. 
Samme utilfredshed med ledelsen er der som sagt ikke at spore hos journalisterne. 
”Det er selvfølgelig aldrig en sjov situation for ledelsen at stå i. Men ud fra mulighederne har de truffet den rigtige beslutning. Det er rart at man har meldt hurtigt ud,” siger Morten Olsen. 
Han udtrykker samtidig tilfredshed med den måde Nyhedsavisens hovedaktionær Morten Lund, har håndteret situationen på. 
”Han har stået ansigt til ansigt med os og bekendt sine fejl,” siger han. 
Et marked i tilbagegang
Markedet for gratisaviser har i flere år været plaget af turbulens og Nyhedsavisens lukning kommer da heller ikke som nogen overraskelse for Morten Olsen. ”Allerede i fredags var der rygter på flere hjemmesider. Og der er længe blevet råbt ”ulven kommer”, så det er mest selve tidspunktet, der er overraskende,” siger han. Der var således på redaktionen en tiltro til at Morten Lund ville komme med den lovede kapitaltilførsel på 200 millioner. 
Hos journalisterne er der efter lukningen ikke den store optimisme at spore omkring fremtiden for de danske gratisaviser. 
”Jeg tror, at 24-timer lukker inden ugen er omme. Men det må du hellere spørge dem selv om,” siger Lars Fogt. Sker dette vil det kun være Urban og Metroxpress, der er tilbage på det danske gratisavismarked.
Der er en vemodig stemning på parkeringspladsen på Margretheholmsvej. En progressiv avis ved Holmen i København, der må bukke under kunne give mindelser til avisen Dagens lukning. Men denne sammenligning bryder Morten Olsen sig ikke synderligt om. ”Det er selvfølgelig svært at kalde Nyhedsavisen for en ubetinget succes. Men vi nåede at blive landet største. Dagen udkom i 40 dage, vi udkom i 2 år.”

