Lærerfaget daler i popularitet
Velfærdsuddannelserne er uhørt populære, mens færre vil starte på læreruddannelsen. Folkeskolens lave status skræmmer ansøgerne væk, lyder det
Unge på den Naturvidenskabelige Basisuddannelse på RUC. Billederne stammer fra første studiedag sidste år.


 Det er populært at kalde sig pædagog, sygeplejerske og socialrådgiver, bare ikke folkeskolelærer. Som den eneste af de store velfærdsuddannelser oplever læreruddannelsen en nedgang i ansøgertallet, viser nye tal fra den Koordinerede Tilmelding (KOT).
På et år har pædagoguddannelsen fået 23 pct. flere ansøgere, mens 16 pct. flere vil være socialrådgivere. Omvendt viser tallene, at læreruddannelsen tiltrækker 3.472 ansøgere, 1,4 pct. færre end sidste år.
»Det er bedrøveligt, at der på landsplan er et stagnerende ansøgertal, mens populariteten for de andre velfærdsuddannelser stiger voldsomt,« siger rektor Laust Joen Jakobsen fra Professionshøjskolen UCC.
Skærpet tone
Det lille fald i ansøgertallet skal dog ses i lyset af, at det har været stigende de seneste to år. Blot sidste år fik læreruddannelsen 13 procent flere ansøgere end i 2009. Det beroliger Laust Joen Jakobsen, som dog er træt af folkeskolens lavstatus, også i den offentlige debat.
»Der er for mange, der har for mange nedsættende meninger om folkeskolen og læreruddannelsen. Og gerne skærper tonen, hver eneste gang, der skal søges ind på læreruddannelsen,« siger han.
Ifølge professor emeritus Erik Jørgen Hansen er det dog svært at pege på entydige forklaringer på, hvorfor mange unge fravælger læreruddannelsen.
»Det er meget svært at forklare. Det svinger kolossalt gennem historien. Hvis vi nøjagtigt vidste, hvad der dirigerer ungdommen til at søge særlige steder hen, så kunne vi jo forudse det. Men det kan vi heldigvis ikke,« siger han.
Samtidig mener han folkeskolen har gennemgået en udvikling hen imod mere centralisering og overvågning de seneste år.
»Og det kan jo ikke virke særligt fristende for nogen,« siger han og uddyber:
»Folkeskolen er blevet mindre selvstændig. Knap 20 år siden i forbindelse med vedtagelsen af folkeskoleloven af 1993 skrev Undervisningsministeriet, at det heldigvis er sådan i Danmark, at man ikke behøver at overvåge folkeskolen med detaljerede formålsbeskrivelser og planer. Så længe vi har en grundfæstet tillid til folkeskolelæreren,« siger han.
Mere prestige
Oppositionen langer også ud efter regeringens forsøg på at gøre folkeskolen mere tiltrækkende for de håbefulde uddannelsessøgende.
»Folkeskolen er for SF et af de allervigtigste indsatsområder i de kommende år. Regeringen har manglet fokus på folkeskolen, og de har udsultet de kommunale budgetter. Resultatet er en folkeskole som færre unge ønsker at arbejde i,« siger uddannelsesordfører Nanna Westerby (SF) og lover at afsætte to mia. kroner til blandt andet to-lærerordning og et loft på 24 elever i hver klasse.
Uddannelsesordfører Charlotte Dyremose (K) er »grænsende til forarget« over, at høre den kritik fra oppositionen. Hun savner konkrete udspil fra oppositionen, der kan løfte folkeskolelærernes anseelse.
»Det, vi mangler, er, at læreruddannelsen kommer over på universiteterne, at vi får lavet en femårige uddannelse, og på den måde får højnet prestigen. Men der står vi desværre alene i regeringen,« siger hun og tilføjer:
»Der er behov for at lægge mere prestige ind i uddannelsen. Men det ville betyde meget, hvis vi kunne gøre lærernes overenskomster mere fleksible. Så kan det igen blive et prestigefyldt job, hvor man ved at gøre en ekstra indsats kan tjene mere end sine medarbejdere,« siger hun.

