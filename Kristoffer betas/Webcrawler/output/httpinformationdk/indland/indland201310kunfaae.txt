Kun få elever får flere timer på erhvervsskolerne
Kun de mest målrettede unge, der vælger en erhvervsuddannelse direkte efter folkeskolen, vil få mere undervisning ud af regeringens erhvervsskolereform. 75 procent af eleverne vil kun få ret til halvt så mange ugers undervisning som i dag
SOSU-assistentelever dyster i DM i Skills – det årlige danmarksmesterskab for unge fra erhvervsuddannelserne. Regeringen vil gøre erhvervs-skolerne mere attraktive med en reform, som blandt andet skal forlænge grundforløbet. Men reelt vil de færreste elever få flere timer – mange vil derimod få færre. Specielt på SOSU-uddannelserne vil 90 procent af eleverne få halveret deres skoleforløb.

Bedre og mere attraktive erhvervsuddannelser er mottoet for regeringens erhvervsskolereform, men for flertallet af eleverne vil reformplanerne føre til mindre undervisning. I dag har de fleste erhvervsskoleelever 20 ugers grundforløb, men ifølge reformforslaget vil elevernes tid på skolen nu blive reduceret til 10 uger med mulighed for op til 10 ugers supplering. Kun elever, der kommer direkte fra 9. og 10. klasse, vil få ret til et 40 ugers skoleforløb. I dag udgør den gruppe 25 procent af eleverne på erhvervsskolerne; resten kan se frem til mindre undervisning. Den logik undrer to erhvervsskoleforskere.»Der jo ikke tale om at opprioritere undervisningen, som regeringen har talt om. Det virker mere som en smart markedsføringsstrategi,« siger Lene Tanggaard, der er professor på Aalborg Universitet og forsker i erhvervsskolernes undervisning.At de yngste og mest målrettede elever skulle have mere brug for et fire gange så langt skoleforløb som de øvrige elever, mener hun ikke, der er belæg for.»Der er mange typer elever på skolerne, der har brug for en ekstra indsats, og at halvere grundforløbet vil ikke gøre det mere attraktivt for flertallet. Det er klart, at der er meget afklarede elever blandt de ældre, der ikke har brug for så meget undervisning. Men det her virker som en meget mekanisk opdeling,« siger Lene Tanggaard.Forskningsleder i KORA Torben Pilegaard Jensen, der har været med i et større forskningsprojekt om erhvervsskolerne, forstår heller ikke opdelingen i unge, der kan få 40 ugers grundforløb, og dem, der ikke kan. Han påpeger, at de, der går direkte ind på en erhvervsuddannelse, oftest er nogle af de mest målrettede elever.»Bare fordi du er skoletræt og har været ude og arbejde i et halvt år, skal det så virkelig betyde, at man ikke kan gå ind og få det etårige grundforløb. Det, synes jeg, er en meget stram tolkning. Vi har set, at det har virket, når erhvervsskolerne har lavet målrettede grundforløb af længere varighed; hvorfor kaste den erfaring ud af vinduet,« siger Torben Pile-gaard, der frygter, at konsekvensen kan blive endnu større frafald.Lene Tanggaard er enig. Opdelingen af elever i forskellige typer, der har forskellig ret til undervisning, har oftest negative effekter.»Det her risikerer at føre til A- og B-hold, hvor nogle får særligt gode forhold, men forskningen viser, at det er en fordel at blande eleverne, fordi de lærer af hinanden, så en sådan opdeling er uheldig,« siger Lene Tanggaard. Den foreslåede adgangsbegrænsning på mindst 02 i karakter i fagene dansk og matematik vil betyde, at erhvervsskolerne vil sortere en række af de fagligt svageste elever fra. Med det øgede timetal og mere tid til at vælge fag håber regeringen at gøre det mere attraktivt at fortsætte direkte på en erhvervsuddannelse efter 9. eller 10. klasse.På erhvervsskolerne tvivler de dog på, at ændringerne vil betyde langt flere ansøgere, der kommer direkte fra folkeskolen på kort sigt.»Det hænger ikke sammen rent logisk, at de mest målrettede skal have mest undervisning,« siger formand for Danske Erhvervsskoler Peter Amstrup.Minister: intet øget frafaldErhvervsskolernes eget ønske var, at grundforløbet skulle udvides for alle elevers vedkommende.På SOSU-skolerne er situationen endnu mere grel. Hvis søgemønstret bliver det samme som hidtil blandt deres ansøgere, så vil 90 procent af eleverne få halveret deres skoleforløb, samtidig med at de får mindre praktik, forklarer sekretariatschef i Danske SOSU-skoler Per Fruerled.»For os er det svært at se det her som en styrkelse af fagligheden.«Undervisningsminister Christine Antorini forklarer, at de 40 ugers grundforløb netop skal være med til at tiltrække langt flere unge direkte fra folkeskolen til erhvervsuddannelserne.»I dag er det under hver femte, der går den vej, så vi gør det her for at skabe et mere attraktivt uddannelsesmiljø, så de unge ikke tager andre veje, men går i gang med det samme og møder unge på deres egen alder ligesom i gymnasiet. Her er eleverne ikke ude og arbejde et par år.«Ifølge undervisningsministeren så er forskellen på dem, der går direkte fra skolen, og dem, som har været ude, at de sidste har større erhvervserfaring, modenhed og er mere afklarede.– Men hvorfor skal en skoletræt ung, der har arbejdet i et halvt år efter 9. klasse, have halveret undervisningen på grundforløbet?»Det er ikke en halvering, fordi de stadig kan blive tilbudt 10 uger mere, men der bliver også større faglig tyngde i de 10 ugers undervisning, som de har ret til,« siger Christine Antorini, der ikke mener, at det vil øge frafaldet blandt de unge, som nu står til at få endnu mindre undervisning end i dag.Erhvervsskoleleder Peter Amstrup mener, at 20 uger langtfra er nok for mange af de elever, som erhvervsskolerne har i dag.»Når vi ser på den store gruppe af ældre elever, så vil de formentlig oftere falde fra. Selv om frafaldet automatisk vil falde med de hævede adgangskrav, så risikerer resultatet at blive det samme.«
