Skattereform kan hurtigt ændres
Den netop indgåede skatteaftale kan hurtigt laves om igen, understregede Venstre ved førstebehandlingen i Folketinget i går. Enhedslisten søgte svar på, hvorfor regeringen vendte dem ryggen i forhandlingerne


 Selv om regeringens aftale om en skattereform med Venstre og Det Konservative Folkeparti i princippet løber til 2022, kan skatteydernes virkelighed se ganske anderledes ud til den tid. Det er nemlig kun beslutningen om at frede boligejerne, der reelt er forligsbundet, og derfor står det f.eks. Venstre frit for at lave aftalen om igen så snart, de kan finde flertal for det.
Det glædede Venstres skatteordfører, Torsten Schack Pedersen, sig over ved gårsdagens førstebehandling i Folketinget.
»Det er ikke et forlig, som binder os på hænder og fødder. Derfor har vi mulighed for selv at fremlægge vores egne forslag senere hen. Der er fuld frihed, og det har vi tænkt os at benytte os af,« sagde Torsten Schack Pedersen.
Vinder Venstre regeringsmagten efter næste valg, kan partiet altså godt lave om i skattereformen, hvis det kan få flertal for det. Fremgangsmåden undrer Dansk Folkepartis gruppeformand, Kristian Thulesen Dahl, der lover at forsøge at finde flertal til at luge ud i alle »uhensigtsmæssighederne« snarest muligt. Han vil f.eks. have ændret fedtafgifterne og mener, at den mindre regulering af overførselsindkomsterne, som træder i kraft fra 2016, skal undgås.
»Det er paradoksalt, at man laver så stor en aftale og ikke binder hinanden i fremtiden. Den sikkerhed har der været i de skatteaftaler, vi har lavet med VK, men det er der ikke her. Og det vil vi selvfølgelig udnytte ved at komme med forslag til ændringer, der sikrer en større social balance. Det gælder f.eks. fedtafgifterne og reguleringen af overførselsindkomsterne,« siger Kristian Thulesen Dahl til Information.
Venstre går jo ind for mindre regulering af overførselsindkomsterne. Så det kan I jo ikke få dem med på?
»Jeg går ud fra, at Venstre har den opfattelse, at vi skal æde nogle ting, hvis vi skal være fælles om et flertal efter et valg. Men så er der selvfølgelig andre ting, som Venstre skal æde for, at tingene kan lykkes.«
Støtteparti søgte svar
Aftalen om skattereformen uddybede før sommerferien kløften mellem regeringen og dens støtteparti Enhedslisten. Ved gårsdagens førstebehandling forsøgte Enhedslisten at få svar på, hvorfor partiet i den afgørende fase af forhandlingerne blev valgt fra til fordel for Venstre og Konservative.
»Hvorfor valgte man at lave en reform, der tager fra dem, der har mindst og giver til dem, der har mest? Det forstår jeg simpelthen ikke, og det synes jeg godt, vi kan få et svar på i dag,« sagde Enhedslistens Frank Aaen, mens politisk ordfører Johanne Schmidt-Nielsen påpegede, at hundredetusinde pensionister mister tusindvis af kroner årligt med skattereformen, og at det er de fattigste, der betaler for skattelettelser til de rigeste.
Socialdemokraternes skatteordfører, Thomas Jensen, forsvarede aftalen med, at den skaber arbejdspladser, og han fremhævede bl.a. førtidspensionisternes mulighed for at komme på en ny ordning.
Enhedslisten var mødt talstærkt op med folketingsmedlemmer, der i debatten udfordrede den sociale profil i regeringens aftale.
»Venstre siger jo altid, at det ikke må blive dyrere at være dansker. Men hvis det bliver dyrere at være folkepensionist, hvis det bliver dyrere at være arbejdsløs, hvis det bliver dyrere at blive syg, så bliver det jo dyrere at være dansker for nogle grupper med den her aftale. Er det, fordi Venstre ikke mener, at disse mennesker er danskere?« spurgte partiets Nikolaj Villumsen – et spørgsmål han dog ikke fik svar på fra Torsten Schack Pedersen, der kaldte spørgsmålet for »noget vås«.
Enhedslistens fremmødte forsøgte flere gange at spørge SF’s Jonas Dahl, hvilke mærkesager regeringen har fået igennem med VK, som de ikke kunne få igennem med Enhedslisten, mens Jonas Dahl bl.a. henviste til, at regeringens aftale sikrer mere hjælp til de fattigste folkepensionister, end aftalen med Enhedslisten ville have gjort.

