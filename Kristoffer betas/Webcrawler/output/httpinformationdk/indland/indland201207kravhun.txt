Krav om hundekørekort
Forbuddet mod kamphunde har ikke ført til færre hundebid. Regeringen overvejer nu at holde hundeejerne i kortere snor


 Regeringspartierne overvejer at stramme reglerne for at få hund. Det skyldes, at tal afslører, at det to år gamle forbud mod 13 kamphunderacer ikke har ført til nævneværdigt færre hundebid.
Selv om hundeloven først skal evalueres i 2013, opfordrer SF’s retspolitiske ordfører, Karina Lorentzen, allerede nu til, at der i stedet indføres et såkaldt hundekørekort. Så hundeejerne altså skal kende til loven, lydighedstræning og hundepsykologi. Det sker i erkendelse af, at ejerne – og ikke hundene – er det reelle problem.
»Vi kommer nok aldrig problemet 100 procent til livs. Men et hundekørekort vil være med til at si de dårlige hundeejere fra, fordi de ikke formår at tage et sådan kursus. Mens de gode i forvejen ville være indstillet på et sådant. Samtidig lever mange hunde også en kummerlig tilværelse, fordi ejerne ikke tænker over, hvad det kræver at have hund. Så det er også dyrevelfærdsmæssigt,« siger Karina Lorentzen.
Socialdemokraternes dyrevelfærdsordfører, Orla Hav, vil ikke afvise, at der kan blive krav om duelighedsprøver for hundeejerne.
»Men skal vi stille de samme krav til pensionisten som til ham med de store tatoveringer, der vil have den mest frygtindgydende hund? Det er mere nuanceret end som så,« siger Orla Hav.
Radikales fødevareordfører, Camilla Hersom, kalder den nuværende lov for »tåbelig«. Hun advarer dog mod at »erstatte en form for overregulering med en anden«: »Det er ikke hunderacerne, men hundeejerne, vi skal have styr på, så jeg vil ikke afvise et hundekørt, hvis det kan administreres på en let og smidig måde.«
Det har ikke været muligt at få en kommentar fra fødevareminister Mette Gjerskov (S).
 
 

