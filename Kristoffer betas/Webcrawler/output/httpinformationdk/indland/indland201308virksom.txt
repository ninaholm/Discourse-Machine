Virksomheder vil gøre op med LGBT-lukkethed
Den store lukkethed om seksuel orientering og kønsidentitet på danske arbejdspladser er en dårlig forretning for virksomhederne, mener koncerndirektør i Nykredit Bente Overgaard. Hendes virksomhed og andre deltog i lørdags i paraden Copenhagen Pride og vil gerne skabe rammerne for, at medarbejderne føler sig trygge ved at springe ud på arbejdspladsen


 
	For et par år siden kom koncerndirektør hos Nykredit Bente Overgaard til at fundere over, at hun blandt virksomhedens 650 chefer ikke kendte en eneste LGBT-person.

	»Det slog mig lidt pludseligt. Det kunne være, fordi jeg tilfældigvis ikke kendte dem, men det kunne jo også være, at der ikke var nogen, fordi de ubevidst var blevet sorteret fra. Eller også havde vi en kultur i virksomheden, hvor man i mindre grad havde lyst til at dele sit privatliv,« siger Bente Overgaard om sine tanker dengang.

	Ingen af årsagerne til fraværet af LGBT-personer fandt hun specielt befordrende for et godt arbejdsmiljø i virksomheden.

	»Man skal kunne tage sin ægtefælle eller livsledsager med til firmafesten, hvis man vil det, og også kunne fortælle, hvad man har lavet i weekenden og med hvem,« siger Bente Overgaard.

	Hun slår med det samme fast, at man i virksomheden ingen interesse har i at aftvinge folk en erklæring om deres seksuelle orientering.

	»Vi kunne aldrig drømme om at spørge, om folk er til det ene eller det andet,« siger hun.

	Bente Overgaard er dog overbevist om, at muligheden for at tale åbent om privatlivet på sin arbejdsplads er det bedste for virksomheden.

	»Det er forbundet med omkostninger, hvis man skal gå rundt og tænke på, hvilke historier man skal fortælle til hvem.«

	Bør gælde for alle

	Over 40 virksomheder støtter Copenhagen Pride økonomisk, og antallet af virksomheder, som deltager i selve paraden, stiger år for år.

	Det er vigtigt, at virksomhederne tager affære, mener Vivi Jelstrup, som er forperson for landsforeningen for lesbiske, bøsser, biseksuelle og transpersoner. Hun tror, at det kan være en gevaldig hjælp, at virksomheder er bevidste om at skabe rum til, at man kan være åben om sin seksuelle orientering og kønsidentitet.

	»Der er forfærdelig mange, som ikke springer ud på deres arbejdspladser og ikke fortæller om deres hjemmeliv. Man kan selvfølgelig spørge, om det er nødvendigt, for det er jo ikke et krav, at man fortæller om sit privatliv, men ingen betvivler heteroseksuelles ret til at være åbne, så den åbenhed bør gælde alle,« siger hun.

	Nogle store virksomheder som Nykredit, DSB, Microsoft og IBM har indført grupper for LGBT’ere, og det synes Vivi Jelstrup er en god idé.

	»Medarbejderne vil gerne have, at der er mødesteder for LGBT’er, så det kommer nok nedefra. Det er vigtigt at have nogle andre at kunne forholde sig til. Det er en måde at styrke hinanden på og gøre opmærksom på, at LGBT’erne findes,« siger Vivi Jelstrup.

	Personalepleje

	At det går godt for virksomheden er det klare mål for Bente Overgaard fra Nykredit. Og det mål kan kun opfyldes, hvis der er plads til at være den, man er, mener hun.

	»Det handler om rekruttering og fastholdelse af personale. Jeg har ingen holdning til, om det er en kvalitet eller et minus at være en LGBT-person – det er blot irrelevant. Vi vil have det mest kompetente personale og er ligeglade med uvedkommende ting.«

	Siden Bente Overgaard blev bevidst om udfordringen ved at skabe et åbent arbejdsmiljø, hvor alle med et ønske om det kunne være trygge ved at tale om deres privatliv, har Nykredit forsøgt at gøre det muligt.

	I fredags afholdt foretagendet en konference om emnet, hvor blandt andre ligestillingsminister Manu Sareen (R), direktør for IBM Claudia Woody og direktør hos Pressalit Dan Boyter var inviteret.

	Derudover deltog en flok medarbejdere under optoget ved lørdagens parade, ligesom det har været tilfældet de seneste tre år.

	For Bente Overgaard er det logisk, at virksomhederne tager affære, og på hendes arbejdsplads er det blevet modtaget positivt.

	»Jeg tror, at vi har fået flyttet nogle forestillinger, især fordi det kommer fra topledelsen. Det sender nogle signaler til de nuværende medarbejdere, potentielle medarbejdere og resten af danskerne.«

