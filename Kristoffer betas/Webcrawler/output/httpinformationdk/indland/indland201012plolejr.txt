PLO-lejren overvejer ny opstand
Palæstinensernes leder, Mahmoud Abbas, er frustreret over, at forhandlingerne om en fredsløsning er strandet på grund af Israels modstand mod at opgive nybyggeri i Jerusalem. Abbas planlægger 'ikke-voldelig modstand' - men hans bagland er dybt uenigt


 Raketter og morterer er igen en daglig risiko i det sydlige Israel. Hamas har optrappet - eller tilladt - angreb på civile, formentlig for at skubbe yderligere til den forudsigelige kollaps af præsident Obamas initiativ til israelsk-palæstinensiske fredsforhandlinger. Som om fundamentalisterne i Gaza er usikre på, om Israels nej til USA's henstillinger om at undlade nybyggeri i det arabiske Østjerusalem nu også virkelig betyder, at det palæstinensiske styre (PA) bakker helt ud af forhandlingerne.
Således er et nyt vendepunkt undervejs i den efterhånden 19 år lange 'fredsproces', der begyndte i 1991 efter Den første Golfkrig, hvor daværende USA-præsident George Bush pressede Israel til fredsforhandlinger som betaling for arabisk - men ikke palæstinensisk - støtte til krigen mod Saddam Husseins Irak.
I dag er parterne tilbage ved et nulpunkt, der kan udvikle sig til en ny opstand mod Israel eller indbyrdes voldelige opgør i Fatah, PLO's største parti.
En række signaler peger på, at den palæstinensiske lejr er parat til at bytte forhandlingerne ud med en tredje intifada, det arabiske ord for opstand, enten 'fredelig' med civil ulydighed, eller - hvis man skal tro Khalida Jarrar, medlem af PLC, den palæstinensiske lovgivende forsamling - en mere voldelig. Khalida Jarrar har sagt, at »beslutningen er taget, vi overvejer kun mål og midler«.
Dem er der til gengæld uenighed om, både i PLO og internt i Fatah, som den palæstinensiske leder, Mahmoud Abbas, er formand for. Men alle erkender, at israelernes insisteren på nybyggeri i Østjerusalem og afvisning af de amerikanske bestikkelsestilbud om 20 supermoderne kampfly og (hidtil uhørte) garantier for at blokere kritik af Israel i sikkerhedsrådet betyder, at Netanyahu ikke giver sig en tomme på bosætterspørgsmålet.
Den indflydelsesrige PLO-politiker, Nabil Shaat, citeres for at sige, at »fredsprocessen er i dyb koma« og er »en øvelse i ingenting«.
Salam Fayyad, PA's premierminister og den mest moderate palæstinensiske leder, sagde tirsdag, at PA-styret »ikke vil acceptere en Mickey Mouse-stat«. Han ønsker orden i sagerne og hører derfor ikke til dem, der satser på anerkendelse af Palæstina inden for 1967-linjen som verdens første fiktive stat.
Ikkevoldelig modstand
Men hvad så nu og her? Khalida Jarrars holdning er ifølge arabiske politiske analytikere ikke »repræsentativ«. På den anden side er palæstinensisk politik nu så splittet, at Fatah-organisationen ikke kun er delt op i fraktioner, men i blokke, der skændes indbyrdes om strategien over for Israel, og som bruger mest tid på at bekæmpe hinanden.
Mahmoud Abbas er presset fra to sider, en radikal og en 'moderat', hvilket vil sige USA- og Israel-venlig, og han prøver at afbalancere fløjene med erklæringer som f.eks., at »modstand er legitim, hvis den finder sted i rammerne af international lov« - altså er ikkevoldelig.
Det hører med, at stenkastning opfattes som 'ikke-voldelig' i palæstinensisk retorik. Søndag eskalerede Abbas retorikken og lod israelske politikere, eks-officerer og fredsaktivister vide, at »Netanyahu har valgt bosættelser frem for fred«, og at han »overhovedet ikke forstod den holdning« - at Israel har fravalgt fred, underforstået: Så hvad er vores alternativ?
På et møde forleden med medlemmer af Fatahs centralkomité blev Abbas ifølge den palæstinensiske avis al-Quds al-Arabia' »ekstremt gal«, da et komitémedlem foreslog en ministerrokade, og Abbas krævede, at Fatah-komitéen ophørte med at presse ham og i stedet arbejdede for »den idé om ikke-voldelig modstand, der er enighed om«.
»Hvor er jeres indsats for at gennemføre det vedtagne projekt? Har I ikke fået besked på at forberede ikke-voldelig modstand?« spruttede den åbenbart isolerede PLO-leder.
Dahlan i kulissen
»Herovre ved vi godt, hvad snak om ikkevoldelig modstand dækker over,« skrev en analytiker i Jerusalem i en e-mail, der fortsatte: »Og Fatah synes at være i opløsning. Desuden siger rygtestrømmen, at Dahlan (den tidligere PA-sikkerhedschef i Gaza og på Vestbredden, Mohammed Dahlan,
red.) er ved at opbygge sin egen milits -ikke for at bekæmpe Israel, men Abbas.«
Den 49-årige ekssikkerhedschef er dus med CIA og den israelske sikkerhedstjeneste, Shin Beth, og har den seneste tid opbygget - nogle siger købt - indflydelse i Fatah, ligesom der er rygter om, at hans folk opkøber våben. For nylig skrev Wall Street Journal, at Dahlan var med i en Fatah-gruppe, der arbejder på at udskifte Abbas med den mindre synlige og mere farveløse Nasser al-Qidwa, medlem af Fatah-centralkomitéen og Yassir Arafats nevø - vel nok hans bedste kvalifikation. På den måde har verden ikke forandret sig i Ramallah og omegn.

