Bagsiden: Begyndervanskeligheder
Det kan være svært med alle de regler i Folketinget. Især når man for første gang er kommet i regering eller aldrig før har prøvet at være en del af oppositionen
Det er sin sag at vænne sig til at være i opposition.


 Ikke alene havde statsminister Helle Thorning-Schmidt (S) onsdag i denne uge sin debut som den, der i Folketingets spørgetid skulle svare på oppositionens spørgsmål. Mange fra oppositionen skulle også for første gang prøve at stille spørgsmål til ministrene.
Særlig Venstres forhenværende finansminister Claus Hjort Frederiksen havde svært ved at finde ind i rollen. Han var særlig interesseret i sagen om Henrik Sass Larsen, der ikke kunne blive godkendt af PET, men øjensynligt var han ikke klar over, at folketingsmedlemmerne i spørgetiden ganske enkelt skal begynde med at læse deres spørgsmål op.
»I forbindelse med PET's sikkerhedsvurdering af hr. Henrik Sass Larsen fremstod det i pressen ...« forklarede Claus Hjort Frederiksen, der blev valgt ind i Folketinget første gang i 2005 og aldrig har været en del af oppositionen. Men så måtte Holger K. Nielsen som Folketingets fjerde næstformand afbryde:
»Man skal bare læse spørgsmålet op,« forklarede han.
»Mit spørgsmål er derfor,« sagde Claus Hjort Frederiksen så. »Kan statsministeren bekræfte, at PET's hidtidige sikkerhedsvurdering hverken anbefaler eller fraråder ...«
Men så måtte Holger K. Nielsen afbryde igen. I spørgetiden er spørgsmålene nemlig stillet på forhånd, og næstformanden kunne i sine noter se, at Claus Hjort Frederiksen var gået i gang med det forkerte spørgsmål. Og endelig lykkedes det så den tidligere finansminister at få stillet det rigtige spørgsmål — som Helle Thorning-Schmidt for øvrigt ikke ønskede at svare på, fordi hun »hverken kan eller vil« udtale sig om Henrik Sass Larsen-sagen.
Den stakkels dronning
I samme spørgetid kom Dansk Folkepartis Martin Henriksen ind på en anden sag, der viser, at det nye Folketing endnu har lidt begyndervanskeligheder. Han henviste til, at flere af de nye ministre ved Folketingets åbning torsdag i sidste uge ikke rejste sig, da den kongelige familie forlod salen.
»Kan du ikke få din regering til at rejse sig?« hvæsede tidligere statsminister Lars Løkke dengang til sin efterfølger, som skyndte sig at råbe til sine ministre bag sig: »I skal rejse jer op!«
»Jeg har faktisk aldrig set en så gennemført pinlig opførsel i forhold til de traditioner, vi har i Folketinget,« udtalte Martin Henriksen efterfølgende til Jyllands-Posten, og nu ville han i spørgetiden vide, om forseelsen var »udtryk for regeringens holdning til monarkiet«.
Men Helle Thorning-Schmidt kunne berolige ham: »Jeg er utrolig glad for spørgsmålet og takker hr. Martin Henriksen for spørgsmålet,« sagde hun og forklarede, at regeringen nærer »den dybeste respekt« for kongehuset.
»Derfor er det også sådan, at når der var nogle ministre, der ikke fik rejst sig op i forbindelse med Hendes Kongelig Højheds besøg her ved Folketingets åbning, var det simpelt hen udtryk for en beklagelig forglemmelse — og intet andet,« slog statsministeren fast.

