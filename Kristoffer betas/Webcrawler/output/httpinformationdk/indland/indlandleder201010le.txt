LEDER: Musikken synger på sidste vers



 » ... musikundervisningen skal medvirke til elevernes følelsesmæssige og intellektuelle udvikling, udvikling af koncentration og motorik samt øge deres forståelse af sig selv som en del af et fællesskab.«
Sådan lyder Undervisningsministeriets forkromede formålsparagraf for musikfaget. Men musikken er igennem de seneste 10 år blevet kvalt af nedskæringer i hele den musikalske fødekæde. Alene fra 2000-2007 er der blevet uddannet 35 procent færre musiklærere. Så der er ikke tale om nogen overdrivelse, når forskerne bag en ny rapport om det trængte fag fortæller, at musikfaget er endt i »en nedadgående spiral«. De frygter for danskernes musikalitet. Langsomt vil musikken som den almengyldige del af vores kulturforståelse forsvinde, og eleverne i folkeskolen må leve foruden den følelsesmæssige ballast og fællesskabsfølelse, musikfaget giver. For faget ér endt i en ond cirkel. Som det ser ud nu, har kun halvdelen af nutidens folkeskoleelever, når de afslutter folkeskolen, haft reel musikundervisning. Og hvis der ikke bliver grebet ind, vil problemet unægteligt reproducere sig selv. Får man ingen undervisning eller opmuntring, visner interessen - og så søger man heller ikke til seminarierne for at blive musiklærer. Manglen på lærere, der bliver uddannet fra seminarierne, slider de musiklærere, der er tilbage på folkeskolerne, op. Oftest magter de kun at undervise i faget i et par år.
Og det er ikke fordi, regeringen ikke har vidst, i hvilken retning musikken skred. Gennem de sidste 10 år har både Undervisningsministeriet og Kulturministeriet fået rapporter ind med enslydende meldinger. Men man har som regering set sig blind på en testkultur og ønsket om 'verdens bedste folkeskole' ud fra målbare kriterier, der kan vejes, systematiseres og beregnes. Det kan musikken ikke, og det får nu den konsekvens, at halvdelen af de danske børn får en folkeskoletid uden musik, og at folkeskolen ikke længere lever op til sit overordnede og vigtige almendannede princip.

