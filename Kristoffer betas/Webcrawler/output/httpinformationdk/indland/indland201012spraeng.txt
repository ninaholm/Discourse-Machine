At sprænge grænser er blevet det normale
Både befolkning, politikere og Det Etiske Råd udfordres konstant af nye muligheder for at gribe ind i den menneskelige forplantning, senest den potentielle mulighed for at lave børn og nye underlige forældreskaber på basis af kønsceller lavet af kropsceller. Desværre er der stigende tendens til at trække på skuldrene af de etiske dilemmaer, siger medlem af Det Etiske Råd Klavs Birkholm
Teknologiske landvindninger  øger konstant mulighederne for at gribe ind i den menneskelige forplantning. Alligevel er det ikke noget, der fylder meget i debatten.


 Det er fire millioner IVF-fødsler siden, Louise Brown den 25. juli 1978 blev født i Oldham, England, som verdens første baby skabt ved in vitro fertilisation (IVF), kunstig befrugtning. Begivenheden gav voldsom genlyd kloden over og udløste en intens debat i offentligheden om det etisk acceptable i at skabe børn 'i reagensglas', parallelt til den debat som i årene før Louises fødsel havde kørt internt i lægelige kredse og bl.a. resulteret i, at det britiske medicinske forskningsråd i 1971 afslog at støtte de involverede forskeres arbejde. Forskningsrådet anså dengang eksperimenterne med IVF for både risikable og unødvendige.
I dag er Louise Brown 32 år, mor til en naturligt undfanget dreng på tre, og fysiologen Robert Edwards, der sikrede hendes adgang til verden, modtog i oktober Nobelprisen i medicin for sin indsats. I dag bringes omkring hvert tiende danske barn til verden ved IVF, insemination eller lignende behandling, og den kunstige befrugtning blevet 'naturlig'. I løbet af få år kan hvert femte danske barn være undfanget i laboratoriet, spår nogle læger.
Parallelt med denne udvikling er debatten stilnet af. Der er blevet langt mellem avisoverskrifterne om fertilitets-, foster- og genteknologierne på det humane område. De politiske partier har det ikke på dagsordenen. Borgerne har tilsyneladende fået andet at gå op i. Bortset lige fra når regeringen og Dansk Folkeparti som i torsdags vedtager at fjerne det offentliges betaling af kunstig befrugtning.
Udviklingen er paradoksal, mener Klavs Birkholm, journalist, forfatter og foredragsholder samt i de seneste otte år medlem af Det Etiske Råd.
»Der bliver sprængt grænser hele tiden. I den tid, jeg har siddet i rådet, har teknologien revolutioneret sig selv hvert år. Og hver gang har det været et nybrud, som næsten fik det til at svimle for en,« siger han.
Underlige forældre
Birkholm er medforfatter til rådets rapport Etiske aspekter ved nye typer af stamceller og befrugtningsteknikker, offentliggjort i fredags og omtalt her i avisen lørdag. Rapporten beskriver den ny teknik med såkaldte iPS-celler - kropsceller der med genetisk manipulation kan 'nulstilles' og derved blive til stamceller, som kan danne udgangspunkt for bl.a. fremstilling af såvel sæd- som ægceller. Et amerikansk forskerhold har netop ved hjælp af den ny teknik avlet han- og hunmus, hvis genetiske forældre er to hanmus.
»Fungerende ægceller kan skabes af hanlige kropsceller efter omprogrammering og spontant kønsskifte,« lyder konklusionen i forskernes videnskabelige redegørelse for forsøget, netop offentliggjort i tidsskriftet Biology of Reproduction.
Resultaterne »har vigtige konsekvenser for pattedyr-reproduktion og fertilitets-teknologier«, skriver forskerne og opremser de tænkelige muligheder for, at »to mænd vil kunne producere deres egne genetiske sønner og døtre«, at »sæd kan dannes af en kvindelig donor«, at der »kan produceres levedygtigt hanligt og hunligt afkom med to mødre«, samt at »kromosom-betinget ufrugtbarhed hos mennesker som ved f.eks. Turners syndrom kan behandles.«
Med hjælp fra nålen
Tidligere i år har britiske forskere skabt fosteranlæg med dna fra én mand og to kvinder, mens forskere sidste år fremstillede aber med genetisk materiale fra to mødre.
»Det har været et vildt projekt, men vi ville se, om det kunne lade sig gøre,« siger lederen af det amerikanske forskerhold bag de ny resultater, Richard R Behringer, til Wall Street Journal.
Forskerkolleger ved Australiens Stamcellecenter kalder det »højst usandsynligt«, at den demonstrerede teknik vil kunne bruges til human reproduktion, men den slags skepsis er før gjort til skamme. Tilbage i 2003 sagde f.eks. den australske forsker og læge bag landets første IVF-barn, professor Alan Trounson, at der ville gå »mindst et årti«, før det ville lykkes at forvandle kropsceller til æg- eller sædceller. Det er nu lykkedes, tre år før tid.
Klavs Birkholm peger på nogle af de andre teknologiske grænsesprængninger, der har fundet sted i forskerlaboratoriet eller vundet praktisk udbredelse i den tid, han har siddet i Det Etiske Råd. Teknologier som brug af donoræg og nedfrosne æg ved befrugtning, udvidet fosterdiagnostik med øgede muligheder for at vælge ønskebarnet, terapeutisk og reproduktiv kloning m.m.
»Da jeg trådte ind i rådet, vidste jeg f.eks. ikke, hvad mikroinsemination var,« siger Klavs Birkholm med henvisning til teknikken - også kaldet ICSI - hvor en svækket sædcelle hjælpes ind i ægget ved mikroinjektion med en nål.
»I dag er metoden helt almindeligt brugt, bl.a. fordi mange mænd ikke længere har ordentlige sædceller, der selv kan klare at befrugte ægget.«
Den første behandling med teknikken blev herhjemme foretaget i 1993. I 2005 blev der påbegyndt over 3.000 behandlinger - i dag skelner den offentliggjorte statistik ikke længere mellem 'almindelig' reagensglasbefrugtning og mikroinsemination.
ICSI-teknikkens fader, professor Andre van Steirteghem fra Det Frie Universitet i Bruxelles, advarede tidligere i år kolleger mod, hvad han kalder »overdreven brug« af teknikken, som nu anvendes ved to tredjedele af de kunstige befrugtninger i Europa, og som menes at indebære en svagt øget risiko for skader på de fødte børn, fordi det ofte er sædceller med genetiske svagheder, der hjælpes til at give afkom.
Nye dilemmaer
»Forskerne bag de nye teknikker siger, at de er på vej til at afskaffe barnløsheden. Hvis vi dermed bevæger os mod et samfund, hvor det at videreføre arten ikke forudsætter, at mand møder kvinde, men hvor børn bliver noget, man bestiller, så er det da meget dramatisk ændring i menneskehedens historie. Det er vi nødt til at bringe vores moralske udstyr i forhold til, altså foretage etiske vurderinger af,« siger Birkholm.
»Ønsker vi os f.eks. et samfund, hvor alt kan repareres på mennesker, så de kan blive meget gamle, hvilket teknologien måske vil give os mulighed for? Skal kvinder på 65 år gives muligheden for at få børn? Hvor meget hensyn skal man tage til de behov, et stort antal meget gamle mennesker får? Der er nok af nye svære spørgsmål at tage stilling til.«
Klavs Birkholm fortæller, at også Det Etiske Råd har sine vanskeligheder med at forholde sig til de vedvarende nye gennembrud.
»Det har været svært at lave denne seneste rapport om iPS-stamcellerne. De fleste i rådet har gerne villet hænge fast i diskussionen, om det nu var etisk forsvarligt at lave stamceller ved hjælp af fosteranlæg. Dér kunne man finde sine forskellige positioner. Men det nye gennembrud, hvor stamceller kan laves af kropsceller, bringer os ud over den debat. Nu er det pludselig nogle andre dilemmaer, vi stilles over for.«
Det svimler
Birkholm er en flittigt brugt foredragsholder til møder om de nye fertilitetsteknologier og humane bioteknologier, og selv om den offentlige debat i de fleste medier har fortonet sig, oplever han, at dilemmaerne faktisk interesserer mennesker.
»Folk bliver sådan lidt svimle, men er vældig optaget af det. Jeg oplever faktisk en kolossal interesse for at diskutere disse ting, men også at folk bliver forskrækkede over det. Det er lidt som i klimadebatten: Det er næsten for stort. Jeg rejser tit hjem efter et foredrag og tænker: Det var fint, jeg fik folk i tale, der var knald på diskussionen, men hvordan fører de den videre? Hvad går de hjem og gør med deres tanker og viden om disse nye udfordringer?«
Klavs Birkholms bud på, hvorfor diskussionen om de nye teknologiers etiske udfordringer er gledet i baggrunden er »tidsånden«.
»På dette områder bliver der sprængt grænser hele tiden. Men måske er folk blevet så vant til grænseoverskridelser i al almindelighed, at de ikke reagerer på det. Måske ser man ikke engang de grænsesprængninger, der finder sted.«
I så fald har både medier og politikere et ansvar.
»Jeg synes i stigende grad, at Det Etiske Råd bliver brugt som parkeringsplads for ting, som i virkeligheden bør fylde ufattelig meget på den politiske dagsorden. Det gør de bare ikke. Et spørgsmål som f.eks. 'hvor lang tid må et æg ligge i fryseren' indgår jo ikke på nogen måde i partiernes ideologiske konstitution, som stammer fra tiden før informationsteknologien. Som partier kan de tale fordelingspolitik, forsvarspolitik, skolepolitik osv., men det kan ikke tale frysetidslængden for befrugtede æg, og derfor bliver medlemmerne stillet frit i sådanne sager. 'Det er etisk, ikke politisk', siger man, og så undlader partierne at tage stilling.«
Klavs Birkholm medgiver, at det simpelthen er svært at følge med og tage stilling til udviklingen på dette område. I sin seneste rapport udvikler medlemmerne af Det Etiske Råd bl.a. en række nuancerede og grundigt overvejede positioner i spørgsmålet om et fosteranlægs status og rettigheder, men det er de færreste, der har adgang til at forholde sig til spørgsmålene på den måde. Derfor mener Birkholm, at det må være legitimt at sige mere intuitivt: 'Nej, det her går over min grænse, det er jeg bare imod'.
»Tillader vi ikke det, kan folkestyret slet ikke fungere. Der er jo nok af forskere, der insisterer på, at folk ikke bør blande sig, fordi de ikke ved, hvad det går ud på, og derfor er ukvalificerede til at tage stilling. Den tankegang skulle nødig blive politisk acceptabel i Danmark,« siger han.


