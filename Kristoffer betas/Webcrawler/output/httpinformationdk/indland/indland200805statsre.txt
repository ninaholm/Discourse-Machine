Statsrevisorer holder sig ude af Løkke-sag
Ministrenes repræsentationsudgifter er en gråzone, som Folketingets statsrevisorer helst holder sig ude af


 Folketingets statsrevisorer holder sablen i skeden i Lars Løkke Rasmussen-sagen. Statsrevisorernes formand, Peder Larsen (SF), vil ikke umiddelbart bede Rigsrevisionen om at undersøge anklagerne om, at finansministeren har sammenblandet offentlige, partimæssige og private penge.
- Der kan selvfølgelig komme mere på bordet om hans fortid som indenrigs- og sundhedsminister, eller nuværende som finansminister, så der er ikke nogen garanti for, at vi aldrig vil kunne tage det op. Men på det nuværende stadie har ingen af statsrevisorerne ønsket at bringe det i forslag, siger statsrevisorernes formand.
Peder Larsen understreger således, at "langt det meste" af de fremkomne oplysninger drejer sig om Lars Løkke Rasmussens fortid som borgmester i Frederiksborg Amt. Det kan - og må - statsrevisorerne ikke bevæge sig ind på, da det er kommunerne og amtskommunernes regnskaber. Og eksemplerne fra Lars Løkke Rasmussens tid som indenrigs- og sundhedsminister og nu finansminister skaber foreløbig ikke panderynker hos statsrevisorerne. 
- Jeg mener, at det er relativt få eksempler, og vi kan ikke - hver gang der er en lille krusning på vandet - sætte en undersøgelse i gang. Dertil har Rigsrevisionen simpelthen for få medarbejdere. Vi skal heller ikke ind i de tilstande, som de har i USA, hvor den amerikanske rigsrevision stort set ikke laver andet end at besvare forespørgsler fra udvalg i Kongressen - og hvor meget er politiske drillerier mellem oppositionen og regeringen. Så går der tid med at undersøge det, mens større, og måske væsentligere sager så ikke bliver endevendt, siger Peder Larsen.
Ifølge formanden for statsrevisorerne er det samtidig svært at undersøge ministrenes såkaldte repræsentationsudgifter, der er en såkaldt gråzone.
- Der er klart nogle tommelfingerregler omkring repræsentationsudgifter, men der er meget få egentlige lovhjemler omkring, hvordan man skal opføre sig med repræsentation. Og meget af det, som det drejer sig om, falder ind under netop begrebet repræsentation. Så ud over at det meste af det vedrører hans fortid som amtsborgmester, så er der også andre saglige argumenter for, at det er vanskeligt at foretage en omfattende undersøgelse af repræsentationsudgifterne, da der ikke er så mange klare regler, siger Peder Larsen.
Formanden for Folketingets statsrevisorer erkender dog, at revisorerne tidligere - i 1986 - netop gik ind og undersøgte en ministers repræsentationsudgifter. Dengang kostede det daværende trafikminister Arne Melchior (CD) posten.
- Man kan godt sige, at det drejede sig lidt om det samme. Nemlig, at man skal sørge for, at klare private udgifter ikke bliver betalt af det offentlige. Men det korte og det lange er, at det er let at lave undersøgelser, hvor der findes klare målestokker, som man kan måle med. Og det mangler der altså lidt her. Og i nogle af tilfældene har Lars Løkke Rasmussen så bagefter sagt: Okay, hvis det er en privat udgift, så skal jeg nok betale. Og det var det, som Arne Melchior glemte. Havde han betalt, så var han jo aldrig blevet gået på grund af beløbets størrelse, siger Peder Larsen.
/ritzau

