Region indleder undersøgelse af Carl Holsts spindoktor



 Region Syddanmark indleder nu sin egen undersøgelse af, hvad forsvarsminister Carl Holsts (V) spindoktor, Christian Ingemann, lavede, da han var ansat i Region Syddanmark som embedsmand. Det skriver DR Fyn tirsdag.Forsvarsminister Carl Holst (V) er kommet i modvind i sagen om, hvorvidt Christian Ingemann førte valgkamp for Holst, mens han før valget var ansat som embedsmand i Region Syddanmark. Inden valget var Carl Holst regionsrådsformand i Region Syddanmark.
»Vi ved jo, hvad han (Ingemann, red.) har lavet, nemlig i det projekt, hvor han har været ansat. Men vi kan konstatere, at der er forlydender i pressen om, at han også har beskæftiget sig med en masse andre ting.«»Så med den interesse der er for den sag, vil vi forsøge at finde ud af, hvad der er for dokumentation for det ene og det andet,« siger konstitueret regionsdirektør Jens Elkjær til DR Fyn.
Regionen vil allerede på et forretningsudvalgsmøde i dag fremlægge en foreløbig redegørelse for Ingemann-sagen, siger direktøren.
Den nuværende regionsrådsformand, Stefanie Lose, siger til DR, at hun ser frem til redegørelsen.»Vil der efter forretningsudvalgsmødet i morgen være brug for yderligere undersøgelser af sagen, vil jeg ikke stille mig i vejen for det,« siger Lose. Christian Ingemann blev ansat i august 2014 på projektet Smart Vækst og Velfærd. Det var en projektansættelse, der udløb i juni i år.
Flere medier har offentliggjort oplysninger om, at de i er blevet bedt om at kontakte Christian Ingemann i forbindelse med interviews i valgkampen. Jydske Vestkysten skriver, at Christian Ingemann har skrevet pressemeddelelser og debatindlæg for Holst, mens Ingemann stadig var ansat i Region Syddanmark.Det står i kontrast til tidligere udtalelser fra Holst, hvori han har understreget, at Christian Ingemann var ansat i regionen i et særligt projekt kaldet Smart Vækst og Velfærd. Holst afviser, at Ingemann har hjulpet ham med at føre valgkamp.

