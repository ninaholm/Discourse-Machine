Stor opbakning fra folketingskandidater til grøn boligjobordning
På Christiansborg bliver forslaget om en grøn boligjobordning skudt ned. Men en rundspørge blandt landets folketingskandidater tyder på en overvældende opbakning til en sådan ordning
I modsætning til de politikere, som i dag sidder i Folketinget, er der blandt landets folketingskandidater opbakning til grøn version af boligjobordningen, hvor fradraget hæves til 25.000 kroner, men som til gengæld kun kan bruges til klimasikring og energirenovering, eksempelvis et nyt tag, bedre isolering eller nye vinduer.


 Blandt folketingskandidaterne er der stor opbakning til ideen om en grøn version af boligjobordningen, også kaldet håndværkerfradraget. Det tyder en undersøgelse på, som Arkitektforeningen har foretaget. Ud af i alt 684 adspurgte folketingskandidater har 177 svaret på rundspørgen, og af dem støtter 66 procent af de røde kandidater og 78 procent af de blå en boligjobordning, der specifikt retter sig mod energirenovering. Den 1. januar i år udløb den oprindelige boligjobordning, der gav danskerne et fradrag på 15.000 kroner om året til håndværker- og rengøringshjælp.
Men i denne uge foreslog SF en grøn version af ordningen, hvor fradraget hæves til 25.000 kroner, som til gengæld kun kan bruges til klimasikring og energirenovering, eksempelvis et nyt tag, bedre isolering eller nye vinduer.
En sådan ordning er der altså tilsyneladende stor opbakning til blandt folketingskandidater, og ifølge den grønne tænketank CONCITO er en grøn boligjobordning da også langt bedre end den oprindelige ordning.
»Det vil dels gavne klimaet ved at sætte gang i energirenovering af danske boliger – et område, der halter i øjeblikket – og sandsynligvis også skabe flere arbejdspladser end et generelt fradrag,« siger sekretariatsleder Michael Minter.
Han peger på en undersøgelse af det svenske håndværkerfradrag, der er langt mere omfattende end det danske, som viser, at halvdelen af svenskerne brugte fradraget på byggeprojekter, som de ville have foretaget under alle omstændigheder.
»Så er pengene bedre brugt, hvis de bliver målrettet imod energirenovering,« mener Michael Minter.
Christiansborg siger nej
På Christiansborg bliver den grønne boligjobordning skudt ned.
Selvom hele 92 procent af Venstre-kandidaterne i den nye rundspørge erklærer sig positive, er Venstreledelsen ikke tilhængere af tiltaget. »Staten skal ikke blande sig i, om man bruger ordningen til at sætte ekstra vinduesglas i eller på at få lavet køkkenet. Jeg stoler på, at borgerne selv kan finde ud af det,« siger klimaordfører Lars Christian Lilleholt (V).
Hvis blå blok vinder valget, har Venstre derimod lovet af genindføre den oprindelige boligjobordning med tilbagevirkende kraft, så danskerne kan få fradrag for arbejde udført i 2015.
»Husk at gemme kvitteringerne!« lyder V-sloganet, og Lars Løkke Rasmussen (V) har sågar udtalt, at han ikke vil være statsminister, »medmindre vi genindfører boligjobordningen«.
Socialdemokraterne er både imod en grøn udgave og en videreførelse af den oprindelige version af ordningen.
»Der er ikke nok job i boligjobordningen. Det koster én mio. kroner per arbejdsplads. Vi vil i stedet bruge pengene andre steder, f.eks. på at renovere de almene boliger. Det er i øvrigt også grønt« siger klimaordfører Jens Joel (S).
47 procent af de socialdemokratiske folketingskandidater angiver i rundspørgen, at de vil stemme for en grøn boligjobordning.
Socialt skæv
Heller ikke regeringens støtteparti, Enhedslisten, der ellers har både klimatiltag og ekspansiv finanspolitik på partiprogrammet, er begejstret. Pengene vil kunne bruges bedre andre steder, mener Enhedslistens Per Clausen.
»Det er nogle meget dyre arbejdspladser. En grøn ordning er betydelig klogere end de ordninger, vi har haft indtil nu, men beskæftigelseseffekten og klimaeffekten vil være større, hvis man brugte pengene på at understøtte kommunernes overgang til vedvarende energi,« siger Per Clausen (Ø).
Han mener også, at boligjobordningen generelt er socialt skæv, da den favoriserer danskere med ejerboliger.
Kun blandt kandidater fra Radikale Venstre og Liberal Alliance er der er et flertal imod en grøn boligjobordning. Ikke overraskende er samtlige SF-kandidater i undersøgelsen tilhængere.

