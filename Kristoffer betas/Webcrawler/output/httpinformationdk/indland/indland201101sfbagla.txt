SF-bagland støtter boligskattestop
Der er stort set opbakning til partitoppens accept af fastfrysningen af ejendomsværdiskatten blandt SF's kredsformænd


 SF's bagland bakker op om ledelsens beslutning om at frede boligskatten. Det viser en rundspørge, Information har lavet blandt kredsformænd og rådmænd.
Blandt de ti adspurgte, stiller kun kredsformand Per Reer Jensen fra Københavns omegns kreds sig uforstående over for ledelsens linje. Per Reer Jensen siger, at det er »hul i hovedet« at frede boligskatten.
»Det er en af de knapper, man kan dreje på, som giver en omfordeling i samfundet. Jeg forstår ikke, man ikke ser det som en mulighed.«
Ellers støtter SF's bagland ledelsens accept af fastfrysningen af ejendomsværdiskatten.
SF's skatteordfører, Jesper Pedersen, sagde ellers for et år siden, at »fastfrysningen af ejendomsværdiskatten har øget uligheden drastisk mellem ejere og lejere, gjort det umuligt for almindelige mennesker at købe en lejlighed i København, og det koster hvert år samfundet 10 milliarder kroner. Det er socialt uretfærdigt og økonomisk belastende for samfundsøkonomien.«
I dag er SF's holdning som bekendt en anden. SF's kredsformand i Østjyllands storkreds, Lars Lyngsdal, kalder det god SF-politik at hæve boligbeskatningen. Men det er ifølge ham kun SF's »principielle« politik.
»I den konkrete situation er der lavet en aftale mellem SF og Socialdemokratiet om, hvordan Fair Løsning og Fair Forandring skal finansieres, og den respekterer jeg. Det er hævet over enhver tvivl, at det er god SF-politik at regulere boligbeskatningen, men det er ikke aktuel politik,« siger han.
Rammer lønmodtagerne
SF's rådmand i Ålborg, Anne-Dorte Krog, mener til gengæld ikke, at det er god SF-politik at regulere boligskatterne. Det hører fortiden til, mener hun:
»De mennesker, der kan blive ramt af hævede boligskatter, er helt almindelige lønmodtagere, og dem skal vi ikke ud og ramme hårdere.«
Kredsformand for Sjælland, Gyda Calundann, taler for at hæve boligskatten på sigt, men mener ikke, at tidspunktet er rigtigt:
»På sigt er det ikke SF-politik at beholde fastfrysningen. Men den økonomiske timing er ikke til at ændre på boligskatten nu. Jeg bakker op om ledelsens teori om, at der er mange mennesker, der vil komme i klemme,« siger hun.
Bo Finnsen fra Nordsjællands kreds, kalder det »helt i overensstemmelse« med rød politik, at fastholde boligskatten.
»Men lad os nu se, hvordan det går. Vi skal jo også have Radikale Venstre med som parlamentarisk grundlag, så hvordan politikken kommer til at ligge på boligområdet, bliver spændende, hvis vi overtager magten efter et valg,« siger han.


