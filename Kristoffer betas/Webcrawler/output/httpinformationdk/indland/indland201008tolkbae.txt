Tolk vil bære maske under retssag
Den danske tolk, der advarede mod mishandling af fanger i Afghanistan, er så bange for sin sikkerhed, at han vil bære maske, hvis han tvinges til at vidne i en dansk retssal


 »Han forbeholdt sig at bære maske under afhøringen.«
Da Østre Landsret i marts afholdt et forberedende og lukket retsmøde i den erstatningssag, som afghaneren Ghousoullah Tarin har anlagt mod den danske stat, var MG, den danske tolk fra Afghanistan, mødt frem.
Det fremgår af retsbogen, at MG, der flere gange advarede det danske militær om mishandling af fanger og tilbageholdte i Afghanistan i januar-februar 2002, var så nervøs for at vidne i en retssal om sine oplevelser, at han vil have lov til at skjule sit ansigt.
Tolken er indkaldt som vidne for at fortælle om sine oplevelser, da han tilbage i januar-februar 2002 var udlånt til amerikanernes afhørings-center på Kandahar-basen i Afghanistan. Ghousoullah Tarin, der har rejst sagen, var netop en af de afghanere, som danske soldater i marts 2002 tog til fange og senere overleverede til afhøringscentret, hvor de angiver at være at være blevet udsat for prygl, tæv og spark. Nu ønsker Tarin en symbolsk erstatning på 50.000 kroner fra den danske stat i en retssag, som militæret på forhånd har omgærdet med en del hemmelighedskræmmeri.
Frygt for sikkerheden
På retsmødet i marts forklarede MG ifølge retsbogen, at han ikke forstod, hvorfor han skulle indkaldes som vidne. MG bor forskellige steder i udlandet, og han var mildt sagt ikke særlig tilfreds med udsigten til at være vidne. Han frygtede for sin sikkerhed og ønskede maksimal sikkerhed for, at hans identitet ikke ville komme frem. Konkret foreslog han, at selv om han ville blive afhørt for lukkede døre, ville han bære maske i retten. Dette krav kunne dommer Katja Høegh ikke imødekomme, men det ville trods alt være muligt for MG ikke at skulle vente i et offentligt lokale på at komme til at vidne, ligesom dørene kunne lukkes, når han skulle afhøres.
Som Information tidligere har beskrevet, er tolken flere gange, bl.a. af medarbejdere ved Forsvarets Efterretningstjeneste og PET, blevet indskærpet livslang tavshedspligt og advaret mod at fortælle om, hvad han har oplevet. Ifølge tolkens egen tidligere forklaring kunne det endda risikere at koste ham livet.
Til retsmødet i marts havde MG medbragt en bisidder, oberst Henrik Lundstein, der i dag arbejder ved Forsvarets Materieltjeneste. Tidligere var Lundstein chef for Fakultet for Militærpsykologi, Pædagogik og Ledelse på Forsvarsakademiet. Lundstein ønsker ikke at forklare, hvorfor MG skulle have grund til at være så bange for sin sikkerhed: »Hvor ved du fra, at jeg er bisidder,« var alt, han ville sige, da Information kontaktede ham.
Ifølge retsbogen frygter MG for sin sikkerhed »blandt andet som følge af de forbindelser, han mener sagsøgerens advokat har.« Tyge Trier, som er advokat for Ghousoullah Tarin, har ingen kommentar til MG's udtalelser.
Selv om tolken bliver afhørt for lukkede døre, når retssagen går i gang, mener Forsvarsministeriet ikke, at det vil forringe mediernes mulighed for at dække sagen. Således har Kammeradvokaten på ministeriets vegne afvist at åbne dørene i forhold til enkelte vidner og adskillige dokumenter med henvisning til rigets sikkerhed, hensynet til fremmede magter og tolkens personlige forhold. Sammen med en række andre medier har Information kæret dørlukningen.
»Tolkens professionelle forhold, herunder hvad han konkret måtte have iagttaget inden sin hjemsendelse i februar 2002, er ikke offentliggjorte oplysninger, og de befinder sig af samme grund ikke i det offentlige rum«, fremhæver Kammeradvokaten i et processkrift .
Hvor meget MG med eller uden maske ender med at forklare i retten, selv om det bliver for lukkede døre, vil fremtiden vise. I et svar til Forsvarsudvalget understreger forsvarsminister Gitte Lillelund Bech (V), at tolken kun kan udtale sig om sine oplevelser i Afghanistan, »i det omfang det ikke strider imod« tavshedspligten.

En gennemgang af tolkens historie kan læses på www.information.dk/237530

