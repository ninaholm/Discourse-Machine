Etnisk danske drenge sakker bagud i skolen
9. klasseseleverne i hovedstaden læser dårligere end tidligere, viser ny undersøgelse fra Pisa København. Det er især drenge med etnisk dansk baggrund, der klarer sig ringere, mens eleverne med anden etnisk baggrund holder niveauet i dansk og klarer sig bedre i naturfag og matematik


De københavnske drenge læser markant dårligere, viser den nye Pisa København: 30 procent af drengene hører nu til blandt de dårligste læsere mod 24 procent i 2007.Men i modsætning til tidligere er det ikke drenge med anden etnisk baggrund, der hiver resultaterne ned.»Det er primært de danske drenge, der klarer sig dårligere,« siger seniorforsker ved Anvendt KommunalForskning Chantal Pohl Nielsen, der har været med til at lave PISA København.Ifølge hende er de danske drenge sakket knapt et halvt år bagud i forhold til 2007, mens drenge med anden etnisk baggrund klarer sig nogenlunde som før.»Det er bekymrende, at drengene sakker så meget bagud. Der har været meget fokus på at sætte ind i indskolingen i forhold til grundlæggende læseteknik, men det hjælper i sagens natur kun de yngste. Der, hvor man bør fokusere indsatsen fremover, er på mellemtrinnet (4.-6. klasse,red.),« siger Chantal Pohl Nielsen og påpeger, at der også er færre drenge i gruppen af de rigtigt gode læsere.Per Fibæk Laursen, der er professor på Danmarks Pædagogiske Universitet, er enig i, at drengenes dårlige resultater må skyldes, at der er for lidt fokus på læsning i resten af skoleforløbet.»At det især er drengene, der går tilbage, peger på, at skolen har et særligt problem her, som man ikke har gjort nogen afgørende indsats for at tage hånd om endnu,« siger Per Fibæk Laursen.OpdragelsesproblemLektor på RUC Jo Krøjer har forsket i drengenes rolle i den danske folkeskole. Hun mener ikke, at drengenes dårligere præstationer er noget der kan løses alene via skolen:»Når drengene, fra de var små, har fået at vide, at de er nogle rigtige vildbasser, og forældrene sjældent har appelleret til drengene om, at de også skal sidde stille, læse en bog og føre lange samtaler sammen, så er det en rigtig svær opgave for skolen at råde bod på,« sige Jo Krøjer og påpeger, at de færreste drenge får accept og status i skolen for at være gode elever:»Derfor er det langt vanskeligere for drengene at få status i forhold til sine jævnaldrende og samtidig være aktiv i timerne og lave lektier.«Børne- og ungdomsborgmester Anne Vang (S) erkender, at København har et 'drengeproblem' i især de store klasser, som der er brug for at sætte specifikt ind over for nu.»Det er et samfundsproblem, vi må snakke med forældrene om, for de har en stor betydning for, hvorvidt børnene får læst i deres fritid. Men det er også et politisk problem, vi er nødt til at gøre noget ved,« siger Anne Vang og påpeger, at de mange ændringer af lovgivningen de sidste ti år har betydet, at folkeskolen har været præget af en masse, kortsigtede initiativer i øst og vest.Virker indsatsen?Anne Vang mener, at Pisa København trods de nedslående resultater også peger på, at en langvarig indsats virker.»De tosprogede bliver bedre i naturfag og matematik og har ikke den samme negative udvikling i læsning, og netop de tosprogede er det eneste sted, hvor du kan sige, der har været en kontinuerlig indsats lige siden 1996,« siger Anne Vang.Minister vil se handlingUndervisningsminister Troels Lund Poulsen (V) ser dog ikke de tosprogede elevers resultater som noget lyspunkt.»Overordnet set er det et meget deprimerende resultat for København både i forhold til de tosprogede og de danske drenge, som betyder, at jeg nu vil bede kommunen om en handlingsplan for, hvad de vil gøre for de tosprogede,« siger Troels Lund Poulsen.De etnisk danske drenges tilbagegang gør kun problemstillingen endnu værre, men de tosprogedes drenges færdigheder er generelt dårligere end de øvrige elevers, derfor er det svært at være tilfreds med, at deres læseegenskaber ikke er blevet bedre siden 2007, mener undervisningsministeren.»København har ikke sat målrettet nok ind for at forbedre fagligheden for de tosprogede elever. At de danske drenge også går tilbage, går jeg selvfølgelig ud fra, at kommunen også gør noget ved, men det laver ikke om på, at der stadig er et efterslæb blandt de tosprogede elever,« siger Troels Lund Poulsen.Anne Vang foreslår på baggrund af Pisa-tallene, at alle lærere i København skal på sommeruniversitet, så de kan blive bedre til at formidle og gribe børnenes interesse.»Vi har allerede sat nogle ekstra dansktimer ind i det skoleår, der begynder nu, som netop beskæftiger sig med læselyst og faglig læsning. Nu må vi sætte endnu flere timer ind, der handler om at sætte læsningen ind i en kontekst og handler om at bruge det læste til noget,« siger Anne Vang.
