Retspolitisk Forening: Udlændingelovens kvalitet skal forbedres
76 gange eller godt otte gange årligt blev udlændingelovgivningen ændret under VKO. Forudsigeligheden og gennemsigtigheden går dermed tabt, mener Retspolitisk Forening, der opfordrer til forbedringer af lovkvaliteten


 Godt otte gange årligt blev udlændingelovgivningen i gennemsnit ændret under VK-regeringen, viser en ny optælling fra Retspolitisk Forening. I alt blev det til 76 lovændringer, og særligt i de sidste fem år gik det stærkt. 50 gange, eller gennemsnitligt 10 gange om året, blev loven ændret fra 2006 til 2011.
Ifølge formanden for Retspolitisk Forening, advokat Bjørn Elmquist, kan der være enkelte justeringer mellem lovændringerne, som ikke har karakter af deciderede stramninger over for udlændinge.
»Men der er næsten udelukkende tale om stramninger, der gør det sværere for udlændinge at få ophold, familiesammenføring og så videre,« siger han.
I første omgang er det dog ikke så meget spørgsmålet om, hvorvidt udlændingelovgivningen er blevet for stram, der bekymrer Retspolitisk Forening. Det er snarere selve kvaliteten af lovgivningen, der lider under de mange lovændringer. Både forudsigeligheden og gennemsigtigheden, der er to fundamentale principper for god lovgivning, går tabt, vurderer Bjørn Elmquist: »Der er kommet et virvar af regelsæt. Der er hovedregler og undtagelser fra hovedreglerne og modifikationer og særregler for nogle af modifikationerne. Og hver gang har det ikke kunnet holde, og der er igen og igen kommet nye ændringer.«
For kompleks
Advokaten påpeger, at kompleksiteten af netop udlændingelovgivningen er særlig problematisk. Det skyldes, at udlændinge på grund af sproglige vanskeligheder og dårlig uddannelse ofte vil have svært ved at gennemskue reglerne, mens en stor del af dem ikke har midler til at betale advokater, der skal bruge mange timer på arbejdet.
Retspolitisk Forening er derfor positiv over for løfterne fra den nye regering om at »undgå hyppige regelændringer«, som der står i regeringsgrundlagets kapitel om udlændingeområdet.
»Som tiden går, og lovtilstanden får lov at stabilisere sig, vil der efterhånden kunne danne sig en vis praksis, og så vil det blive en mere forudsigelig situation,« siger Bjørn Elmquist.
Men han understreger, at kompleksiteten også skal reduceres:
»Det er ikke godt nok bare at fastfryse det virvar, der hersker nu,« som han siger.
Desuden opfordrer Retspolitisk Forening til, at den ny regering sørger for at leve op til løfterne i regeringsgrundlaget om at »sikre høj lovkvalitet gennem rimelige høringsfrister«. For særlig på udlændingeområdet har der været problemer med særdeles korte høringsfrister, som i flere tilfælde kun har givet høringsparterne få dage til at gennemgå og kommentere komplicerede lovforslag.
Det er blandt andet blevet dokumenteret af KL's Nyhedsbrev Momentum, som tidligere i år gennemgik høringsfristerne for den foregående regerings lovforslag i 2010. Her viste det sig, at det daværende Integrationsministerium var det departement, der gav kortest høringsfrister.
Selv om daværende integrationsminister Birthe Rønn Hornbech (V) tidligere havde slået fast, at en ordentlig høringsfrist bør være på mindst fire uger, var der ikke et eneste lovforslag eller en eneste bekendtgørelse fra ministeriet, som levede op til ministerens ideal. Tværtimod var 92 procent af ministeriets lovforslag og bekendtgørelser i høring i højst to uger.

