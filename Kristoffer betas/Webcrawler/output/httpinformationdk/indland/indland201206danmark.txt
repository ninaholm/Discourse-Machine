Danmark er dårlig til at tiltrække kinesiske investeringer
Sammenlignet med andre lande er Danmark dårligere til at tiltrække kinesiske investeringer, viser opgørelse. Kineserne er ikke interesserede i vores produkter – endnu
Danske virksomheder investerer i Kina i langt større omfang end omvendt. Men interessen fra kineserne er stigende, siger handels- og investeringsminister Pia Olsen Dyhr (SF).


 Mens flere af de største danske virksomheder efter den kinesiske præsident Hu Jintaos besøg i Danmark i sidste uge får mulighed for at investere milliarder i Kina, er Danmark ifølge en undersøgelse dårlige til at tiltrække kinesiske investeringer. Ifølge undersøgelsen, som er foretaget af Copenhagen Capacity, en investeringsfremmende organisation i hovedstadsregionen, var der i 2011 28 kinesiske virksomheder i Danmark, mens eksempelvis Sverige og Holland havde henholdsvis omkring 140 og mere end 300 kinesiskejede virksomheder.
»Vi har ikke gjort noget seriøst for at tiltrække de kinesiske virksomheder. I hvert fald ikke før nu. Derfor har vi et efterslæb i forhold til andre lande, og det koster os dyrt. Indtil videre har vi simpelthen ikke været dygtige nok,« siger Claus Lønborg, direktør i Copenhagen Capacity.
Ifølge undersøgelsen fra Copenhagen Capacity giver de 28 kinesiske virksomheder 364 arbejdspladser i Danmark, men hvis vi havde været – eller bliver – lige så gode til at tiltrække kinesiske investorer som Sverige og Holland, vil potentialet være mellem 1.100 og 1.500 arbejdspladser. Det vil ifølge beregninger fra organisationen kunne generere mellem 153 og 217 millioner kroner i skatteindtægter til statskassen.
»Vi er kommet sent i gang – men ikke for sent! Det kinesiske investeringstog er først lige begyndt at køre, og nu er kineserne blevet opmærksomme på, at vi har nogle produkter, som de er interesserede i,« siger Claus Lønborg.
Få store omkostninger
Ifølge økonomiske konsulent i Dansk Industri, Maria Hove Pedersen, er der særligt en barriere, som gør det særligt udfordrende for Danmark til lokke nye virksomheder til landet.
»Det er blevet forholdsvist omkostningsfuldt at drive virksomhed i Danmark, og det er ikke længere så attraktivt, som det har været. Når man er virksomhed – uanset nationalitet – er det noget, der virkelig er fokus på,« siger Maria Hove Pedersen.
Men selv om det er dyrt at være udenlandsk virksomhed i Danmark, er der også fordele ved at slå sig ned i Danmark.
»Vores styrker er blandt andet, at vi har et højt uddannelsesniveau og et velfungerende offentligt system, men det har mange andre lande også, så vi er i skarp konkurrence. Lige nu får vi alt for få investeringer fra udlandet, og det er et stort problem,« siger Maria Hove Pedersen.
Sovet i timen
Den analyse deler handels- og in-vesteringsminister Pia Olsen Dyhr (SF).
»Vi er udfordret, men vi oplever en stigende interesse fra Kina i øjeblikket. Det er især på det grønne område, hvor kineserne er interesserede i vores viden om vand og vind. Så selv om det er besværligt, tror jeg, at vi begynder at få bedre fat og vil få større succes med at tiltrække kinesiske investeringer til Danmark i de kommende år,« siger Pia Olsen Dyhr.
Da den kinesiske præsident, Hu Jintao, i sidste uge besøgte Danmark, blev der indgået en række aftaler med kinesiske virksomheder, som ønsker at etablere sig i Danmark.
Ifølge Udenrigsministeriets opgørelser vil de investeringer i 2012 giver 155 job i Danmark.
»Vi har ikke været gode nok til at markedsføre os. Vi har sovet i timen under den tidligere regering, der ikke kendte vores besøgelsestid i forhold til eksempelvis Sverige og Tyskland, som har været meget hurtigere ude. Men nu er kineserne begyndt at få øjnene op for os, og jeg håber, at når andre kinesiske virksomheder kan se, at de kinesiske virksomheder, som allerede er i Danmark, får succes, så vil de følge trop,« siger handels- og investeringsminister Pia Olsen Dyhr.

