Pia Kjærsgaards pris kan blive ministertaburetter
Dansk Folkeparti gør det klart, at partiet selv afgør, hvornår det vil i regering. Og den dag rykker tættere og tættere på, mener DF-formand


 Når Dansk Folkepartis formand, Pia Kjærsgaard, i disse dage læser meningsmålinger, så er hendes værste mareridt ved at blive til virkelighed. Både personligt og politisk. Ikke alene mistede VK-regeringen og Dansk Folkeparti tidligere på året deres flertal, da Per Ørum Jørgensen forlod de Konservative til fordel for Kristendemokraterne. Meningsmålingerne afslører i dag, at hvis statsminister Lars Løkke Rasmussen (V) skal have en ny valgperiode, så bliver det fordi, at Liberal Alliance vil det. Og altså ikke blot fordi, at Dansk Folkepartis formand foretrækker det.
I den situation er Pia Kjærsgaard tvunget til at finde sin plan B frem fra skrivebordsskuffen. Selv om Dansk Folkepartis formand altid har koketteret med, at to krav skal være opfyld for, at Dansk Folkeparti går med i en regering - nemlig at vælgerne skal ønske det, og indflydelsen skal være større i regering end uden for - så går hun nu skridtet videre.
Sidste efterår satte Pia Kjærsgaard således første gang sat pris på, hvad det sandsynligvis vil koste VK-regeringen at indlede et bredt samarbejde hen over midten i dansk politik: Ministertaburetter.
Pia Kjærsgaard understregede, at i den 'hypotetiske situation', at De Radikale måske skulle med, for at VKO havde 90 mandater, så ville Dansk Folkeparti være bekymret for at pege på en Venstre-statsminister som efterfølgende blot kunne søge sine flertal vidt og bredt.
På det tidspunkt var det imidlertid netop tale om en hypotetisk situation. Det var usandsynligt, at De Radikale skulle skifte side og Liberal Alliance var så langt nede i meningsmålingerne, at nogle af dem endda slet ikke kunne registrere stemmer for partiet!
Dansk Folkeparti har imidlertid altid været bange for, at VK-regeringen fik behov for at vise, at man kan 'samarbejde bredt'. Under valgkampen i 2005 frygtede DF, at De Radikales vælgermæssige fremgang ville medføre, at partiet kunne danne et sådan alternativt flertal sammen med Venstre og Konservative. Og i 2007 opstod bekymringen igen, da meningsmålingerne i første omgang tildelte Ny Alliance den samme rolle på vægtskålen. Dengang ville et krav om ministertaburetter til Naser Khader & Co. været blevet mødt med krav om det samme til Pia Kjærsgaard & Co. Og logikken tilsiger, at det vil ske igen. Når Pia Kjærsgaard senest har krævet, at Lars Løkke Rasmussen endnu engang fjerner enhver tvivl om, at Dansk Folkeparti er 'regeringsdueligt' (hvad han pligtskyldigst har gjort), skyldes det dog irritation over, at hun selv og støttepartiet stadig ikke får den samme respekt som SF.

