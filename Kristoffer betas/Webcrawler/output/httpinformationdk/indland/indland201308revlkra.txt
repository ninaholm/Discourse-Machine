Revl og krat i regeringens nye klimakatalog
Allerede før dagens præsentation af regeringens klimakatalog er debatten begyndt om de 78 virkemidler, der er gennemregnet for virkning på både CO2-udledning og samfundsøkonomi


Regeringens såkaldte virkemiddelkatalog for en ambitiøs klimapolitik, som klima-, energi- og bygningsminister Martin Lidegaard (R) præsenterer i dag til formiddag, rummer alt fra skærpede energikrav til nye vinduer over lagring af CO2 fra kraftværker i oliefelter i Nordsøen til nedsættelsen af tophastigheden på motorveje. Og lige fra afskaffelse af befordringsfradraget via en ny cykelstrategi til tilskud til udtagning af visse landbrugsjorde.Det fremgår af virkemiddelkataloget, som Information har fået adgang til dele af.De mange punkter i kataloget er dog ikke regeringens eller ministerens anbefalede forslag til den ny klimapolitik, der skal sikre målet om 40 pct. dansk CO2-reduktion i 2020. Det er ’revl og krat’, en liste på 78 tænkelige tiltag, som i kataloget er regnet igennem for både deres virkning på CO2-udledningen og på samfundsøkonomien. Det præciserede Socialdemokraternes klima- og energiordfører, Pernille Rosenkrantz-Theil, i går, efter at der i flere medier opstod en diskussion for og imod befordringsfradraget og en ny kørselsafgift.»Det har aldrig nogensinde været intentionen, at bare halvdelen af de 78 ting, der er blevet regnet på, skulle gennemføres,« sagde Rosenkrantz-Theil til Ritzau.»Nogle af de tiltag, der er helt til hest, er nu udråbt til at være regeringens politik,« sagde hun med adresse til forslagene om at indføre en kørselsafgift, afskaffe befordringsfradraget og sænke hastigheden på motorvejene fra 130 til 110 km/t.»Vi synes ikke, at det er fornuftigt. Kørselsafgift er en af de ting, man skal indføre, hvis man vil genere flest muligt, og det er ikke det, vi vil.«En kørselsafgift i form af et egentligtroadpricing-system er ellers noget af det, der står øverst på ønskesedlen hos bl.a. Ingeniørforeningen IDA.»Der er en bred erkendelse blandt eksperter og politikere om at flytte beskatningen af biler fra anskaffelse til forbrug, men modet har svigtet til dato.Roadpricinger det mest effektive værktøj til at ændre adfærd mod cykel, samkørsel og kollektiv trafik – præcis der, hvor det er mest hensigtsmæssigt,« siger Ingeniørforeningen.Modstand forudsesRegeringens plan er nu i de nærmeste måneder at gennemføre drøftelser med bl.a. diverse aktører i energi-, miljø-, landbrugs- og transportsektoren og parallelt hermed diskussioner med Folketingets partier for at bane vej for en prioritering af virkemidlerne og for en samlet klimalov, til planlagt fremsættelse i næste folketingssamling. Venstre har allerede før katalogets offentliggørelse erklæret sig stærkt skeptisk over for regeringens udspil.»Der er ingen tvivl om, at det bliver uhyre svært for regeringen at få oppositionen og dele af erhvervslivets tilslutning til at sikre den samlede reduktion på i alt 40 procent. Ikke mindst når det gælder landbruget, skal regeringen holdes benhårdt fast på, at vi skal nå målene, og at det skal ske på hjemmebanen uden hjælp af kreditter fra projekter uden for EU, som Dansk Industri og oppositionen formentlig vil stille krav om at gøre brug af,« siger Tarjei Haaland, klima- og energiekspert hos Greenpeace.Han understreger, at der ikke bare skal lyttes til erhvervslivets organisationer, hvis klimapolitikken skal kunne realiseres. »Vi har savnet, at regeringen ikke bare har sat sig de rigtige mål og forsøger at etablere de nødvendige rammer, men også mere aktivt skaber forståelse for og folkelig opbakning til, at vi har et fælles projekt om sammen at realisere den grønne omstilling.«Martin Lidegaard sagde forleden i Information, at en egentlig oplysningspulje eller kampagne til inddragelse af befolkningen ikke er del af virkemiddelkataloget.
