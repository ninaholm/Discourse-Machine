Vores skæbne ligger i jeres hænder
De små østater er rap-kæftede og på røven. De forsøger på alle måder at få ambitionsniveauet til at stige hurtigere end vandstanden. Hvis ikke de kan få både de rige lande og de store u-lande som Kina og Indien med på at rykke nu og her, så bliver de opslugt af havet


Kære RoseHvis man går op ad en rulletrappe, der kører ned, skal man gå stærkt. Specielt, hvis man ikke vil ende der, hvor trappen slutter. Du kender sikkert fornemmelsen af, at gå op ad trappen, samtidig med at du bliver ført ned. Sådan mærkes forhandlingerne lige nu.»Der er fremskridt, men de kommer for langsomt og de kommer for sent,« siger en af EU's topfolk Karl Falkenberg, generalsekretær i EU-Kommissionens generaldirektorat for miljø.Mens lørdagens demonstration med op mod 100.000 mennesker bevæger sig mod Amager, bliver det for meget for den ellers velformulerede chefforhandler for Tuvalu, Ian Fry. Mens demonstranterne uden for støtter østaternes krav om en ambitiøs og bindende aftale, fortæller Tuvalus repræsentant i mikrofonen under forhandlingerne, hvordan han har grædt samme morgen. Det er ikke nemt for en voksen mand at erkende, siger han med grødet stemme, og afslutter:»Vores skæbne ligger i jeres hænder.«I takt med at havet stiger og stormene bliver voldsommere, vil øerne i Stillehavet blive oversvømmet og mange af dem bliver ubeboelige. Måske kommer deres indbyggere til at flytte. I værste fald vil de drukne under de stadig mere voldsomme cykloner. Det er, hvad videnskaben fortæller, selv hvis verden ændrer radikalt kurs og holder temperaturstigningerne under to grader. Det er ikke nok til at redde mange af øsamfundene. Eller koralrevene, der er hjem for en fjerdedel af havets liv.Derfor er øsamfundene på barrikaderne. De er kommet til Bella Center for at redde deres lande og kultur. Den lille stillehavsø Tuvalu har foreslået, at verden skal holde den globale opvarmning på 1,5 grader. Det ville kræve, at de rige lande reducerede deres udledninger med mere end 40 procent inden 2020. Lige nu er det svært at få amerikanerne med på mere end fire. Den slags radikale krav giver de store landes forhandlere havblik.Det jeg stjal er mitTuvalus forslag kræver indirekte mere af Kina og Indien, end de indtil nu har lagt på bordet, og derfor har der været spekuleret i, hvorvidt de fattige lande er splittede. Foreløbigt har Kina og Indien kun har lovet at reducere med henholdsvis ti og syv procent i forhold til, hvis de slet ikke gjorde noget. Og samtidig nægter de, at deres mål skal være forpligtende og kunne måles. Det er nok retfærdigt i forhold til, hvor meget de rige lande har udledt. Men urimeligt i forhold til østaterne, der risikerer at gå til bunds. Alligevel nedtoner de uenigheden.»Folk har ledt med et lup for at finde en uenighed, der ikke er der,« siger den centralt placerede kinesiske forhandler Yu Qingtai.Og med god grund, for de fattige landes fælles mål er stadig, at de rige lande tager ansvaret for, at have fyldt atmosfæren med drivhusgasser.Indiens chefforhandler Dasgupta går til angreb på de rige lande, fordi de ikke har levet op til Riokonventionen tilbage i 1992.»De industrialiserede lande forpligtede sig til, at udledninger skulle toppe i 2000 og derefter begynde at falde. Men vi har set det modsatte. Siden 2000 er udledningerne steget,« siger den indiske chefforhandler Dasgupta.»Ethvert menneske har en lige ret til den ressource, atmosfæren er,« siger Dasgupta.»Jeg har svært ved at se udledninger som en ressource,« svarer Falkenberg, EU-Kommissionen.»Nej, udledningerne er ikke, men atmosfæren er en ressource, der skal fordeles fair,« svarer Dasgupta.Og han bliver bakket op af sin kinesiske kollega.»Det handler om udledningsrum. Alle mennesker har ret til lige meget. Alle de indviklede diskussioner kan koges ned til dette ene spørgsmål. Men i-landene siger: Det jeg har stjålet fra dig, det er mit, og det skal jeg beholde. Vores udledningsrum er besat, og vi vil gerne have det igen,« siger Yu QingtaiHer står positionerne.Og spørgsmålet er, når det er dyrere for u-landene at vælge en anden vej end den i-landene har valgt, hvem skal så betale prisen? De fattige lande eller de rige?Foreløbigt har de rige lande omrokeret en smule på nogle gamle bistandspenge, uden at være i nærheden af at ville betale regningen.Ret eller rimeligtOg her sidder de små østater og bliver ved med at tage ordet i den store forsamling. En af deres repræsentanter, Crispin Gregoire, fra den caribiske ø Dominica er mest optaget af, at amerikanerne kommer med et bedre tilbud end de fire procent.- Men selv hvis det skulle lykkes, vil Kina og Indien så ikke være nødt til at reducere yderlige, hvis verden skal holde temperatur-stigningerne på 1,5 grad?»Det er muligt,« svarer Crispin Gregoire til Information, hvorefter en kinesisk journalist bryder ind:»Jeg har et spørgsmål. Du hørte, hvad ambassadør Yu sagde. Kina er meget bagud, you knooow, så hvis man tager det rum for udvikling, i Kina er der 300.000 millioner under fattigdoms ... de har ikke rent vand, de har ikke elektricitet.«»Den eneste, jeg siger, er, at kineserne skal acceptere ...«, svarer Crispin Gregoire, men den kinesiske journalist afbryder igen, og hvis man troede, at kinesere var tilbageholdende og høflige, så udfordrer hun klichéen. Hun nærmest råber, mens hun snubler over ordene:»Hvor har de taget de fyrre procent. Yeaa. Kulstofintensitet. Det er det mest ambitiøse under UNFC fra 2005 til 2000 og ...« hun fortsætter i en uforståelig strøm af ord og afslutter efter flere minutter: Jeg vil gerne have dit svar.«Crispin Gregoire smiler, og prøver igen at forklare, at Kina ikke skal gå foran, men at man skal kunne måle, at de lever op til det, som de siger de vil. Den store rulletrappe i Bella Center står stille. Den fungerer som trappe, og man kan selv vælge retning. Denne uge vil vise om topmødet kan bruge den form for valgfrihed til noget.Kærlig hilsen. Din Far.
