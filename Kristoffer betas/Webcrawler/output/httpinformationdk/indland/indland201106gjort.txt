'Vi har gjort, hvad vi kunne'
SF's Astrid Krag deler ikke integrations-ministerens forventninger om, at skærpede udvisnings-regler vil føre til flere udvisninger. Hun er godt tilfreds med lovforslaget, der vil gå til grænsen af konventionerne, men beklager, at processen tangerer lovsjusk
SF's Astrid Krag er godt tilfreds med lovforslaget, der vil gå til grænsen af konventionerne.


 Det bliver med stemmer fra Socialdemokraterne og SF, at alle kriminelle fremover skal udvises af Danmark, med mindre domstolene med sikkerhed kan fastslå, at det strider mod internationale konventioner. Information har bedt SF's retsordfører, Astrid Krag, redegøre for, hvorfor forslaget er godt, og hvad hun forventer, det vil få af konsekvenser.
»For os har det været afgørende, at der ikke er tvivl om, at Danmark skal leve op til sine internationale forpligtelser. Det har vi fået nogle gode og betryggende svar på fra Integrationsministeriet,« siger hun og understreger, at bandekriminalitet nu omtales som skærpende omstændighed for udvisninger.
»Det har vi før efterlyst.«
I dagens udgave af Information påpeger DF's retsordfører, Peter Skaarup, at domstolene, hvis der er tvivl om konventionerne, fremover vil skulle udvise den kriminelle. Det afviser Astrid Krag imidlertid og henviser til svar fra integrationsminister Søren Pind (V).
»Det fremgår klart, at det stadig påhviler domstolene at træffe afgørelse i den enkelte sag, og at de vurderinger skal tage afsæt i Danmarks internationale forpligtelser og menneskeretten,« siger hun og tilføjer, at der ifølge svarene fra ministeren ikke er nye typer af kriminalitet, der giver anledning til udvisning.
»Det er vigtigt at notere sig.«
Udvisning uden effekt
Hvad er så nyt i det her?

»Lovforslaget er på nogle punkter en beskrivelse af, hvordan den danske praksis er, det kan være fint at få præciseret. Delen med betinget udvisning er en ny og en meget logisk tilgang.«
Ifølge lovforslaget skal de kriminelle udlændinge, der som følge konventionerne ikke kan udvises, idømmes en betinget udvisning.
Men nogle vil risikere at få ti betingede udvisninger, som altså ikke engang fungerer som en advarsel, fordi de ikke kan udvises?

»Eksperternes kritik i høringssvarene peger i alle mulige retninger. Nogle mener, at det er indholdstomt, andre at det vil betyde meget. Men hvis domstolene mener, at kun internationale konventioner står i vejen for en udvisning, så er det på sin plads at give en betinget udvisning,« siger Astrid Krag og understreger, at man fortsat skal tage hensyn til, hvor længe den pågældende har været i landet og holde det op over for alvorligheden af forbrydelsen.
Men hvorfor give betinget udvisning til nogen, man ved, man ikke kan udvise?

»I strafudmålingen ligger der en vurdering af den kriminelle grovhed, og det bør være den, der afgør, om man udvises eller ej. Så siger vi, at vi lytter til internationale konventioner, hvilket for mig er logisk.«
Det skal han jo sige
Fra retskredse advarer man imod, at det her vil føre til flere sager, og at det vil øge sagsbehandlingstiden?

»Det vil vi holde nøje øje med. Ingen i Folketinget kan være tilfredse, hvis det betyder, at andre sager vil hobe sig op. Det vil være skadeligt for vores retssystem.«
Ifølge Institut for Menneskerettigheder risikerer Danmark fremover at tabe flere sager ved Menneskerettigheds-domstolen?

»Af et svar fra ministeren fremgår det, at domstolene skal sikre sig, at vi overholder konventionerne. Der skal findes et nyt niveau, og det er da muligt, at det vil gå hele vejen op gennem systemet. Vi har stillet ændringsforslag, fordi det er vigtigt, at lovgivningen er klar,« siger hun med henvisning til, at S og SF sammen med Institut for Menneskerettigheder har foreslået præciseringer af, hvilke forhold der bør tale imod en udvisning.
Men ministeren siger også, at der vil komme flere udvisninger  så praksis bliver ændret?

»Det skal ministeren jo sige.«
Det tror du ikke på?

»Jeg kan skrive mig bag ørerne, at eksperterne ikke er enige om, hvad konsekvenserne vil blive. Og i forslaget er der ikke en anvisning på, hvor domstolene konkret skal stramme op.«
Lovteknisk ikke godt nok
Hvorfor skal man være tryg ved en lovgivning, som eksperterne er så uenige om konsekvensen af?

»En del af vores betænkningsbidrag er også en generel beklagelse af, at det her skal hastes igennem, som det bliver. Når vi har at gøre med lovgivning, som er så tungt og teknisk, og hvor de, der sidder med næsen dybest nede i de mørkeste detaljer, er uenige, er der noget, der tyder på, at det lovteknisk ikke er godt nok. Derfor burde man tage imod vores ændringsforslag med kyshånd.«
Men er I så ikke medansvarlige for lovsjusk?

»Med de forbehold, vi har taget, har vi gjort, hvad vi kunne. Når man har et lille flertal, som haster ting igennem i strid med god lovgivningsskik og ikke giver udtømmende eller reelle svar, så er det vores opgave at skrælle al retorikken i pressen fra og forholde os til det konkrete lovforslag.«
I ville kunne undlade at stemme for?

»Ja, men dem, der må stå inde for kvaliteten i forhold til processen, er dem, der har presset processen igennem. Og det er ikke os.«


