Birthe Rønn risikerer af få en hård uge
En af de nærmeste dage modtager udlændingemyndighederne en foreløbig redegørelse om den kritiserede vejledning fra styrelsen Udlændingeservice


 En minister og hendes embedsmænd risikerer at tørne panderne sammen foran brevsprækken, når et med spænding ventet brev fra Ombudsmanden lander en af de kommende dage. 
Folketingets ombudsmand, Hans Gammeltoft-Hansen, sender sin foreløbige redegørelse til udlændingemyndighederne, som er blevet kraftigt kritiseret for vejledningen om ægtefællesammenføring efter EU-reglerne. 
Når integrationsminister Birthe Rønn Hornbech (V) og styrelsen Udlændingeservice har haft mulighed for at svare på Ombudsmandens eventuelle kritik, kan den foreløbige redegørelse blive lagt frem, så alle kan læse den på nettet. Særligt interessant vil redegørelsen være for danskere, der bor i udlandet, fordi de ikke kan få deres udenlandske mand eller kone til Danmark på grund af den stramme udlændingelovgivning.
Ombudsmandens svar til en borger i en konkret sag har allerede vist, at han kan være kritisk over for den måde, myndighederne vejleder en borger på, når det gælder EU-muligheden for at få en ægtefælle til Danmark fra et land uden for EU. 
Skruer op for kritikken
En mand fra Maribo ville have sin thailandske kone til Danmark, selv om hun er under de krævede 24 år. Han fik ingen besked om EU-mulighederne, da han spurgte direkte hos ministeren.
Reglerne i EU om arbejdskraftens frie bevægelighed giver særlige muligheder. Men det er umuligt at få præcis besked i Danmark om, hvor længe man skal arbejde i et andet EU-land for at leve op til kravene og undgå de stramme udlændingeregler. 
Vejledningen af manden fra Maribo har ombudsmanden kaldt "kritisabel". Hvis ombudsmanden skruer op for kritikken, kan det blive til "meget kritisabelt" eller "overordentligt kritisabelt" - eller ligefrem "uforsvarligt". Tamilsagen, som endte med at vælte Poul Schlüter-regeringen i 1993, begyndte med, at ombudsmanden kaldte forholdet "overordentligt kritisabelt".
Ombudsmanden kan også anbefale, at der bliver fri proces, så domstolene tager endelig stilling til, om nogen skal have erstatning på grund af fejl. Det kan også være, at ombudsmanden synes, at myndigheder har rettet ind, så der ikke er mere at komme efter, påpeger forvaltningsretsekspert Sten Bønsing. 
Politisk kan sagen blive en varm kartoffel, hvis Ombudsmanden er meget kritisk. Det kan føre til, at ministeren må undskylde eller bliver tvunget til gå af, sådan som oppositionen allerede har krævet. At erkende fejl er imidlertid ikke den mest dominerende side hos Birthe Rønn Hornbech, indskyder en erfaren folketingspolitiker. At lade en minister blive siddende trods stærk kritik fra ombudsmanden vil være svært for statsministeren, mener samme folketingspolitiker. Paradoksalt nok stod Rønn Hornbech tidligere alene i Venstre, når udlændinge skulle forsvares. 
Så blev hun minister og risikerer at stå alene med ansvaret for en linje, hun tidligere blev opfattet som kritiker af.
ritzau


