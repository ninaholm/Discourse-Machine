Sosu-skoler advarer: Reform vil smadre integrationssucces
Undervisningsminister Christine Antorini (S) peger på, at det fortsat er muligt for skolerne at tilbyde eleverne sprogundervisning, hvis de samarbejder med VUC om at gennemføre opkvalificeringsforløb


 Reformen af erhvervsuddannelserne kommer til at gå ud over integrationen af indvandrere, som ikke længere får mulighed for at tage et særligt grundforløb på 40 uger. Det vurderer landets social- og sundhedsskoler ifølge Jyllands-Posten.
De seneste godt ti år har man haft et særligt grundforløb for mennesker, som kun har boet i Danmark i få år og derfor har brug for ekstra tid til at lære fagsproget og dansk kultur, inden de kan kalde sig sosu-hjælpere eller -assistenter.
Hvert år har mellem 700 og 900 familiesammenførte og flygtninge gennemført forløbet.
Men det særlige forløb ser nu ud til at blive sløjfet på grund af reformen af erhvervsuddannelserne, da alle elever over 25 år skal begynde på det andet af to grundforløb, der varer 20 uger.
Det vil i sidste ende blive et tilbageslag for integrationen, lyder det.
»Det er mennesker, som har boet i Danmark i få år, de er meget opsatte på at få en uddannelse, og de klarer sig ofte godt. Det er en succes, og alternativet til en sosu-uddannelse kan være, at disse mennesker er på overførselsindkomst,« siger Jeppe Rosengård Poulsen, formand for landets sosu-skoler og direktør på Sosu Nykøbing Falster, til Jyllands-Posten.
Undervisningsminister Christine Antorini (S) peger på, at det fortsat er muligt for skolerne at tilbyde eleverne sprogundervisning, hvis de samarbejder med VUC om at gennemføre opkvalificeringsforløb.
»Det kunne være en model, hvor eleverne undervises af lærere ansat ved VUC, men hvor selve undervisningen foregår på sosu-skolen, så eleverne bliver i deres faglige miljø. Den form for samarbejde er der på andre erhvervsuddannelser,« siger ministeren til Jyllands-Posten.
Direktøren på Randers Sosu-skole siger dog, at der på VUC ikke er personale, som kan undervise i fagsprog og dansk kultur for sundhedsfag, og hun peger på, at der er deltagerbetaling på VUC.
Ritzau

