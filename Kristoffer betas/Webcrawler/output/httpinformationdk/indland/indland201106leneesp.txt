Lene Espersen skælder ud på DF
Udenrigsministeren erklærer sig 'fundamentalt uenig' med støttepartiet DF og lover at rette ind efter EU-krav


 Udenrigsminister Lene Espersen (K) lægger afstand til regeringens støtteparti, efter at Dansk Folkeparti i flere omgange har bragt Tysklands nazistiske fortid på banen i den ophedede diskussion om øget dansk toldkontrol ved grænserne.
»Jeg er fundamentalt uenig med Dansk Folkeparti  ikke mindst i den måde, hvorpå de omtaler Tyskland. Tyskland er en tæt og nær allieret til Danmark. Vi har et godt og et nært forhold, og det er der ikke nogen, der skal få lov at ødelægge,« siger Espersen.
I forbindelse med et EU-møde i Luxembourg fortsætter Lene Espersen sin diplomatiske samtaler med en række af Danmarks nærmeste EU-naboer. Under et møde med Polens udenrigsminister, Radoslaw Sikorski, har hun understreget, at den danske grænsekontrol vil leve op til både Schengen-reglerne og EU's regler om fri bevægelighed.
Samtidig udsteder hun nu et klart løfte om, at Danmark vil rette ind, hvis EU-Kommissionen kræver ændringer af den danske grænsekontrol.
»Det er i små lande som Danmarks klare interesse, at vi har Kommissionen til at være traktatens vogter. Det er vores eneste sikkerhed for, at de store lande ikke kører os over,« siger Lene Espersen og fortsætter: »Derfor skal vi naturligvis også respektere afgørelser. Både fra Kommissionen, men for øvrigt også fra EU-Domstolen.«
Lene Espersen svarer ikke direkte på, om hun er enig med den radikale leder, Margrethe Vestager, i, at nazi-kommentarerne fra først Dansk Folkepartis leder, Pia Kjærsgaard, og senest Jesper Langballe skader Danmarks interesser.
»Jeg vil gøre, hvad der står i min magt for, at vi har gode relationer. Vi skal koncentrere kræfterne om at fortælle offentligheden om, hvad aftalen rent faktisk går ud på, frem for at blande Anden Verdenskrig og alt muligt andet ind i debatten,« siger Lene Espersen.
ritzau

