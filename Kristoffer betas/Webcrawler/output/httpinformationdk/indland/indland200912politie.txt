Politiet stoppede stormen på Bella Center
Mens de officielle klimaforhandlinger gik helt i hårdknude i Bella Center, forsøgte  aktivister og delegerede at sætte en anden dagsorden ved på samme tid at trænge ind til og vandre ud fra klimatopmødet
Klimademonstranterne ved Bella Center løb også i går ind i modstand fra politiet, da de forgæves forsøgte at trænge igennem politiets afspærringer for at folk kunne trænge ind til og vandre ud fra klimatopmødet.


 Omkring tusind skikkelser står spredt i mørket omkring Tårnby Station klokken otte om morgenen i bidende kulde og begyndende snevejr. Et sambaband og en gruppe klovne forsøger at løfte stemningen, mens der forgæves bliver spejdet efter lydvognen.
Politiet har tilbageholdt den på en sidevej, da chauføren angiveligt havde en gasmaske i bilen. Det er den blå blok til 'Reclaim Power'-aktionen, der samles her. I løbet af de næste par timer vil de forsøge at trænge gennem politiets afspærringer og ind på Bella Centers område. Det samme skal en såkaldt grøn blok gøre fra en anden side, mens flere hundrede officielle delegerede skal udvandre fra topmødet. Alle skal de mødes til 'folkemøde' på Bella Centers parkeringsplads. Hvis alt da går efter planen.
Lydvognen når endelig frem, og demonstrationen sætter sig i bevægelse op af Englandsvej.
Forrest går en gruppe kvinder fra Sydamerika. De kniber øjnene sammen i takt med, at snefnuggene falder tættere.
»Reclaim Power (Tag magten tilbage, red.)« råber de taktfast.
Rygter om, at næsten hele den grønne blok allerede er blevet anholdt begynder at brede sig.
»De har lige anholdt en helvedes masse mennesker oppe ved Metroen. Nogle af dem forsøgte at løbe. De prøvede at komme ind ad bagvejen til Bella Center,« fortæller Per Nielsen, der bor i området og selv har set det.
Når jeg siger klima ...
I midten af Bella Center mellem kaffebarer og kameraer, der sender live, begynder en gruppe på omkring 300 ngo'er og delegerede at råbe. En indianer tamper løs på en tromme, og flokken sætter sig i bevægelse for at mødes med den demonstration, der nærmer sig konferencen udefra.
Gennem Bella Center lyder gruppens råb: »Når jeg siger klima, sir' I ... « råber en mand, og flokken svarer: »retfærdighed.«
Pressekorpset snubler over hinanden for at fotografere, og de mange repræsentanter giver små interview på vejen.
»Det handler om at redde moder jord, men herinde sker intet. Der er for meget varm luft,« siger Tom Goldtooth.
En gruppe delegerede fra Bolivia, går med deres karakteristiske sorte hatte, og én spiller fløjte.
»Forhandlingerne bevæger sig ikke, og jeg synes, Bolivia skal forlade forhandlingerne, som tingene ser ud,« siger Rafael Quispe Flores, der har siddet med i forhandlingerne som en del af Bolivias delegation.
Et fucking folkemøde
Den blå blok nærmer sig Bella Center, og kampråbene og sambaen overdøves af lyden af politihelikopteren, der svæver over de nu omkring 2.000 demonstrerende. Langsomt går aktivisterne op mod lyskrydset, hvor politiet spærrer vejen med hegn og politivogne.
»Det er politiet. Der er afspærringer rundt om Bella Center. Respekter dem eller bliv anholdt,« råber politiet fra deres højttalervogn.
»Bella Center - here we go,« svarer demonstranterne tilbage.
Demonstranterne går frem og begynder at skubbe for at komme igennem politikæderne. »Skub alle sammen - for klimaretfærdighed,« lyder det fra lydvognen.
Flere og flere blå hjelme kommer til, og knipler og peberspray bliver taget i brug. »Medic, medic,« råber de oppe fra de forreste rækker, og to unge kvinder bæres ud af mængden. Fra den modsatte side presser en politikæde sig igennem til lydvognen.
»Vi vil bare holde et fuck-ing folkemøde,« når en kvinde at råbe, inden politiet stormer vognen og anholder hende.
Spærret inde
»Træk stavene«, lyder det på den anden side af hegnet, og politiet begynder at banke løs på de forreste i den lille flok delegerede og ngo'er, der kommer inde fra Bella Center. Gruppen har netop forsøgt at skubbe sig forbi politiet for at komme ud til de aktivister, der presser på for at komme ind på området. Men det vil politiet ikke tillade.
»Vi er i gang med at anholde demonstranter på den anden side, og jeg vil ikke have de her folk i ryggen på mine folk derude,« forklarer politiets operative chef Steffen Steffensen.
Snefnug blæser gennem luften, og de protesterende fra konferencen er gået i stå på en smal bro over en kanal. Der er mindre end 50 meter til demonstrationen på den anden side, og gruppen presser på igen. Men politiet stopper dem effektivt ved at slå dem med stavene.
Wahu Kaara er fra den kenyanske ngo Debt Relief. Hun kigger lidt på afstand. Som en del af protesten er hun bange for at blive arresteret, hvis hun går for langt frem.
»Jeg kan ikke tro, at det her er det vestlige demokrati,« siger hun.
Vejlands Allés folkemøde
Fra talerstolen i Bella Centers store sal taler den Venezuelanske præsident Hugo Chávez til demonstranterne på gaden.
»Jeg synes, vi skal sige hej til alle dem derude,« siger han, og salen bryder ud i klapsalver.
Hilsenen når dog aldrig uden for hegnet, hvor aktivisterne er ved at give op. Tabet af højtalervognen, knippel-slag og peberspray har gjort det svært at få nogen til at stille sig i de forreste rækker, og politiet har nu fuldstændig kontrol over situationen.
En gruppe englændere står i baggrunden gemt under store bannere og puster luftmadrasser op. De binder dem sammen med blåt reb til en lang række. Pludselig småløber de ned langs den ti meter brede kanal, der spærrer vejen ind til det officielle område mellem de store politikæder. Den flydende bro bliver søsat, og flere kravler ud og forsøger at få den ind til modsatte bred. Men aktionen bliver hurtigt opdaget, og politiet stiller op med hunde på modsatte bred og sprøjter peberspray efter aktivisterne på luftmadrassen.
»Det er vores flod - træk jeres hunde tilbage,« råber aktivisterne og jubler, da det lykkes for fire mennesker at komme over på den anden side, hvor en anholdelse venter.
Længere nede ad vejen begynder folkemødet uden de delegerede, der ikke fik lov at komme ud. En stor blå og rødfarvet dug er bredt ud over Vejlands Allé, og 300 mennesker sidder i en stor rundkreds.
»Bønderne er her for at sige, at vi vil have ret til at bestemme over vores fremtid. Fødevaresuverænitet og bæredygtigt landbrug er et alternativ til det nuværende kapitalistiske system og dets kriser,« råber en mexicansk repræsentant fra bondeorganisationen Via Campesina i en megafon til stor jubel fra de forsamlede.
Lukket ude
Tre kvinder fra Filippinerne forlader demonstrationen inde ved Bella Center, da de ikke får lov at komme igennem til folkemødet på den anden side.
De fortæller om, hvordan de i Filippinerne slås mod kulminerne, hvis ejere tvangsflytter folk og forurener landet.
»Vi oplever hele tiden, hvordan oprindelige folk skubbes væk fra deres jorde af transnationale firmaer. Klimamødet giver flere rettigheder til selskaberne i stedet for at hjælpe folket,« siger Frances Quimpo fra den filippinske ngo Center for Environmental Concerns.
De tre kvinder er gået en lang omvej uden om hegnet for at gå tilbage til konferencen i Bella Center. Men en flok politibetjente har sat en ny vejspærring.
En betjent råber:
»De skal bare ikke ind igen.«
Og det kommer de heller ikke, selv om de er akkrediteret til mødet.
Selv journalister, der har dækket demonstrationen, bliver stoppet.
»Du kommer ikke ind igen, du var i demonstrationen og har vist dine onde hensigter,« lyder afslaget fra en betjent, der står ved hegnet for at spotte folk.
Med presse- og visitkort lykkes det alligevel at komme ind.
Men Frances Quimpo fra Filippinerne går den anden vej mod metroen.
- Hvor skal du hen?
»Til Filippinerne,« svarer hun.

