R holder hånden over Gade
De Radikale vil ikke være med til ministerstorm mod Søren Gade


 De Radikale freder forsvarsminister Søren Gade (V) for en ministerstorm trods nye oplysninger i den såkaldte bogsag. 
 Oplysningen om, at Søren Gades særlige rådgiver, eller spindoktor, Jacob Winther, har sendt en kopi af den omstridte arabiske oversættelse af jægerbogen til Danmarks Radio (DR), rokker ikke ved De Radikales tillid. Foreløbig.
 - Den her sag er en af de mærkværdigste nogensinde i forsvarets historie. Og det klart, at de oplysninger, som er kommet frem i de seneste 24 timer er meget belastende for forsvaret. Men nu må vi afvente den igangværende auditørundersøgelse. Jeg mener ikke, at der på det nuværende grundlag er grund til at kræve Søren Gades afgang. Men situationen udvikler sig jo nærmeste time for time, så jeg vil understrege, at det er på det nuværende grundlag, siger De Radikales forsvarsordfører, Niels Helveg Petersen.
 Netop oplysningen om, hvem der videregav den omstridte oversættelse af bogen, som en højtstående medarbejder i Forsvarskommandoen fabrikerede, har været omgærdet af hemmelighed. 
 B.T., der først offentliggjorde oversættelsen, fastholder således, at avisen fandt den på internettet. Og Søren Gade fortalte tidligere torsdag, at hans særlige rådgiver ikke havde sendt oversættelsen til formiddagsavisen. 
 Socialdemokraterne har krævet forsvarsministeren afgang, fordi partiet ikke længere har tillid til ham. Det sker med henvisning til, at "skeletterne vælter ud af skabet", hver gang partierne spørger til sagen.

