Danske soldater sendte 13-årig i afghansk fængsel
Danske styrker i Afghanistan fortsætter med at udlevere fanger til de afghanske sikkerhedsstyrker trods rapporter om udbredt fangemishandling. Menneskeretsorganisationer er bekymrede
Det kan være hård kost at være barn i Afghanistan, hvor den kriminelle lavalder er 12 år, dog med den tilføjelse, at børn mellem 12 og 16 år kun kan idømmes en tredjedel af den straf, en voksen ville få   for samme forbrydelse. Er   den dømte mellem 16 og 18 år, er straffen det halve af   en voksenstraf.


 I et ungdomsfængsel i Laskar Gah sidder en 13-årig afghansk dreng, fordi han den 14. juni skød tre-fire skud mod de danske styrker, da de passerede ham på Hovedvej 1.
Ifølge dokumenter, som Information har fået aktindsigt i, er han blot en af de i alt 42 fanger, som de danske styrker de sidste fire år har taget til fange. En del af dem er udleveret til de afghanske myndigheder - trods konstante rapporter om de afghanske sikkerhedsstyrkers tortur og fangemishandling.
Både danske og internationale menneskeretsorganisationer er dybt bekymret over den danske praksis.
»Der er grund til alvorlig bekymring over den danske praksis med at udlevere fanger til det afghanske retssystem og fængsler på grund af de alvorlige mangler i retsprocessen, de ringe fængselsforhold og den afghanske sikkerhedstjenestes udbredte brug af tortur,« siger Rachel Reid fra Human Rights Watch i Kabul. »Ifølge FN's børnekonvention, som Danmark og Afghanistan har underskrevet, er frihedsberøvelse af et barn den allersidste udvej, man bør vælge. Danmark bør anerkende, at dette er særlig vigtigt i et land, hvor menneskerettighederne så ofte trædes under fode som i Afghanistan,« siger hun. Også Amnesty International er bekymret.
»Så længe der er udbredt brug af tortur blandt de af-ghanske myndigheder, er det meget problematisk at udlevere fanger,« siger juridisk konsulent i Amnesty Claus Juul.
Sagen om den 13-årige dreng, som danskerne udleverede til de afghanske sikkerhedsstyrker i begyndselen af juli, er særlig aktuel i dag, hvor forsvarsminister Gitte Lillelund-Bech (V) er kaldt i samråd om Danmarks fangepolitik i Irak og Afghanistan.
Siden lækagen af 391.832 krigslogs fra Irak, som Information har privilegeret adgang til, har både hun og forsvaret konsekvent nægtet at svare på spørgsmål om den danske fangepolitik.
På baggrund af de lækkede krigslogs har Information bl.a. påvist, at de danske styrker i Irak - trods omfattende kendskab til irakiske myndigheders fangemishandling - medvirkede til at tage fanger, som blev overladt til ira-kisk politi. I mindst ét tilfælde med det resultat, at fangen blev torteret til døde.
Information har forgæves forsøgt at få en kommentar fra chefen for de danske styrker i Afghanistan.

