Henrik Dam trækker i land med tørklædeforbud
Det medførte en storm af kritik, at Socialdemokraterne foreslog et forbud mod religiøs hovedpåklædning. Nu trækker partiet i land
Socialdemokraternes integrationsordfører, Henrik Dam Kristensen, mener nu alligevel ikke, at det skal være forbudt for alle offentligt ansatte at bære tørklæde. Det skal kun være de ansatte, der -udøver direkte magt-, siger han.


 Efter kraftig kritik fra både andre partier og egne medlemmer, trækker Socialdemokraterne nu forslaget om et tørklædeforbud for offentlige myndighedspersoner tilbage. 
Partiets integrationsordfører, Henrik Dam Kristensen, siger, at han har været "for upræcis og givet anledning til nogle holdninger, som jeg ikke har". Ifølge integrationsordføreren skal forbuddet kun gælde dem, som udøver en "direkte magt" i forhold til borgerne, som for eksempel dommere og politibetjente
"Det som jeg gerne vil præcisere, er, at jeg er bekymret for religiøse symboler i det offentlige rum. Og der er en speciel status, når det er myndigheder som udøver magt, som dommere og politi. Når det gælder andre grupper, som sygeplejersker og pædagoger, så synes jeg også, at debatten er vigtig - og det var derfor jeg bevægede mig ud i den. Og det var så her, at jeg blev for upræcis. Jeg mener ikke, at alle som har et tørklæde ikke kan arbejde i den offentlige sektor," siger Henrik Dam Kristensen nu.
Intern uro
Integrationsordførerens oprindelige forslag om, at tørklædeforbuddet også skulle gælde for eksempel sygeplejersker, læger, pædagoger og andre offentlig offentligt har da også kun vakt begejstring hos Dansk Folkeparti. Socialdemokraternes klima- og energiordfører, Mette Gjerskov, der traditionelt tilhører venstrefløjen i partiet, har henvist til, at folketingsgruppen ikke har truffet nogen beslutning om et så vidtgående forslag. 
"Vi har aftalt i folketingsgruppen, at vi skal debattere spørgsmålet i den kommende tid. Så vi har ikke besluttet, at der ikke må bruges tørklæder i det offentlige rum. Jeg er mest optaget af, at vi ikke skal bidrage til kollektiv mistænkeliggørelse af en hel befolkningsgruppe - som jeg oplever, at Dansk Folkepartis annoncekampagne lægger op til," siger Mette Gjerskov med henvisning til DF's kontroversielle kampagne med burkaklædte dommere.
Næstformanden i den socialdemokratiske gruppe i Københavns Borgerrepræsentation, Ikram Sarwar, der selv er muslim, er tilfreds med integrationsordføreren tilbagetog. Men Ikram Sarwar mener stadig, at Socialdemokraterne går for vidt ved overhovedet at ville forbyde tørklædet for nogle grupper offentligt ansatte, herunder dommerne.
"Det er vigtigt, at vi ikke går på kompromis med religions- og ytringsfriheden og går i panik, bare fordi Dansk Folkeparti kan score nogle stemmer. Vi er nødt til at holde hovedet koldt og ikke på forhånd udelukke bestemte grupper af mennesker fra offentlige stillinger," siger Ikram Sarwar. 
Islamisternes ærinde
Ny Alliances formand, Naser Khader, frygter da også, at et generelt tørklædeforbud vil give radikale muslimer vind i sejlene. Naser Khader mener ikke, at et tørklæde på en kvindelig sagsbehandler, sygeplejerske eller jordemor bør giver nogen grund til at føle sig utryg.
"Det er nærmest at gå islamisternes ærinde, når Socialdemokraterne ekskluderer alle troende muslimske kvinder fra det offentlige arbejdsmarked. 'Hvad sagde vi', vil det lyde fra imamerne. 'De vil ikke vide af jer'," siger Naser Khader
Dansk Muslimsk Union, som samler 30 danske muslimske foreninger, har advaret om, at et generelt forbud vil føre til, at muslimer får færre muligheder for at arbejde inden for den offentlige sektor og for at deltage i politik. Statsminister Anders Fogh Rasmussen (V) har da også afvist at udvide et eventuel tørklædeforbud for dommere til andre grupper af offentligt ansatte eller myndighedspersoner. ritzau

Leder side 2

