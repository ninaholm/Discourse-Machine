Danske pensionsmilliarder i fossil industri
Pensionskasser er med til at belaste klimaet og risikere pensionskundernes penge, siger Klimabevægelsen i Danmark, der har opgjort de store pensionskassers investeringer i internationale olieselskaber


 De fem største danske pensionskasser har investeret over 2,5 mia. kroner i olieselskaber med interesser i de kontroversielle tjæresandsforekomster i Canada.
Det siger Klimabevægelsen i Danmark efter en gennemgang af tilgængelige data fra PFA, Danica Pension, PensionDanmark, Nordea Liv & Pension og Sampension.
Dermed bærer pensionsselskaberne ikke bare medansvar for miljø- og klimakonsekvenser af de ukonventionelle olieprojekter. De bringer sig også i fare for fejlinvesteringer og tab af pensionskundernes penge, hvis projekterne måtte blive bremset af hensyn til klimaet.
»Hvis der f.eks. kommer en bindende global aftale, der indebærer begrænsning i brugen af fossile brændsler, så vil det betyde værditab,« påpeger Thomas Meinert Larsen, talsperson for Klimabevægelsen.
Ifølge opgørelsen har PensionDanmark den største investering med aktier for godt 850 mio. kr. i selskaber som Exxon, Shell, Total, Chevron, BP og Statoil, der angiveligt alle deltager i tjæresandseventyret i Alberta, Canada. Næststørst er PFA med investeringer for 617 mio. kr. efterfulgt af Nordea Liv & Pension med 454 mio. kr. (2007-tal), Danica Pension med godt 410 mio. og Sampension med 242 mio.
Thomas Meinert Larsen mener, at der på kort sigt først og fremmest er etiske argumenter mod investeringen.
»Hvordan kan man som pensionsselskab i Danmark, hvor der er et politisk mål om at gøre sig fri af fossile brændsler, have en ganske stor portefølje af investeringer i virksomheder, der arbejder i den modsatte retning og endda har kastet sig over de ukonventionelle, miljø- og klimabelastende olieforekomster. Det hænger bare ikke sammen,« siger han.
»Hvis man skal gøre sig håb om at få flyttet nogle af de store energiinvesteringer fra fossile til vedvarende energikilder, så skal alle være med, også vores pensionskasser.«
I et lidt længere tidsperspektiv er det risikoen for tab af penge, der burde få pensionsselskaberne til at tænke sig om.
»Inden for en tidshorisont på 10-20 år må det betragtes som risikabelt at have mange penge bundet i den fossile sektor. Hvis politikerne står ved deres mål, vil de fossile energiaktier blive mindre værd, samtidig med at virksomheder, der arbejder med vedvarende energi, bliver mere lønsomme,« vurderer Klimabevægelsens talsmand.
I Norge har der længe været kontrovers om olieselskabet Statoils engagement i canadisk tjæresandsproduktion. Det kirkelige Opplysningsvesenets fond med en finanskapital på to mia. norske kroner solgte sidste år sine Statoil-aktier i protest mod tjæresandsaktiviteterne.
I en kommentar til Klimabevægelsens udspil om de danske pensionsselskabers aktier i den fossile industri siger administrerende direktør i PensionDanmark, Torben Möger Pedersen, i en mail fra USA:
»Vi foretager løbende risikovurderinger af forhold, som har betydning for vores portefølje; herunder eventuel politisk regulering som f.eks. regulering af CO2-udledning. Som det ser ud nu, hvor der ikke foreligger en international klimaaftale, og ingen derfor kan sige, hvordan sådan en aftale vil påvirke forskellige brancher, er det dog for tidligt at sige, hvordan det præcist vil påvirke vores investeringsstrategi.«
»Når det er sagt, har vi allerede i dag spredt vores investeringer i energisektoren, hvor PensionDanmark i dag også ejer vindmølleparker i Danmark og i USA,« tilføjer Torben Möger Pedersen.
Information har forgæves søgt kommentarer fra de øvrige fire involverede pensionsselskaber.
 

