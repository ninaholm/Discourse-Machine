Dansk Folkeparti gambler med grænsen
DF-ledelsen fejrer den genindførte toldkontrol som en kæmpemæssig sejr. Med  tilbageholdt åndedræt afventer den nu, om dens vælgere er enige  eller om prisen for at sælge ud af efterlønnen viser sig at være for lille
Pia Kjærsgaard kunne onsdag glædesstrålende fortælle, at man nu har etableret et værn ved græsen til at forhindre østeuropæiske banders hærgen i Danmark. Men er det nok til at få DF-vælgerne til at acceptere forringelser af efterløns-ordningen


 Det er en mildest talt svulstig retorik, Dansk Folkepartis ledelse tager i brug, når de selv skal beskrive, hvor stor en sejr, de har fået hjem med grænseaftalen.
»Danmarks grænser bliver atter sikre!,« jubler udenrigsordfører Søren Espersen i sin blog på Jyllands-Postens hjemmeside, efter at aftalen om toldkontrol ved grænserne faldt på plads i onsdags. Dagen vil ifølge Espersen »fremover stå som et af de helt store og lykkeligste øjeblikke i mit politiske liv!«
Og på et belejligt arrangeret vælgermøde på Rødvig Kro på Stevns i forgårs kunne Pia Kjærsgaard glædesstrålende fortælle, at man nu har nedsat et værn til at »forhindre østeuropæiske bander, der hærger«.
Indtil videre er retorikken blevet købt  også i medierne. Jyllands-Postens forside var i går nærmest kalkeret over den rød-hvide grænsebom, der prydede sidste nummer af DF-medlemsbladet Dansk Folkeblad. Men om DF's vælgere deler de svulstige følelser, når størrelsen af sejren  en simpel genindførsel af told- men ikke pas-kontrollen  skal måles op imod den efterlønsforringelse, DF er på vej til at sige ja til, vil blive fulgt med tilbageholdt åndedræt. Ikke mindst fra parti-ledelsen selv.
Løftebrud?
Som det fremgår af citaterne nederst, er det utallige gange, at Pia Kjærsgaard, Kristian Thulesen Dahl eller Peter Skaarup har slået fast, at ændringer i efterløn og tilbagetrækningsalder ikke var noget, Dansk Folkeparti ville være med til  og at den brede velfærdsaftale fra 2006 stod fast.
Sådanne citater vil med garanti indgå i den krig, S-SF-alliancen og fagbevægelsen vil indlede mod 'løftebryderne' i Dansk Folkeparti, i samme sekund Pia Kjærsgaard har skrevet under på tilbagetrækningsreformen med regeringen og Radikale Venstre
DF er tidligere uden markante tab sluppet afsted med at ændre holdning. Senest, da man  stik mod tidligere meldinger  sidste år uventet selv foreslog og gennemførte en halvering af dagpengeperioden sammen med regeringen.  Men partiet har aldrig gennemført sådan et holdningsskifte med udsigt til at skulle gå til valg på det så kort tid efter. Denne gang er det sket for en pris, som mildest talt ikke imponerer den selv-erklærede nationalkonservative debattør Morten Uhrskov Jensen, der sidste år meldte sig ud af DF i protest.
»Groft sagt er det symbolpolitik. Lidt grænsekontrol er bedre end ingenting, og det er måske også udmærket at hæve strafferammen for hjemmerøverier, men jeg synes, det igen, igen smager af symbolpolitik,« siger han og påpeger, at EU-reglerne underminerer mange af de »såkaldte« stramninger, som DF påstår at have fået igennem.
»Det mærkværdige er, at DF stadig forsøger at sælge det som om, der fører en fast og fair udlændingepolitik, selv om den reelt er hullet. Så man råber lidt op gang på gang  og falder så igen ned som lam,« siger Uhrskov.
Racismeparagraffen
DF-medlem og mangeårig forfatter og debattør Ole Hyltoft erklærer sig afmålt tilfreds med den forøgede grænsekontrol.
»Det er udmærket, at vi får sat en bom op  men det, jeg synes, man fra DF skal kigge på næste gang, der opstår en stor mulighed, er at få afskaffet paragraf 266b,« siger han med henvisning til racismeparagraffen, som der længe har være indædt modstand imod fra Dansk Folkeparti.
At Dansk Folkepartis pris for efterlønsforringelserne ikke blev mere markante, værdipolitiske og stramme på udlændingepolitikken, skyldes nok især, at Kristendemokraten Per Ørum Jørgensen, der sikrer flertallet for VKO, på forhånd har erklæret sig imod flere udlændingestramninger.
Men ifølge den politiske kommentator Erik Meier Carlsen, der har fulgt DF tæt i en årrække, hænger det også sammen med, at partiets største udlændingeønsker er ved at være opfyldt:
»Det er ikke længere så nemt at finde på store dramatiske nye former for stramninger i udlændingepolitikken som sådan,« mener han  men peger på, at de måske mindre markante grænse-indrømmelser, som DF har fået, stadig er meget velvalgte krav.
»Det er nøje udvalgte mærkesager, som sender et helt klart og iøjnefaldende signal. Det er det afgørende.«
Grænsekontrol vigtigst
Hvor den mangeårige DF-ideolog Søren Krarup kortfattet siger, at »efterløn interesserer mig slet ikke«, så medgiver Jesper Langballe, at DF's vælgere »nok ikke ligefrem er glade for reduktionen af efterlønnen.«
»Men du kan godt sige, at grænsekontrol er vigtigere. Det er et spørgsmål, som befinder sig ved retspolitikens kilde, fordi det handler om, hvorvidt vi skal åbne vores land, så enhver stratenrøver kan komme ukontrolleret ind,« siger Langballe.
Han tror ikke, at vælgerne vil straffe partiet for at have solgt ud af efterlønnen til fordel for en oprustning ved grænsen:
»Dansk Folkeparti har landets mest stabile vælgerkorps, og sådan noget som grænsekontrollen og optjeningsprincipper står højt på deres prioriteringsliste«.
I DF's bagland er stemningen spændt. Hos den lange række af lokalformænd og regionspolitikere, som Information har kontaktet de seneste dage, er tavsheden stadig den altdominerende reaktion.
Mange vil slet ikke vende tilbage og flere afviser at udtale sig, før de kender den endelige aftale.
DF-regionsrådsmedlem fra Daniel Nørhave fra Region Sjælland sammenligner direkte situationen med dagpengeforringelsen sidste år.
»Jeg tror, at befolkningen skal have tid til at tygge på det her. De vil høre ordene fra Pia og Kristian. Men med tiden tror jeg, at de vil acceptere det.«
Noget lignende siger Danni Olsen, der er regionsrådsmedlem i Region Hovedstaden.
»Der er ingen tvivl om, at det her bestemt ikke er vores kop te. Vi skal have meget DF-politik på bordet den anden vej. Men det er mit indtryk, at vi har fået så meget, som man overhovedet kunne,« siger Danni Olsen.
Fra ham og en lang række andre DF'ere lyder næsten enslydende argumenter: Dansk Folkeparti har desværre ikke 90 mandater, men i den økonomiske situation er det nødvendigt at gøre noget i stedet for at sidde i et hjørne og være sur.
»Vi stoler på, at det er det bedst mulige resultat. Og hvis vi kan forklare det til vores medlemmer og vælgere, så vil de også forstå det. Ikke mindst, fordi ulysten til alternativet  at få et rødt flertal  er større,« siger Ole Præst, der er lokalformand i Gribskov.

