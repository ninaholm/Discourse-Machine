Mediernes ønske om drama stempler Nørrebro
Indvandrerbande sætter ild til skole under teaterstykke! Den slags overskrifter kan medier og godtfolk bedst lide, når det gælder Nørrebro, men de stemmer ikke overens med virkeligheden, mener to piger fra Blågård Skole. De har fortalt deres historie i et teaterstykke
»Nørrebro bliver altid fremstillet dårligt. Her på skolen holder vi Eid-fri, og det synes vi jo er naturligt og positivt. Men i medierne er det en skandale. Tosprogede bliver altid omtalt som ressourcesvage, selv om mange af dem er skide dygtige. Det er jo mine venner, og de skal bare sidde og æde de der forestillinger. Det synes jeg er virkeligt respektløst. Det gør jo også noget ved dem,« siger Malou Keiding om baggrunden for teaterstykket.


 Tre dage om ugen i har Malou Keiding og Tanja Jensen fra 9. klasse på Blågård Skole i de seneste måneder samlet elever fra 6. til 9. klasse for at øve scenerne til en forestilling, der i en potpourri af akrobatik og teater fortæller historien om at være en skole, som medierne ynder at skrive om, men sjældent for det gode.
Det er et halvt års forberedelse, der er lagt i de to teaterglade 9. klasses pigers ‘grande finale‘, før gymnasiet kalder. Begge har de flere års teatertræning bag sig, og sammen har de skrevet og instrueret en række teaterstykker i deres tid på Blågård Skole. Manuskript og storyboard har de derfor selv udviklet, mens replikkerne er improviseret af skuespillerne.
Inspirationen til dette stykke stammer fra en tur i sommerhus. En fordomsfuld kommentar om Nørrebro fra en tilfældig pige ansporede til en længere snak om medier og fordomme, når det gælder Nørrebro.
»Nørrebro bliver altid fremstillet dårligt. Her på skolen holder vi Eid-fri, og det synes vi jo er naturligt og positivt. Men i medierne er det en skandale. Tosprogede bliver altid omtalt som problemer og ressourcesvage, selv om mange af dem er skide dygtige. Det er jo mine venner, og de skal bare sidde og æde de der forestillinger. Jeg synes, det er respektløst. Det gør jo også noget ved dem,« siger Malou om baggrunden for stykket.
Derfor er de er ikke mindst medierne, der står for skud. De er hurtigt til stede, når der er bandekriminalitet og dårlige karakterer, og så bliver der smurt tykt på. Til gengæld dukker de sjældent op, når der sker noget godt, mener de begge.
Indre kamp mod stereotyper
Selv om stykket gennem den fiktive TV-kanal TVDK og dets skandalehungrende journalister har medierne som omdrejningspunkt, er pointerne dog først og fremmest rettet mod eleverne på Blågård Skole.
»Vi vil gerne have alle på Blågård Skole til at reflektere lidt over de mange negative historier. Alle synes, det er uretfærdigt og skideirriterende, men hvis vi gerne vil have, at de skal stoppe, så skal vi stå sammen og sende nogle gode signaler udaftil,« siger Tanja.
Refleksionen gælder ikke kun de negative historier fra medierne, men også de stereotype forestillinger, som de genskaber i sig selv i hverdagen. Det budskab træder frem i en scene fra schwarmaboden.
»Walla, hvad sidder du her med hende der for,« siger vennerne til en indvandrer, der deler en shwarma med en dansk pige. Lidt usikkert ved han ikke helt om han skal spille med på vennernes drengede bemærkninger, eller holde fast i det uskyldige øjeblik med pigen. 
»Mange lever jo op til stereotyperne eller lever sig ind i dem, selv om de ikke reelt er sådan. Stykket er jo også rettet mod dem, for at vise at de selv har muligheden for at bryde ud af dem. Der er ikke andre, der kan fortælle os, hvordan vi skal være,« fortæller Malou.
 

