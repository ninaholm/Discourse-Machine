Minister opfordrer piger til at klage over censor
Ligestillingsminister Manu Sareen opfordrer piger til at klage over censor, der ikke vil give kvinder håndtryk
 
	Ud fra en ligestillingsvinkel kan jeg sagtens forstå, at piger kan blive utrygge, når en censor ikke vil give dem hånd. Jeg kan godt forstå deres argument med, at de føler sig bagud på point fra starten, siger den radikale ligestillingsminister Manu Sareen. Foto: Scanpix


 
	Kirke- og ligestillingsminister Manu Sareen (R) går nu ind i sagen om en censor, der af religiøse årsager ikke vil - eller kan - give hånd til kvindelige elever ved eksamen.

	Censorens selektive håndtryks-vaner har skabt forvirring på Herning HF og VUC, der rettede henvendelse til Undervisningsministeriet for at få råd og vejledning om, hvordan man skulle håndtere eksamenerne.

	Det endte med, at eksamener fortsatte som hidtil, men at pigerne på forhånd blev advaret om, at deres censor ikke ville give dem hånden, og at de derfor ikke behøvede at række hånden frem.

	Beskeden gjorde nogle af pigerne utrygge for, om de ville blive bedømt på lige fod med drengene - en bekymring, som ligestillingsministeren forstår.

	»Ud fra en ligestillingsvinkel kan jeg sagtens forstå, at piger kan blive utrygge, når en censor ikke vil give dem hånd. Jeg kan godt forstå deres argument med, at de føler sig bagud på point fra starten,« siger han.

	»Personligt vil jeg sige, at jeg synes ikke, at det her er i orden. Jeg vil opfordre pigerne til at klage til Ligebehandlingsnævnet, for det vil være fint at få en juridisk vurdering af det her ud fra et ligestillingsperspektiv,« lyder det fra ministeren.

	»Man kan ikke løbe fra, at man her har nogle piger, som føler sig utrygge, og den oplevelse skal man tage alvorligt,« understreger Manu Sareen.

