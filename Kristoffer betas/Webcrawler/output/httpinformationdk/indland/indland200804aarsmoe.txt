Årsmøde på kanten af spærregrænsen
Selv om Asmaa Abdol-Hamid ikke længere rydder forsider, er Enhedslisten ikke gået frem siden det dårlige valg sidste år. Denne weekend holder partiet så årsmøde
Der blev lyttet opmærksomt, da Enhedslisten fredag indledte landsmøde i Korsgadehallen på Nørrebro. Enhedslisten opfordrede Dansk Folkeparti, Socialdemokraterne samt SF til at sikre, at regeringen afsætter de nødvendige penge til de strejkende sygeplejersker, sosu-er og pædagogmedhjælpere.


 Her i bededagsferien samles omkring 500 af Enhedslistens græsrødder på Nørrebro til det første årsmøde siden balladen omkring Asmaa Abdol-Hamid sidste år.
Og selv om der stort set har været ro omkring den omstridte politiker siden valget, risikerer Enhedslisten fortsat at ryge ud af Folketinget. Ifølge et gennemsnit af de seneste meningsmålinger, som Information har foretaget, står Enhedslisten til akkurat at klare spærregrænsen, hvis der var valg i dag. 
Partiet ville få 2,1 procent af stemmerne, hvilket er stort set det samme som ved folketingsvalget sidste år, hvor 2,2 procent af vælgerne satte kryds ved liste Ø. Og det er milevidt fra de 3,4 procent af stemmerne, som partiet fik i 2005. 
René Karpantschof, ekspert i politiske bevægelser ved Københavns Universitet, undrer sig over, at Enhedslisten ikke har fået større opbakning siden valget. 
"Set udefra virker det mærkeligt. Den øvrige opposition sætter jo ikke ligefrem en revolutionær dagsorden," siger han. 
Sekssporet motorvej
Ifølge Asmaa Abdol-Hamid viser disse tal, at striden om hendes person ikke kan forklare partiets dårlige vælgeropbakning. En vurdering, som René Karpantschof deler. I stedet efterlyser hun en mere aktiv folketingsgruppe: 
"Der er jo masser af plads på venstrefløjen. Det burde være vores store fordel, at SF er rykket mod højre, og Villy Søvndal har solgt ud. Vi har fået en sekssporet motorvej, så lad os fræse derudad," siger hun. 
Asmaa Abdol-Hamid har valgt ikke at stille op som folketingskandidat indtil videre. I stedet er hun aktiv i græsrodsnetværket 'Sorte Får'.
"For mig handler det nu om at lave politik på en anden måde: At komme ud på gaden for at møde mennesker, før det brænder på," siger hun.
Men sporene fra sidste års ballade om Asmaa Abdol-Hamids kandidatur er stadig tydelige i partiet. I går - efter avisernes deadline - diskuterede partiet således et forslag fra hovedbestyrelsen, der understreger, at Enhedslisten er et "ikke-religiøst parti, men religiøse mennesker er velkomne".
Ifølge René Karpantschof er det fint, at partiet tager diskussionen om religionens rolle. 
"Det er helt klart godt, hvis partiet kan få en afklaring på det område. Men religion bliver en hård nød at knække, selv om man trods alt må forvente, at gemytterne er faldet lidt til ro," siger han.
Et parti med kant
Et af Enhedslistens fire medlemmer af Folketinget, Johanne Schmidt-Nielsen, peger på, at mødet blandt andet skal bruges til at evaluere tilbagegangen ved valget. Herunder partiets håndtering af balladen omkring Asmaa Abdol-Hamid. 
"Vi var ikke gode nok til at håndtere den situation, fordi vi ikke var forberedt på, at folk gik så meget op i, at vi havde en kandidat med tørklæde," siger hun. 
At partiet ikke er gået frem i det halve år siden valget, undrer ikke Johanne Schmidt-Nielsen. 
"Vi blev i pressen reduceret til et parti, der ikke handlede om andet end tørklæder. Det tager tid at komme tilbage på banen. Nogle vælgere er blevet grundlæggende i tvivl om, hvor vi er henne. Den tvivl skal vi bruge årsmødet på at udrydde," siger hun.
Hun mener ikke, at partiet skal mere på gaden med farverige aktioner blandt græsrødderne. 
"Vi laver præcis lige så mange aktioner, som vi plejer at gøre, og det vil vi blive ved med. Men vi skal blive bedre til at få dem ud over rampen. Enhedslisten er et parti med kant," siger hun.


