Sander: Universitetsloven begrænser ikke ytringsfriheden
Videnskabsminister Helge Sander har efterlyst eksempler på problemer med ytringsfriheden på universiteterne. Information har fundet to - men nu vil ministeren ikke kommentere enkeltsager. Han afviser dog, at universitetsloven begrænser ytringsfriheden


 På DTU ville institutdirektøren på kemi forflytte en medarbejder, fordi han offentligt havde kritiseret arbejdsforholdene på instituttet. På Aarhus Universitet blev en medarbejder truet med fyring - officielt fordi hun havde misbrugt mailsystemet - men ifølge DJØF og flere eksperte, fordi hun havde kritiseret universitetets samarbejde med Cheminova. De seneste måneder har Information skrevet om sager, som ifølge blandt andre professor i offentlig forvaltning ved Aarhus Universitet, Jørgen Grønnegaard Christensen, er soleklare eksempler på, at universiteterne bryder reglerne om offentligt ansattes ytringsfrihed. Den slags eksempler har videnskabsminister Helge Sander ved flere lejligheder efterlyst: 
På et møde i Videnskabernes Selskab i januar sagde han, at forskerne tilsyneladende var "mere bange for skyggen end for virkeligheden" og efterlyste konkrete eksempler på, at den nye universitetslov gav problemer med ytringsfriheden. 
Enkeltsager
Nu, hvor Information har fundet to eksempler, vil ministeren imidlertid ikke kommentere dem:
"Så vidt jeg har forstået, er der en proces i gang ude på universiteterne. Så det vil være urimeligt, hvis jeg som minister gik ind og begyndte at kommentere på det nu. Men overordnet vil jeg sige, at ytringsfriheden er sikret i grundloven. Så den står ikke til debat," siger Sander.
- Du har efterlyst eksempler på, at der er problemer med ytringsfriheden. Nu har vi fundet to eksempler, og så vil du ikke kommentere dem. Hvorfor ikke?
"Vi er i gang med en evaluering af universitetsloven - derfor er det vigtigt, at eksemplerne kommer frem. Men jeg vil da gerne sige, at jeg har fundet mange, mange flere eksempler på, at tingene fungerer fortrinligt. Vi har 8.000 forskere, så hvad vil du have, jeg skal sige?"
- At den slags ikke hører hjemme på et universitet for eksempel?
"Jeg synes, jeg har sagt, at principielt står ytringsfriheden ikke til diskussion, men derfor kan jeg jo ikke gå ind og sagsbehandle."
- Det var, fordi du havde bedt om de her eksempler?
"Det er også vigtigt, at de kommer frem. Men fordi der kommer ét eksempel blandt 8.000 forskere, så er det jo ikke ensbetydende med, at universitetsloven skal laves om i næste uge," siger Helge Sander og tilføjer, at han desuden ikke har fået nogen klager angående de to sager: 
"Jeg er ikke blevet bedt om at forholde mig til det."
- Hvad så, hvis jeg spørger dig om, hvad du synes?
"Det vil jeg ikke svare på nu, hvor der er en undersøgelse i gang. Så vil jeg ikke gå ind og blande mig i detaljer på universiteterne."
- Ytringsfrihed er vel ikke en detalje? 
"Nej, men det her er noget, der hører under universiteternes ledelse." 
Universitetsloven
Universitetslovens betydning for sagerne om ytringsfrihed er central. Jørgen Grønnegaard Christensen sagde i mandagens Information, at problemerne er opstået med universitetsloven fra 2003, som har fjernet forskernes mulighed for at vælge deres ledere - og samtidig har givet lederne mere magt. 
Men Helge Sander mener ikke, at der er hold i den kritik:
"Det er vigtigt, at vi skelner. Ytringsfriheden, det er noget, der berører grundloven. Forskningsfriheden er noget, der berør universitetsloven."
- Jørgen Grønnegaard Christensen siger, at det her problem er opstået efter universitetsloven er kommet pga. den nye ledelsesstruktur?
"Jørgen Grønnegaard er jo ikke upartisk i den her sag. Han er jo selv universitetsansat."
- Det diskvalificerer ham vel ikke fra debatten?
"Nej, men har da en klar interesse i, at han kan sidde og lede og fordele. Det er bare ikke det, der er politisk flertal for."
- Gør det noget indtryk på dig, at en respekteret professor i offentlig forvaltning siger, at problemerne med ytringsfrihed er kommet med universitetsloven?
"Det gør ikke større indtryk end, at det har jeg hørt før. Men det har ikke noget med 2003-loven at gøre."
- Du har sagt, at der ikke skal laves om på ledelsesstrukturen i forbindelse med evalueringen af loven?
"Ja, det kan jeg ikke forestille mig, at der skal."
- Hvorfor ikke det, hvis der er problemer med den?
"Jeg tror ikke, at der er problemer med den. Nu har I to eksempler. Men i betragtning af, at der er 8.000 forskere, så mener jeg, at man må se det i det store perspektiv."
- Hvor mange eksempler skal vi finde frem, før det er et problem?
"Det kan man ikke gøre op på den måde. Det vil være helt usagligt. 
- Nu var det dig, der sagde, at to var for lidt?
"Der er sikkert flere end to eksempler."
- Det er vel også for mange?
"Jeg vil se udgangen på dem. Nu må vi se, hvordan de bliver håndteret. Og jeg er sikker på, at vi kigger på dem, når universitetsloven skal evalueres."

