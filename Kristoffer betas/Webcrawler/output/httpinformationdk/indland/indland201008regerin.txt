Regeringen har udliciteret aktivering af ideologiske grunde
Til trods for, at den private jobaktivering har ringere effekt og koster flere penge end kommunernes aktivering, bliver kommunerne belønnet af staten for at sende ledige i aktivering hos private. Ideologi sættes over kvalitet, mener både forskere og politikere. Venstre fastholder, at de private aktører er en gevinst, mens oppositionen vil stoppe samarbejdet med de dårligste
Selv om servicen kan være ringere, tilskyndes kommunerne til at sende de ledige til private jobcentre. Her det offentlige jobcenter i Skelbækgade i København.


 De private jobcentres pengekasser bugner. De seneste to år har de tredoblet deres overskud fra 25 mio. kroner i 2007 til 77 mio. kroner i 2009, ifølge Ugebrevet A4. Nyheden overrasker imidlertid ikke forskerne på arbejdsmarkedsområdet - ifølge dem prioriterer regeringen nemlig ideologi over kvalitet i den danske jobaktivering, ligesom det var tilfældet, da privathospitaler marcherede ind i sundhedssektoren:
»Regeringens idé er at skabe et marked, på samme måde, som man gjorde hos privathospitalerne. Det er ikke ydelsen, der er i fokus, men ønsket om at skabe et marked,« siger Carsten Greve, der er professor på CBS og forsker i samspillet mellem offentlig og privat sektor.
Han mener, at regeringen i flere situationer har forsøgt at sløre, at man sender penge over i det private:
»Man har fra regeringens side blandt andet kaldt de private jobfirmaer for 'andre aktører' i stedet for 'private aktører' for at skjule det faktum, at man udliciterede for at udlicitere.«
Dyrere og dårligere
Som situationen er nu, spiller regeringen et ideologisk spil, hvori jobaktiveringen er endt som brik. Der mangler faglighed i regeringens plan for aktivering, mener Søren Winter, forsker for det nationale forskningscenter for velfærd, SFI.
»Regeringen har ikke noget argument for, hvorfor man generelt skal udlicitere på dette område. De private jobfirmaer er tilsyneladende dyrere og dårligere, selv om de over for enkelte specielle grupper er bedre og har mere erfaring end jobcentrene,« siger Søren Winter.
Han offentliggjorde i 2009 en rapport, der konkluderede, at de private jobfirmaer er »op til dobbelt så dyre«, som de kommunale.
Konsulentfirmaet Deloitte lavede i 2009 en evaluering af de tilbud som 'andre aktører' end det offentlige tilbød. I et notat til evalueringen skriver de, at »i de fleste af de jobcentre, der indgår i evalueringen, har jobcentret lidt bedre resultater end aktørerne«.
KL: Forvrider markedet
Heller ikke Kommunernes Landsforening er overraskede over, at de private jobcentres overskud vokser. Erik Nielsen, formand for KL's arbejdsmarkeds- og erhvervsudvalg, siger:
»Det vidste vi, for kommunerne får en højere refusion ved at bruge de private.  I forhold til den lovgivning, som er lavet, er det bedre for kommunen at bruge andre aktører, selv om det samfundsmæssigt er dyrere,« siger han.
Kommunernes Landsforening er utilfreds med den nuværende ordning.
»Problemet er, at vi bliver pålagt at bruge de private aktører. Det betyder, at kommunerne ikke opruster i deres undervisnings- og uddannelsessektorer, fordi der er incitament til at bruge de private aktører. Vi bliver ekstraordinært belønnet for at sende ledige videre til de private, selv om servicen kan være ringere. Det forvrider simpelthen markedet.«
V: Vi gør det rigtige
Venstres arbejdsmarkedsordfører, Ulla Tørnæs, fastholder, at de private aktører er en gevinst for den danske beskæftigelse:
»Som udgangspunkt er vi tilhængere af de private udbydere. Vi tror på, at andre aktører gavner beskæftigelsespolitikken, fordi der kommer konkurrence på markedet for aktivering.«
Oppositionen ønsker derimod at ændre vilkårene for de private firmaer, hvis den får magten efter næste valg:
»Vi vil gerne tjekke op på de private aktører. Staten kunne for eksempel lave et spørgeskema til de arbejdsløse, efter deres aktivering var slut. Så kunne de arbejdsløse hjælpe til at fælde de firmaer, som der har været mange eksempler på ikke kan noget,« siger Eigil Andersen, arbejdsmarkedsordfører for SF.
Ulla Tørnæs bakker op om et tjek af de private jobfirmaer, og fortæller, at beskæftigelsesminister Inger Støjberg (V) vil følge op på, hvordan aktiveringen virker:
»Der har været eksempler på meningsløs aktivering. Derfor er jeg tilfreds med, at ministeren har bebudet, at der kommer et tjek af, hvilke firmaer der gør det godt. Derfra må vi gå ind i de enkelte sager og vurdere, om jobfirmaernes tilbud er gode nok,« siger Ulla Tørnæs.


