Danmark overvejer at boykotte racismemøde
Udenrigsminister Per Stig Møller ved endnu ikke, om Danmark vil deltage i FN's racismekonference, Durban II. Danmark vil ikke acceptere, at ytringsfriheden bliver indskrænket
Udenrigsminister Per Stig Møller drøftede i går FN-s racismekonference med bl.a. Cheikh Didiane Gadio fra Senegal (th) og udenrigsminister Bernard K. Membe fra Tanzania.


 USA gør det. Canada og Israel gør det. Og måske følger Danmark snart trop og boykotter FN's omstridte racismekonference, Durban II, der løber af stablen i Geneve til april. 
For selv om de fleste lande - også de, der ikke deltager - kan blive enige om, at racisme skal begrænses, så er der stor uenighed om, hvordan den slags skal gøres.
Det var tydeligt, da udenrigsminister Per Stig Møller (K) i går holdt møde med en række af sine afrikanske og nordiske kolleger i Helsingør. En af de helt store knaster er retten til at kritisere religion. Organisationen af Islamiske Lande, OIC, mener ikke, at religionskritik fremover skal være tilladt. Men det kolliderer med mange vestlige landes, herunder Danmarks, princip om, at ytringsfriheden under ingen omstændigheder må krænkes. 
Derfor står Per Stig Møller nu i en kattepine. For skal Danmark deltage i konferencen og forsøge at påvirke de islamiske lande? Eller skal Danmark blive væk og sende et stærkt signal om, at ytringsfrihed ikke kan gradbøjes? Det er endnu ikke afgjort, understregede udenrigsministeren.
"Vi deltager stadig, men jeg ved fortsat ikke, om vi er der, når konferencen slutter, eller om vi overhovedet når så langt. Det afhænger af ordlyden i slutdokumentet op til Geneve," sagde han. 
Søger konsensus
Israel har også været et stridspunkt mellem flere af de muslimske lande og Vesten, fordi OIC vil have landet fordømt som racistisk,
Men Senegals udenrigsminister, Cheikh Tidiane Gadio, understregede, at intet er afgjort endnu. 
"Alt er stadig til forhandling. Vi søger konsensus, og vi synes ikke, at noget land eller nogen organisation bør lægge sig fast på noget på forhånd," sagde senegaleseren, hvis land selv er OIC-medlem. ritzau


