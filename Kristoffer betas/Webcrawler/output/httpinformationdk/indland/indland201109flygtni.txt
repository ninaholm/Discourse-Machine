Flygtningenævnet undsiger Pind i sager om opholdstilladelse
Flygtningenævnet vil nu gennemgå en række sager for mulige brud på menneskerettighederne. Nævnet går dermed imod Integrationsministeriet, som har afvist at undersøge 75 lignende sager. Integrationsministerens kommentar er ganske kort: 'Nå'


 Stik imod Integrationsministeriet vil Flygtningenævnet nu gennemgå en række tidligere afgjorte sager om opholdstilladelse for brud på menneskerettighederne. Integrationsminister Søren Pind (V) har tidligere nægtet at undersøge 75 sager af lignende karakter.
»Vi vil gerne være på den sikre side, og derfor finder vi alle afgørelser fra de seneste tre et halvt år frem og undersøger dem,« siger Stig Torp Henriksen, sekretariatschef i Flygtningenævnet, der er en uafhængig klageinstans for asylsager.
Nævnets beslutning sker på baggrund af en afgørelse fra Menneskerettighedsdomstolen. Domstolen dømte i juni Danmark for brud på menneskerettighederne i en sag om en somalisk kvinde, der mistede sin opholdstilladelse efter at have været på genopdragelse i Kenya i to år mod sin vilje.
SF's integrationsordfører, Astrid Krag, glæder sig over Flygtningenævnets beslutning: »Jeg er meget glad for at høre, at Flygtningenævnet tænker i andre baner end Søren Pind. Det er meget bekymrende, at vi har en integrationsminister, som ikke er interesseret i at sørge for, at der ikke sker ulovlig praksis.«
Menneskerettighedsdomstolens dom er principiel og betyder, at udlændingemyndighederne i fremtiden skal tage højde for børns egne holdninger i lignende sager.
Begrundelse holder ikke
Integrationsministeriet og Flygtningenævnet står altså i samme situation, men har valgt at håndtere sagen vidt forskelligt. Ministeriet har afvist at behandle 75 bortfaldssager, det har identificeret, med den begrundelse, at det ikke kan »udelukkes«, at der ud over de 75 sager kan være andre typer sager, som dommen har betydning for. Derfor vil man altså ikke undersøge nogen sager overhovedet.
Men dén holder ikke, siger lektor i offentlig ret ved Aalborg Universitet Sten Bønsing:
»Det er simpelthen ikke rigtigt, at der gælder en lighedsgrundsætning, der siger, at hvis man ikke kan undersøge alle sager, så skal man ikke undersøge nogen sager.«
Integrationsordfører Johanne Schmidt-Nielsen (EL) ryster på hovedet over sagen:
»Flygtningenævnets beslutning udstiller i den grad, hvor mystisk det er, at Integrationsministeriet ikke vil gennemgå lignende sager. Det er simpelthen uforståeligt,« siger hun.
Søren Pind har kun én kommentar til sagen: »Nå,« skriver han i en sms.

