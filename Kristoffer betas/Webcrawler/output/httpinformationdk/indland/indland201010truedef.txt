Truede familier flytter til udkanten
Andelen af børn, der modtager en forebyggende foranstaltning, blev mere end fordoblet fra 1993 til 2007. Stigningen er især sket i yder- og landkommuner, viser ny undersøgelse


 Mange familier, der er plaget af sociale problemer, foretrækker tilsyneladende at bo på landet. I hvert fald er andelen af udsatte børn større i yder- og landkommuner, viser en ny rapport fra SFI - Det Nationale Forskningscenter for Velfærd.
De udsatte børn er anbragte børn og børn, der tilbydes forebyggende foranstaltninger.
Rapporten, som er bestilt af Indenrigs- og Sundhedsministeriet, dokumenterer desuden, at de udsatte børn flytter mere end andre børn, og at forældrene typisk er arbejdsløse eller på førtidspension.
Mens andelen af anbragte børn ligger nogenlunde stabilt, er andelen, der modtager en forebyggende foranstaltning, blevet mere end fordoblet fra 1993 til 2007.
Og det er især i yder- og landkommuner, der er kommet flere børn, der modtager forebyggende foranstaltninger. Men også antallet af anbragte børn er steget i udkantsdanmark.
Både rapporten fra SFI og en beslægtet rapport fra analyse- og rådgivningsselskabet COWI skal bruges til at revurdere de objektive kriterier i den kommunale udligningsordning.
Indenrigs- og sundhedsminister Bertel Haarder (V) siger, at han blandt andet håber, at rapporterne kan være med til at forklare, hvorfor kommunernes udgifter på det sociale område er vokset kraftigt de seneste år.
»Det er også vigtigt, vi får et mere præcist billede af, hvad de socioøkonomiske faktorer betyder for kommunernes udgifter,« siger Bertel Haarder i en meddelelse.
De udsatte børn har ofte en mor, som er på førtidspension eller kontanthjælp og ikke har nogen uddannelse. Sandsynligheden for, at barnet får brug for en foranstaltning, stiger også, hvis moren bor alene eller sammen med en anden end den biologiske far.
At have kriminelle forældre er også en vigtig risikofaktor samt at bo i en bolig af dårlig kvalitet eller med mangler. ritzau


