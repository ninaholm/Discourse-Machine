Støjberg afslår hasteprocedure for uledsagede flygtningebørn
Selv om et uledsaget flygtningebarn skal vente 300 dage på at få sine forældre familiesammenført til Danmark, kommer der ingen hasteprocedure. Udlændingeministeren vil hellere bruge myndighedernes ressourcer på asylbehandlinger
 Inger Støjberg ved gårsdagens samråd, hvor udlændingeministeren afviste en hasteprocedure for uledsagede flygtningebørns familiesammenføring


 Myndighederne kunne godt. Altså indføre en særlig hasteprocedure for behandlingen af familiesammenføringer, når et mindreårigt flygtningebarn søger om at få sine forældre til Danmark. Så kunne man undgå, at myndighederne er omkring 300 dage om at behandle ansøgningen.
Men man vil ikke, lød det fra Inger Støjberg (V) på et samråd i går, hvor ministeren stillede sig selv spørgsmålet: Hvilke sager haster aktuelt mest?
»Det er en vanskelig prioritering. Lige nu har vi truffet det valg, at myndighederne bør fokusere på en hurtigere afgørelse på ansøgninger om asyl. Det har vi gjort, fordi det vigtigste – ikke mindst for børnene – er at få afgjort sin asylsag, og om man derfor har ret til at få asyl i Danmark,« lød hendes svar.
Ifølge Inger Støjberg var det også en »indlysende og rigtig prioritering«, og hun kunne ikke forestille sig andet, end at de forældre, der har sendt deres børn til Danmark som uledsagede flygtninge, ville være enige.
Det øgede fokus på asylbehandling har som tillægsgevinst, at myndighederne hurtigere bliver klar over, hvem der opholder sig i Danmark. »Det er for mig også et vigtigt hensyn,« som Inger Støjberg sagde.
Men trods omrokering af 20 medarbejdere og adskillige nyansættelser i Udlændingestyrelsen kommer det øgede fokus på asylbehandlinger til at betyde, at familiesammenføringssagerne generelt kommer til »at ligge lidt længere«, fortalte Inger Støjberg, der dog åbnede for, at myndighederne i sager med »helt særlige omstændigheder« kunne »gøre undtagelser« og behandle en ansøgning fra et flygtningebarn hurtigere. Ifølge ministeren kunne det eksempelvis komme på tale, hvis ansøgeren var »et lille barn«, og der i sagen indgik oplysninger om »alvorlig mistrivsel« eller sygdom hos barnet.
Inger Støjberg havde også svært ved at se, hvorfor mindreårige uledsagede børn her i Danmark skulle have en hurtigere behandling end f.eks. de mange syriske børn, der venter på at blive familiesammenført til typisk deres far her i Danmark. Og hvis myndighederne skulle prioritere alle sager, hvor der indgår børn, ville alt for mange kræfter skulle bruges bare på at sortere disse sager frem, så det kunne ministeren slet ikke se som en mulighed.
Svært at bevise slægtsskab
Samrådet var indkaldt af Johanne Schmidt-Nielsen (EL) på baggrund af en opfordring i Information fra udlændingeretsadvokat Eddie Khawaja fra Homann Advokater og Red Barnet om at tage særligt hensyn til uledsagede flygtningebørn. Flere gange forsøgte Johanne Schmidt-Nielsen at få ministerens forklaring på, hvorfor det angiveligt er vanskeligere for myndighederne at få dokumentation for slægtsforholdet, når det er børn i Danmark, der søger, end hvis ansøgningen kommer fra en forælder i Danmark.
Ifølge ministeren tager det nemlig ofte længere tid at få dokumenteret, fordi myndighederne i Danmark skal have aldersundersøgelser af eventuelle søskende samt DNA-test, der kan dokumentere slægtskabet med de angivelige forældre. Selv om prøverne kan tages f.eks. i Libanon eller Tyrkiet og derefter sendes til Danmark og analyseres, så trækker det ud.
Inger Støjberg medgav, at 10 måneder er længe at vente for et mindreårigt uledsaget barn, der er adskilt fra sin familie, men hun afviste, at behandlingen af sagerne blev trukket i langdrag.
»Der er ikke tale om, at man hverken må, eller at vi gør det, altså forhaler processen,« sagde hun.
Advokat Eddie Khawaja – der bl.a. repræsenterede den syvårige flygtningepige ’Maya’, som Information tidligere har omtalt, og på den baggrund anbefalede en hasteprocedure – vil som jurist ikke blande sig i ministerens prioriteringer. Men heller ikke han forstår, hvorfor det skulle være særligt vanskeligere – og dermed mere tidskrævende – at dokumentere slægtsskabet, når ansøgeren er en uledsaget mindreårig i Danmark.
»I mine ører lyder ministerens forklaringer mere som et ressourcespørgsmål. Jeg vil godt stille spørgsmål ved, om disse sager er komplicerede. I langt de fleste situationer er sagerne efter min opfattelse mindre komplicerede at bedømme end f.eks. familiesammenføringssager med en ægtefælle,« siger han.
Ministerens sammenstillen af uledsagede mindreårige, der var i tryghed i Danmark, med børnene »i en lejr i Syrien«, ser Eddie Khawaja som »et retorisk kneb«.
»Hvem kan sige nej til det? Ingen vil sige, at den ene gruppe børn skal prioriteres over den anden gruppe. Når jeg arbejder som advokat herhjemme, så er det de herboende børns tarv, jeg varetager. Det er børn, der er uledsagede og helt uden deres forældre, børn, som Danmark allerede har givet beskyttelse, og hvis tarv derfor direkte er Danmarks ansvar.«
Jonas Keiding Lindholm, generalsekretær i Red Barnet, ser ministerens afvisning af en hasteprocedure som i høj grad en »systemforklaring«.
»For ministeren handler det åbenbart mest om, hvorvidt man har tilstrækkelig kapacitet til at håndtere det ene eller andet. Red Barnet tager afsæt i børnenes interesse og i, hvad Danmark er forpligtet til ifølge Børnekonventionen. Hvis regeringen efterlevede det, ville den prioritere anderledes og bemande Udlændingestyrelsen på en anden måde,« siger Jonas Keiding Lindholm.
I høringssvaret til Inger Støjbergs aktuelle lovforslag L87 med stramninger for flygtninge har Red Barnet netop anbefalet, at familiesammenføringssager, hvor der indgår børn, behandles særligt hurtigt.
»Det tilsiger vores internationale forpligtelser. I stedet kan vi konstatere, at de uledsagede børn heroppe ikke vil få deres sager hurtigt behandlet, så de skal altså leve med en ødelæggende usikkerhed om deres forældres skæbne. Og samtidig vil ministeren med sit lovforslag L87 lade børn nede i Syrien vente op til tre år, før de kan få lov til at komme til Danmark. Det eneste, vi med sikkerhed kan sige, er, at det her kommer til at ødelægge familier,« siger Jonas Keiding Lindholm.

