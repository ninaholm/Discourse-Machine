Socialborgmester er i tvivl
Københavns socialborgmester, Mikkel Warming, tvivler på, at kommunens eksisterende samarbejde med det private firma Familieprojektet om anbringelse af sårbare børn er holdbart
Socialborgmester Mikkel Warming siger, at Informations 'principielle henvendelse' har bragt ham i tvivl om kommunens praksis i tvangsfjernelsessager.


 Sagen om tvangsfjernelsen af den godt et-årige dreng T sætter fokus på, hvordan Københavns Kommune fremskaffer grundlaget for afgørelser i vanskelige sager, og hvordan man i samarbejde med private firmaer kan sikre sig mod mistanke om inhabilitet.
Grundlaget for sagen er, at det private firma Familieprojektet får betaling af Københavns Kommune for både at etablere og supervisere en plejefamilie og samtidig vurdere, om fortsat anbringelse i plejefamilien er godt for det anbragte barn.
Til Information siger socialborgmester Mikkel Warming (EL), at avisens »principielle henvendelse« har bragt ham i tvivl:
»Der må ikke være anledning til den mindste tvivl om, at det går ordentligt for sig, men den nuværende konstruktion giver anledning til tvivl,« siger han.
Borgmesteren fortsætter:
»Der må ikke være tvivl i den slags sager, der handler om at fjerne børn mod forældrenes ønske. Det betyder ikke, at vi ikke er glade for den indsats, der ydes af pleje- familier og private firmaer. De gør en kæmpeindsats, men det er heller ikke i deres interesse, at der kan herske tvivl om deres upartiskhed.«
Han har derfor bedt forvaltningens direktion om at rejse spørgsmålet i Kommunernes Landsforening samt selv at undersøge, om konstruktionen kan bruges af kommunen fremadrettet. Mikkel Warming forventer et svar inden jul og »meget gerne før«, som han siger.
Familieprojektet
Spørger man psykolog Birgitte Helmstedt, der er leder af Familieprojektets syv ansatte, om, hvad de generelt gør for at forhindre mistanke om inhabilitet i deres arbejde, afviser hun tanken:
»Den er grotesk! Vi har vores faglige troværdighed. Vi kunne aldrig drømme om at skrue op eller ned for symptomer. Vi vejleder plejefamilien i, hvordan de skal vurdere barnet, og det går videre til vores konsulent. Det forventer kommunen af os, og det gør vi efter bedste evne,« siger hun.
Familieprojektet er ifølge Birgitte Helmstedt en selv- ejende non-profit forening på linje med alle andre plejefamilieforeninger i Danmark. En del af dem er samlet i paraplyforeningen Børn og Familier. Familieprojektet har eksisteret i 28 år og havde i 2008 en omsætning på knap fem millioner kroner.
Birgitte Helmstedt hverken kan eller vil udtale sig om en konkret sag, men heller ikke på et generelt plan kan hun se, at problemstillingen er relevant. For som hun understreger:
»Vores faglighed er garantien for, at der hverken skrives et ord for meget eller for lidt i forhold til, hvordan barnet udvikler sig. Det er den garanti, vi kan give.«
Birgitte Helmstedt forklarer sagsgangen:
»Det selvejende familie- plejeområde modtager et tilsynshonorar for den opgave, kommunen anmoder om, og der fremsendes årligt indberetninger til kommunerne vedrørende udviklingen i den enkelte sag. Kommunen anvender dette materiale, som den finder det hensigtsmæssigt i forhold til sagens belysning og indsatsen i denne tillige med andet relevant materiale, der kan belyse sagen.«
»Samarbejdet med kommunen er altid tæt, således at kommunen løbende orienteres om udviklingen i sagen og i indsatsen ligesom kommunen kan anmode om eventuelt særlige indsatser,« tilføjer hun.
Kontorchef Ane K. Christensen fra Københavns socialforvaltning vil om inhabilitet kun sige, at det, som kommunen gør, »er helt almindelig praksis og fuldt lovligt at udlicitere tilsyn med det anbragte barn. Det er en praksis, man bruger i det ganske land.«


