Islamisk universitet på vej i København



 Islamisk Trossamfund og Al Azhar-universitetet i Kairo vil give muslimer mulighed for at tage overbygningskurser på universitetsniveau i Danmark. Eksperter omtaler universitetet som konservativt.
"Den mest blomstrende"
Al Azhar universitetet, som nu vil udbyde kurser i Danmark, blev grundlagt i 975. "Al Azhar" betyder på arabisk noget hen ad ”den mest blomstrende”, og universitetet er et af de ældste fungerende i verden. Universitetet er forbundet med Al Azhar moskeen, som praktiserer Sunni-Islam, og er blandt de mest anerkendte islamiske læreanstalter.
Jakob Skovgaard-Petersen er Professor ved Institut for Tværkulturelle og Regionale Studier, ved Københavns Universitet, og har blandt andet skrevet om Al Azhar universitetet. 
»Man kan sige at Al Azhar universitetet i sin egen selvforståelse er verdens vigtigste islamiske læreanstalt. De mener at de har den korrekte forståelse af Islam, som de tidligere har haft stor succes med at eksportere ved at åbne filialer i andre islamiske lande«, siger Jakob Skovgaard-Petersern til Information.dk.
Traditionspræget islamtolkning
Al Azhar er blevet kritiseret for at være for eftergivende over for islamistiske tendenser, samtidig med at radikale muslimske kræfter har kritiseret universitetet for at være forstokket, og alt for loyalt over for det egyptiske styre. Således tog grundlæggeren af den i Egypten forbudte organisation, Det Muslimske Broderskab, Hassan Al-Ban skarpt afstand fra universitetet, som han mente havde forrådt den sande Islam. Istedet skulle Egypten have en moderne, men Koran-tro Islam, mente han.
»Al Azhar er på mange måder en meget konservativ læreinstitution, som holder sig til en traditionel forståelse af Islam. Det Muslimske Broderskab opstod som en reaktion på sekulariseringen af Egypten, som man ikke mente at institutioner som Al Azhar var istand til håndtere. Oprettelsen af det Muslimske Broderskab var som sådan et resultat af, at man ville modernisere Islam«, siger Jakob Skovgaard-Petersen.
Islamismeforsker: Problematisk forhold til ikke-muslimer
Islamismeforsker, Tina Magaard, fra Aarhus Universitet, har undersøgt liberale ægypteres kritik af Al Azhar-universitetet, og fremhæver især universitetets forhold til ikke-muslimer.
»Al-Azhar udøver institutionaliseret apartheid, fordi det er forbudt for kristne ægyptere at studere på universitetet. Det gælder ikke kun religionsfag, men også verdslige fag som jura og medicin. Det er jo med til at holde kopterne nede, at de forbydes adgang til de uddannelsesinstitutioner, som de selv er med til at finansiere over skatten. Samtidig skriver undervisere på universitetet om koptere på en stærkt diskriminerende måde.«
»Flere ægyptiske kritikere har påpeget, at selvom universitetet officielt ikke samarbejder med mere fundamentalistiske kræfter, så skaber det en ideologisk platform, som islamister kan bruge som afsæt for vold og diskriminering mod egyptiske koptere.«, udtaler Tina Magaard til Information.dk
Islamisme er ikke en del af undervisningen
Jakob Skovgaard-Petersen understreger dog at Al Azhar er »en kæmpemæssig institution«, og at hvad enkelte undervisere måtte mene ikke nødvendigvis siger noget om universitetets officielle linje. Samtidig bemærker han at universitetet har haft studerende, som siden hen er blevet ledende islamister. Dette mener han dog ikke skal ses som udtryk for at universitetet i sin undervisning understøtter en islamistisk linje.
»Al Azhar-universitetet er meget loyalt overfor det egyptiske styre, og støtter således ikke revolutionære islamistiske kræfter. Studerende efterplaprer jo heller ikke bare blindt hvad de lærer, og at nogle studerende bliver ekstremister, kan jo ske uden at der er belæg for det i undervisningen«
Al Azhar har filialer i store dele af den islamiske verden, samt Storbritannien og Østrig mv. og vil nu altså også åbne en i Danmark. Dette i samarbejde med Islamisk Trossamfund, som før er blevet kritiseret for at have forbindelse til Det Muslimske Broderskab.
Adspurgt om hvilken betydning Al Azhars tilstedeværelse i Danmark kan få, svarer Tina Magaard, at »Muslimer i Europa har en stor status overfor muslimer i de arabiske lande, og på den måde kan det styrke Al Azhars position i Egypten, at der åbnes filialer i vesten.«
Kurser udbydes fra 2009
Ifølge Bilal Assaad fra Islamisk Trossamfund begynder de første Al Azhar-kurser i København tidligst i 2009, og som udgangspunkt har man ikke tænkt sig at søge offentlig støtte til aktiviteterne.
»Det er en lang proces, og selvom vi er meget glade for Al Azhars tilsagn, så lægger vi stor vægt på, at kurserne skal tilrettelægges sådan, at de passer til det det danske samfund« siger Bilal Assaad, som i forrige uge fik brev fra Al Azhar om den positive holdning til projektet. Dette fremgår af en pressemeddelelse fra Islamisk Trossamfund.
Ifølge Bilal Assaad vil kurserne i København ikke kun have religiøst indhold. Også jura, økonomi og sikkerhedspolitik vil blive berørt.

