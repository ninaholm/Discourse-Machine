’Velfærdsstaten er et civilisatorisk højdepunkt’
Centrum-venstre skal besejre velfærdspopulister i DF og skattehadere i Cepos med en klassisk taktik: Et entydigt forsvar for samfundets svageste og for den nordiske velfærdsmodel. Det mener Peter Hummelgaard, der netop har føjet en plads i Folketinget til sin status som prominent revser af S-toppen
 Vi skal levere nogle svar til de mennesker, som føler sig utrygge. I særdeleshed blandt de kortest uddannede og lavest lønnede, for det er i høj grad dem, der mærker presset på deres lønninger, deres arbejdsvilkår, og at deres job rykker til udlandet,’ siger nyvalgt MF’er Peter Hummelgaard (S)


 Christiansborg henligger i en blanding af sommerferietomhed og flytterod. De stille gange flyder med computerskærme, valgplakater og sofamøbler med gule post-it-sedler, der signalerer, hvilket tomt kontor de skal bæres ind på, når flyttemændene kommer. 32-årige Peter Hummelgaard er én af dem, der flytter ind.
Den tidligere DSU-formand, der kendt som en flittig debattør og ivrig revser af partitoppen, blev med 5.065 personlige stemmer og rosende ord fra Poul Nyrup Rasmussen og Mogens Lykketoft nummer to på Socialdemokraternes opstillingsliste i København. Lige efter Helle Thorning-Schmidt (S).
Selv om hans parti gik frem for første gang siden 1998, er han ikke tilfreds.
»En fremherskende analyse i mit parti er, at vi vandt valget, men at SF og Radikale tabte. Det synes jeg, man skal passe på med,« siger han.
»Selv om vi har haft den største og første vælgerfremgang i mange år, skal vi huske, at meget af den store blødning, der skete fra rød til blå blok, skete for to og et halvt år siden, og at det næsten er sket direkte fra Socialdemokraterne til Dansk Folkeparti.«
Da S-SF-alliancen vandt statsministerposten i 2011, var deres mandat så svagt, at Radikale fik lov til at dominere regeringen. Det skræmte mange vælgere væk, mener Peter Hummelgaard.
»Når vi skulle forsvare regeringsgrundlaget, kom vi til at lyde som nogen, der delte Radikales analyse og altid havde ment, at det var klogt at lave dagpengereform og efterlønsreform. Det, tror jeg, har gjort mange usikre på, hvor de havde os,« siger han.
Tidligere i Informations serie om venstrefløjens fremtid har Enhedslistens Pelle Dragsdahl argumenteret for, at Socialdemokraterne bør løsrive sig fra Radikale, men så langt vil Peter Hummelgaard ikke gå. Det vigtigste er, at centrum-venstre genfinder sin politiske kerne, mener han: Forsvaret for samfundets svageste og forsvaret for »et stærkt, solidarisk, omfordelende velfærdssamfund.«
»Den store socialdemokratiske opgave er at blive ved med at tro på det fundament, der har vist sig at være en bedre måde at indrette sig på. Det interessante bliver, i hvor høj grad Radikale vil abonnere på det projekt. Det var hver dag under valgkampen, at der kom meldinger fra Morten Østergård (den radikale leder, red.), som grundlæggende udhuler de elementer, som skaber et stærkt, trygt og rigt samfund.«
Et civilisatorisk højdepunkt
Den skandinaviske velfærdsmodel er Nordstjernen i Peter Hummelgaards politiske verdensbillede. En model med høje skatter, stor omfordeling, høj tillid og lav ulighed; et flexicuritysystem, der gør det let at hyre og fyre, og en arbejdsmarkedsmodel, hvor lønmodtagere og arbejdsgivere, selv løser deres uenigheder.
»Velfærdsstaten – med alle dets fejl og mangler – er et civilisatorisk højdepunkt. Jeg kan ikke få øje på nogen anden samfundsmodel, som både har en acceptabel høj vækst over mange år, som bruger den stigende velstand på at investere i de næste generationer og at gøre tingene klogere og mere grønt. Og som samtidig er indrettet på en måde, så lønmodtagerne kan kræve deres retmæssige andel af velstands- og produktivitetsstigningerne.«
Det er den model, centrum-venstre skal blive bedre til at sælge til vælgerne, mener han.
»Der ligger en opgave for centrumvenstre i at rykke tyngdepunktet tilbage til et sted, hvor det handler om spørgsmålet: ’Ønsker vi, eller ønsker vi ikke, et stærkt, solidarisk omfordelende velfærdssamfund,’« siger han.
»Når højrefløjen kommer og siger, at det vigtigste problem i samfundet er, at det ikke kan betale sig at arbejde, er vi nødt til at sige: ’Nej. De 150 mia. kroner, der hvert år bliver placeret i skattely uden for Danmarks grænser, er et meget større problem’. Det har vi nok ikke hele tiden været lige klare på.«
»På trods af at mange mennesker, virkelig har haft det hårdt efter krisen, så har de problemer, vi har set i Danmark, været vand i forhold til det, man har set syd for Kruså. Vi har ikke seks-syv mio. arbejdende fattige som i Tyskland med et socialt sikkerhedsnet, som krakelerer. Vi har ikke 50 pct. ungdomsarbejdsløshed som i Sydeuropa. Vi har ikke et prekariat, altså folk, der kun er ansat på løskontrakter som i Storbritannien. Alt det minder os om, at vores samfundsmodel er god.«
Under pres
Men selv om velfærdssamfundet ifølge Peter Hummelgaard har bestået finanskrisens store lakmusprøve, er modellen under pres. Presset kommer både fra globaliseringen, der trækker arbejdskraft, investeringer og skatteindtægter på tværs af grænserne, og fra nyliberale skattemodstandere i »Cepos og Liberal Alliance« og i »dele af Socialdemokraterne«. »I USA og Storbritannien bliver der stor set udgivet bøger hver uge, om at ulighed smadrer vækst og samfund, og at man skal lade sig inspirere af Skandinavien. Men mens alle andre kigger på os for at lære, bevæger vi os selv væk fra de grundstrukturer, vi har skabt. Velfærdssamfundet er en ung konstruktion, og i for mange år har den politiske og økonomiske logik været, at konstruktionen har overlevet sig selv,« siger Peter Hummelgaard. Velfærdsskepsissen skyldes især »de ideer, der er vokset frem, efter at Anders Fogh fik lov til at starte sin borgerlige revolution i 00’erne,« mener han.
»Da jeg blev valgt som DSU-formand i 2008, sagde folk, at jeg var højrefløjssocialdemokrat, og at jeg blev valgt på trods. I dag siger man, at jeg er på den yderste venstrefløj af Socialdemokratiet. Folks orienteringsevne mellem højre-venstre er lidt væk, for i Fogh-årene flyttede tyngdepunktet i dansk politik sig markant til højre.«
Kapitalismekritik
Finanskrisen i 2008 har flere steder i verden skabt en politisk mobilisering på venstrefløjen: Podemos i Spanien, Occupy-bevægelsen i USA og Syriza i Grækenland. Men herhjemme har de liberale stemmer indtil nu domineret debatten, mener Peter Hummelagaard.
»Man må bare konstatere, at over de seneste 10-15 år har der været mest gang i tankevirksomhed og idéproduktion hos højrefløjen. Jeg tror ikke, der er blevet skrevet en debatbog om, hvor vi (centrumvenstre, red.) skal hen siden 2002. Men der er blevet skrevet rigtig mange gravskrifter over centrum-venstre. Samtidig har Cepos bare spyttet ideer ud. Det er et problem,« siger han.
»Som socialdemokrater omfavner vi den kapitalistiske markedsøkonomi, men som Olof Palme engang sagde: ’Økonomisk vækst, som ikke kommer almindelige mennesker til gavn, er nytteløs’. De seneste 15-20 år er kapitalismen blevet syg. Den skal kureres.«
– Har der manglet en grundlæggende kapitalismekritik på centrumvenstre-fløjen siden finanskrisen?
»Den har været der, men de store kapitalismekritiske diskussioner er foregået i Storbritannien og USA. På det europæiske fastland har det ladet vente på sig. Men jeg kan mærke, at det gryer og bobler lige nu. Særligt i min generation af folk på centrum-venstre, hvor 2008 (finanskrisen, red.) har været et afgørende nedslagspunkt i vores historieforståelse, på samme måde som Murens fald har været afgørende for den politiske bevidsthed i den lidt ældre generation,« siger han.
»Man ser et stærkere Arbejderbevægelsens Erhvervsråd, et stærkt Cevea (uafhængig centrum-venstre tænketank, red.), og der skrives flere og bedre ting på Netavisen Pio (socialdemokratisk netavis, red.).«
Velfærdspopulisterne
De senere år har Peter Hummelgaard også brugt meget tid på at tale om Dansk Folkeparti. Både fordi han i 2013 skrev et indlæg i Politiken sammen partifællen Mattias Tesfaye, hvor de argumenterede for, at »Socialdemokraterne sammen med Dansk Folkeparti kan udgøre rygraden i et alternativt bredt flertal, som landets øvrige partier må orientere sig efter.« Men også fordi Peter Hummelgaard er en truet dyreart i Socialdemokratiet: Han er en arbejderdreng fra et miljø, hvor mange har skiftet S ud med DF. Hans far var bagageslæber i Kastrup Lufthavn, og hans mor arbejdede i flykøkkenet. Morfar var flymekaniker, og farfar var i bagagesøgningen.
»Min lokalkreds, Tårnby-kredsen, er et sted, som i meget høj grad beboes af de kortest uddannede og lavest lønnede – meget ofte folk, der arbejder i lufthavnen. Der vakler folk grundlæggende mellem Socialdemokratiet og Dansk Folkeparti. Jeg stod hele tiden i orkanens øje med de diskussioner. ’Hvad skal der ske med mig, når jeg er nedslidt? Jeg er for ung til at gå på pension, men for syg til at arbejde. Hvad skal der ske med mig, hvis jeg bliver arbejdsløs – også selv om jeg har været i en fast stilling i 25 år. Hvor skal sådan nogen som mig og mine børn arbejde henne i fremtiden?’«
– Men hvorfor profiterer Dansk Folkeparti så meget af den type debatter, når centrum-venstre som et hele ikke gør det? Hvilke svar har de, som I ikke har?
»Dansk Folkeparti er i en position, hvor de kan sige hvad som helst, uden at det bliver testet på, om det kan holde i folketingssalen, eller når det møder de grumme excel-ark i Finansministeriet,« siger Peter Hummelgaard.
Deres sande jeg?
Han tøver ikke med at kalde Dansk Folkeparti »velfærdspopulister«. For det er man, når man lover offentlig vækst på 0,8 pct. og samtidig peger på en statsminister, som vil have nulvækst. Når man stemmer for dagpenge- og efterlønsreformer og samtidig kritiserer Socialdemokraterne for at gøre for lidt for de svageste. Når man spiser stegt flæsk på Restaurant Vejlegården i kampen imod 3F og samtidig stiller sig på lufthavnsarbejdernes side i Ryanair-konflikten.
»På en eller anden måde slipper de af sted med det, og det er fuldstændig absurd,« siger Peter Hummelgaard og ryster på hovedet.
»Man må desværre notere sig, at der ikke findes retfærdighed i politik.«
Derfor skal de næste år gå med at teste Dansk Folkeparti og »binde dem ind« i politiske aftaler.
»Dansk Folkeparti har forsøgt at overhale os venstre om. På dagpengespørgsmålet, på spørgsmålet om det offentlige forbrug og på sagen om Dong, hvor de tog kapitalismekritikken til sig. Kombineret med det, som rigtig mange mennesker synes er en uoverskuelig flygtninge- og asylsituation, har det gjort, at rigtig mange har søgt over mod Dansk Folkeparti,« siger han.
»På den ene side siger de jo ting, som appellerer til den del af vælgerkorpset som jeg gerne vil have, at Socialdemokratiet repræsenterer. På den anden side mangler vi stadig at se, om de vil levere på det. Hvad er deres sande jeg?«
– Hvad skal I gøre for at overbevise de vælgere om, at det er bedre at stemme S end DF?
»Vi skal levere nogle svar til de mennesker, som føler sig utrygge. I særdeleshed blandt de kortest uddannede og lavest lønnede, for det er i høj grad dem, der mærker presset i de her år; presset på deres lønninger, deres arbejdsvilkår og på truslen om, at deres job rykker til udlandet, hvis de ikke makker ret. Og dér er centrum-venstre og Socialdemokratiet nødt til at placere sig entydigt på deres side.«
– Forestiller du dig en S-DF-regering på længere sigt?
»Nej, det gør jeg ikke. Man skal ikke udelukke noget i fremtiden, men jeg kan ikke se det for mig overhovedet de næste mange, mange, mange år.«

