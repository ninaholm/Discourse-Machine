Søvndal: Drop kampen mod EU-direktiv
Villy Søvndal lægger nu klar afstand til Socialdemokraterne, der fortsat ønsker EU's opholdsdirektiv ændret. Opgiv kampen, lyder SF-formandens opfordring


 SF's formand tager nu for første gang bladet fra munden i den omstridte sag om EU's opholdsdirektiv. Tiden er inde til, at Danmark indser, at vi er en del af et internationalt samfund, og at vi retter ind efter spillereglerne. 
Sådan lyder det fra Villy Søvndal, efter at EU's justitskommissær i går gjorde det klart, at Kommissionen ikke vil genåbne direktivet.
"Det er en spand iskoldt vand i hovedet på regeringen, som har forsøgt at spille det mest ekstreme dobbeltspil i den her sag," siger Søvndal til Information med henvisning til, at direktivet blev vedtaget under det danske formandskab med regeringens velsignelse.
Men både statsministeren og integrationsministeren har i flere måneder forsøgt at ændre direktivet på baggrund af den EF-dom, der i sommer åbnede for familiesammenføring for folk uden lovligt ophold i EU. 
En kamp, som støttes helhjertet af Socialdemokraterne, men som SF nu opfordrer til at opgive. 
"Danmark kommer til at virke noget tungnemme rundt om i Europa, når vi ikke vil rette ind efter EF-domstolen," siger Søvndal.
S vil fortsætte kampen
Trods vilje til kompromis i en eventuel regeringen med S, betoner SF-formanden, at hans parti aldrig har været tilhængere af 24-årsregel eller tilknytningskrav.
"Derfor er det udmærket at udstyre danskere og europæere med nogle rettigheder. Danmark gør klogt i at forstå, at med valget af en ny amerikansk præsident står vi over for en ny dagsorden, hvor jeg håber, at internationale regler igen kommer til at spille en fremtrædende rolle," siger han og tilføjer:
"Vi bør vende os i mod den egentlige debat - nemlig at få integrationen til at lykkes."
Trods ivrigt pres fra den danske regering, er EU's justitskommissær klar i mæglet: Der bliver ikke ændret i opholdsdirektivet - hverken nu eller ude i fremtiden.
"Det vil være direkte farligt at genåbne debatten om opholdsdirektivet, som i øjeblikket er afbalanceret, lød det fra Jaques Barrot på et pressemøde i går.
S: Fortsæt kampen
Men hos Socialdemokraterne lader man sig ikke kyse af Barrots afvisning. Integrationsordfører Henrik Dam Kristensen opfordrer regeringen til at fortsætte kampen.
"Regeringen har en god sag. Det er ikke kommissionen, men politikerne i de forskellige lande, der afgør det. Birthe Rønn Hornbech og ikke mindst statsministeren må samle venner og sætte tryk på sagen," siger han.
Regeringen har da også bedyret, at man fortsætter kampen mod EF-domstolens afgørelse. Statsministeren sætter sin lid til Tjekkiet, som overtaget formandskabet efter nytår. 
Selv om EU-Kommissionen formelt skal komme med forslagene til ændringer, vil de have svært ved at modstå et omfattende pres fra en stor del af medlemslandene. Derfor var opholdsdirektivet også blandt emnerne, da Fogh tirsdag mødtes med den tjekkiske premierminister, Mirek Topolánek, i Prag.
NA: Drop det
Den tjekkiske premierminister gjorde det klart, at han deler Danmarks ønske om at kunne sende personer med illegalt ophold hjem. 
Men Topolánek ville dog ikke direkte adspurgt forpligte sig på at arbejde for en ændring af direktivet, når han bliver formand. Fogh hæfter sig ved, at Kommissionens rapport ikke udelukker, at ændringer i direktivet kan komme senere. 
"Det sidste ord er ikke sagt i den sag," siger statsministeren og henviser til, at en arbejdsgruppe er i gang med at se på misbrug af opholdsdirektivet til illegal indvandring.
Men ifølge justitskommissæren rummer direktivet i dag de nødvendige muligheder for at undgå misbrug af familiesammenføringsreglerne. Selv om flere lande deler Danmarks ønske om at rulle tilstanden tilbage til før sommerens Metock-dom - som også er et af nøgleelementerne i regeringens aftale med DF - afvises det af kommissæren:
"Vi kan jo ikke gå imod EF-Domstolen, vel. Når det er sagt, så må vi forklare det til vores danske, irske og østrigske venner, som har spurgt om at få direktivet lavet om," siger Barrot.
Med SF's klare vilje til at rette ind efter gældende regler står partiet igen fast sammen med de radikale på den del af værdipolitikken. 
Men også Ny Alliance opfordrer Fogh og Rønn til at indse, at Danmark ikke kommer igennem med sine krav.
"Virkeligheden er, at vi ikke kommer nogle vegne med det. Det er signal politik til indenrigs brug," siger Naser Khader.


