Bred politisk enighed om terror-initiativer, men ...
Regeringens 12 forslag til nye antiterrorinitiativer møder bred politisk opbakning, men fra begge politiske fløje er der krav om både flere midler og initiativer
Forsvarsminister Nicolai Wammen, økonomi- og indenrigsminister Morten Østergaard, statsminister Helle Thorning-Schmidt og justitsminister Mette Frederiksen præsenterede i går 12 nye tiltag mod terror til en samlet pris på 970 millioner kroner.

Efter regeringen havde fremlagt dens 12 nye initiativer til at bekæmpe terror, opsummerede Dansk Folkepartis formand Kristian Thulesen Dahl en samlet oppositions modtagelse af antiterrorplanen i et citat:&raquo;Alt, hvad vi i Folketinget kan blive enige om, synes vi, at vi skal sætte i værk. Vi skal i gang. Og så må vi åbent erkende, hvor vi ikke kan blive enige. Der er sandsynligvis nogle partier, som ønsker at gå længere, og så må danskerne jo vurdere os på det. Men vi er utålmodige med at komme i gang, så vi får højnet danskernes tryghed,&laquo; sagde Kristian Thulesen Dahl.For den eneste uenighed på Christiansborg efter regeringens offentliggørelse af antiterrorplanen handlede om, hvad planen mangler:&raquo;Regeringen er i gang med at oversælge indholdet af pakken, fordi de nævner en milliard kroner, men det er over fire år, og mange af midlerne er allerede afsat til enten politiet eller efterretningstjenesterne. Der er historier om, at vi ikke udviser kriminelle udlændinge. Der er ingen grænsekontrol i denne pakke, så der er masser af tiltag, som vi godt kunne tænke os, der ikke er med. Hvis vi for alvor skal skabe tryghed for danskerne, er der masser af ting, som vi efter weekendens terroranslag er nødt til at gøre noget ved,&laquo; sagde Kristian Thulesen Dahl.K: Gør ikke nok for politietOgså Venstres formand Lars Løkke Rasmussen er parat til at indgå en aftale med regeringen:&raquo;Vi vil meget gerne drøfte tiltagene med regeringen, og der er ikke noget af det, som regeringen lægger op til, som vi ikke også kan se os selv i. Men vi mener ikke, det er det fulde svar,&laquo; sagde Lars Løkke Rasmussen.Søren Pape Poulsen, formand for Det Konservative Folkeparti, mener, at regeringen ikke gør nok for at hjælpe politiet.&raquo;Regeringen tager ikke fat på politiets træning og udstyr. Det er åbenlyst, at der er en udfordring. Det er ikke statsministeren, der sætter sig for bordenden af forhandlingerne. Det er rigtig ærgerligt. Hvis man vil en samlet aftale om antiterror i Danmark, synes jeg, vi skal sætte os sammen og gøre det,&laquo; sagde Søren Pape Poulsen.Mulighed for flere tiltagEfter det forleden blev offentliggjort af Københavns Politi, at automatvåbnet fra weekendens terrorangreb i København var et hjemmeværnsvåben, som stammer fra et hjemmerøveri, ønsker SF&rsquo;s formand Pia Olsen Dyhr, at reglerne bliver strammet.&raquo;Jeg er rystet over, at vi igen ser, at der bliver stjålet våben fra hjemmeværnsfolk, fordi våbnene bliver opbevaret i hjemmene. De skal flyttes fra folks hjem til et centralt lager,&laquo; sagde Pia Olsen Dyhr.Den holdning deler Enhedslistens Johanne Schmidt-Nielsen.&raquo;Der er åbenlyse mangler i regeringens udspil. Vi er f.eks. nødt til at gøre noget for at få færre våben i det danske samfund. Medlemmer af Hjemmeværnet skal ikke have våben liggende derhjemme. Det er sikrere at have dem på depoter, for der er en sikkerhedsrisiko ved, at så mange mennesker har våben liggende hjemme,&laquo; mener hun.Ifølge statsminister Helle Thorning-Schmidt (S) og justitsminister Mette Frederiksen (S) er regeringens 12 initiativer til at bekæmpe terror resultatet af den liste over ønsker, som statsministeren bad efterretningstjenesterne udarbejde efter terrorbegivenhederne i Paris i januar. Efter weekendens terrorhandlinger i København er regeringen klar til at se på yderligere initiativer, hvis politiet og efterretningstjenesterne ønsker det.&raquo;De relevante myndigheder vil naturligvis foretage en erfaringsopsamling af weekendens begivenheder. Det gælder alt fra udstyr, bemanding, placering, træning, våben til samarbejdet mellem myndighederne. På den baggrund vil der komme en samlet rapport. Den rapport kan give anledning til tiltag, som myndighederne selv kan tage initiativ til, men det kan også være, at den danner grundlag for, at der er behov for, at vi drøfter mulighederne for ny lovgivning,&laquo; sagde Helle Thorning-Schmidt, mens Mette Frederiksen understreger, at dansk politis &raquo;våben og udstyr naturligvis skal være i top.&laquo;&raquo;Det har vi en klar forventning om, at det er sådan. Samtidig foreslår vi et generelt økonomisk løft af PET og politiet, og hvordan myndighederne præcis vurderer, at de penge skal bruges, mener vi bør være en politifaglig vurdering,&laquo; sagde Mette Frederiksen.Forsvarsminister Nicolai Wammen og justitsminister Mette Frederiksen vil indkalde partierne i henholdsvis forsvarsforligskredsen og politiforligskredsen til forhandlinger om regeringens initiativer.
