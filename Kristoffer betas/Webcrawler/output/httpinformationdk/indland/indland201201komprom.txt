Kompromisforslag skal sikre bredt energiforlig
Regeringen vil slække lidt på ambitionerne,  når klima- og energiminister Martin Lidegaard (R) i midten af næste uge kommer med et kompromisforslag i forhandlingerne om et nyt energiforlig. Spørgsmålet er om VK er interesserede i kompromis
Martin Lidegaard har gjort klart, at der ikke bliver ændret på målene i Vores Energi, men at han er villig til at prøve at rykke rundt på finansieringen.


 En halvtredser mere eller mindre på elregningen hver måned for den enkelte forbruger i år 2020. Så simpelt kan den politiske kløft, der lige nu adskiller regeringen og oppositionen i de højspændte forhandlinger om et nyt energiforlig, angiveligt beskrives.
Og dog. Der er meget på spil i forhandlingerne, som — udover at være indholdsmæssigt komplicerede — tvinger begge lejre i dansk politik ud i politisk-taktiske sudokuer i sværvægtsklassen.
»Jeg er moderat optimist. Det bliver meget billigere, inden vi er færdige her,« siger klima- og energiminister Martin Lidegaard (R).
Ti dage efter regeringens tiltrædelse meldte den tidligere leder af den grønne tænketank Concito ud, at et bredt forlig om energipolitikken ville være på plads inden jul. Det gjorde ministeren, fordi han ikke ønskede at ændre afgørende på VK-regeringens Energistrategi 2050, som hans forgænger, Lykke Friis, spillede ud med i foråret 2011. Lidegaard regnede derfor med, at oppositionen uden for mange sværdslag ville nikke til SRSF’s lidt mere ambitiøse og lidt dyrere udspil, Vores Energi. Forskellen på de to planer er rundt regnet to mia. kr. i år 2020: I regeringens øjne en overkommelig pris for en mere ambitiøs energipolitik, hvor man i forvejen jonglerer med store milliardbeløb. I oppositionens øjne en unødvendig ekstraregning.
’Duer ikke’
At Martin Lidegaard med sin kække udmelding gjorde regning uden vært, stod klart i midten af december, da Lars Løkke Rasmussen trådte ind på scenen: Regeringens udspil er for dyrt.
’Duer ikke — væk’, var beskeden altså fra Venstres formand, som ellers docerer sin optræden i medierne nøjsomt for tiden.
Ved at afvise regeringens energiudspil, sendte den tidligere statsminister den nye klimaminister på juleferie med en bunden opgave om at barbere omkostningerne i regeringens energiudspil — hvis ministeren altså skulle gøre sig forhåbninger om at fortsætte traditionen for brede forlig på energiområdet.
Regningen for VK-regeringens udspil er 3,6 mia. kr. i 2020. Den nye regerings udspil koster 5,6 mia. kr., og på Christiansborg og blandt iagttagere gisnes der i disse dage særligt om to ting: Hvor meget er ministeren klar til at reducere omkostningerne med? Og hvor vil han finde pengene? Ministeren har gjort klart, at der ikke bliver ændret på målene i Vores Energi, men at han er villig til at prøve at rykke rundt på finansieringen.
Et godt gæt er, at Martin Lidegaard i første omgang vil forsøge at møde oppositionen på halvvejen — altså på et omkostningsniveau på ca. 4,6 mia. kr. Men ministeren skal nok endnu længere ned, hvis han vil gøre sig forhåbninger om at Venstre med på vognen.
»Venstres smertegrænse ligger på de 3,6 mia. kr., som vi foreslog i foråret,« siger Venstres energiordfører Lars Christian Lilleholt
DI klare i mælet
En anden ting, som optager sindene på tinge i denne sag, er Konservative. Venstre er på sin side bekymrede for, om Konservative finder på at gå enegang sagen og vil indgå en aftale med regeringen. Regeringen håber omvendt, at de konservative lytter til deres venner i Dansk Industri, som er meget klare i mælet i denne sag.
»Vi håber på, at regeringen vil imødekomme oppositionen, men samtidig håber vi også, at oppositionen vil være med til at finde fornuftige og farbare løsninger. Det er helt afgørende, at der er ro om forholdene, så virksomhederne trygt kan foretage sig noget på det her område,« siger direktør i DI Tine Roed.
Med andre ord: Ingen tør fortage fornuftige investeringer, hvis der er en risiko for, at rammerne ikke lægger fast om tre-fire år. Indtil videre tyder meget på, at Konservatives formand, Lars Barfoed, fortsat er Venstres mand i sagen, men det er ikke sikkert, at han også er det, når ministerens kompromisforslag er offentliggjort.

