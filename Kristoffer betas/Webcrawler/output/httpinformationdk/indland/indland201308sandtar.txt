Hvad er et sandt arbejderparti?
På maskinfabrikken Lemvigh-Müller på Københavns Vestegn føler de fleste ansatte sig som ’rigtige arbejdere’. Her arbejder faglærte og ufaglærte side om side med jern og metal, medlemskontingentet betales hos 3F, og trods tidernes skiften er sympatien placeret hos de gamle venstrefløjspartier. Information har sat tre arbejdere stævne for at teste tre politiske udsagn om dét at være et arbejderparti i 2013
 
	Jimmi Hansen, ufaglært, 49 år, har tidligere stemt på S og SF, men overvejer nu Enhedslisten.


 
»I den forstand er X det moderne arbejderparti, fordi vi påskønner den dansker, som yder en indsats. Den politik, som skaber den nære tryghed, og gør det muligt for familien at disponere i tillid til, at de ikke bliver overrasket af skatter og gebyrer.«
	- Lars Løkke Rasmussen, 11. september 2011

	Jimmi Hansen: »Jeg kunne godt forestille mig, det var Konservative.«

	Allan Jensen: »Ja, det tror jeg også, det lyder som Barfoed.«

	Jimmi Hansen: »K går jo ind for lavere skatter, mere liberalisering og nedskæring i det offentlige.«

- Appellerer budskabet til jer?

	»Nej, overhovedet ikke,« lyder det samstemmende fra alle tre.

	Jimmi Hansen: »Det handler jo om at tage fra de fattigste og give til de rige. Jeg synes, at man i stedet for skal fordele goderne bredt ud. I min verden skal de svageste beskyttes.«

- Det var faktisk Venstre …

	Jimmi Hansen: »Det er jo også næsten det samme som K.«

»Den tredje grund til, at X er et oplagt arbejderparti, skyldes skattepolitikken. (...) Det eksorbitant høje danske skattetryk – verdens højeste – skader den danske lønmodtager mere, end det gavner.«
	- Anders Samuelsen, 6. august 2013

	Jimmi Hansen: »Det kunne godt være Liberal Alliance.«

	Allan Jensen: »Ja, det tror jeg også, det er.«

- Hvorfor?

	Brian Madsen: »De lægger meget vægt på det med at sænke skatten. Det lyder jo skidegodt, at de vil fjerne det høje skattetryk, men pengene skal jo ind alligevel.«

	Allan Jensen: »Så ville der ende med at blive brugerbetaling på f.eks. sygehusene. Og det kommer jo til at gå ud over os, der står lavest i samfundet.«

	Brian Madsen: »Ja, for det bliver jo samme pris for os og for den, som tjener en million.«

- Det var faktisk Liberal Alliance …

	Brian Madsen: »Det tænkte jeg nok. Samuelsen prøver jo også lige nu at trække folk som os hen til sig, men det virker altså ikke.«

- Hvad tænker I om, at LA bruger ’Internationale’ og ’Danmark for folket’ i deres arbejderappel?

	Allan Jensen: »De synger godt nok falsk.«

	Brian Madsen: »Der er slet ikke plads til folk, der står uden for arbejdsmarkedet i det parti. Men omvendt er deres mål jo at få flere arbejdspladser til Danmark, og det, synes jeg, er en meget god idé. Men det bliver på bekostning af arbejderne, fordi der formentlig vil blive løndumping.«

»Vi skal ikke dvæle ved fortidens bedrifter, men stå på skuldrene af dem og bruge dem som et rygstød til at være det moderne arbejderparti, der har svarene på morgendagens problemer og udfordringer. Og den væsentligste udfordring er (...) stadig den samme: Hvordan sikrer vi, at der er tilstrækkelig gang i hjulene og arbejdspladser til alle i det danske samfund?«
	- Mogens Jensen 30. april 2012

	Allan Jensen: »Det kunne godt være Enhedslisten.«

	Jimmi Hansen: »Den er svær, fordi det kunne være alle partier, men jeg tror, det er Dansk Folkeparti. De vil gerne fremstå som et moderne arbejderparti. De har jo nogle ting indimellem, som man godt kan sige ja til, f.eks. grænsekontrollen og beskyttelsen af de svage og ældre, men der er også meget, man kun kan afvise.«

	Brian Madsen: »Jeg tror altså, at det er Socialdemokratiet. Det med at holde hjulene i gang lyder som dem.«

- Så det er et appellerende budskab?

	Brian Madsen: »Ja, helt klart.«

- Er Socialdemokraterne så det sande arbejderparti?

	Brian Madsen: »Det synes jeg. Selv om jeg godt kan se, at Socialdemokraterne ikke fører decideret arbejderpolitik længere, tror jeg også, at vores samfund og krisen har tvunget dem til at agere, som de gør i øjeblikket. Så derfor føler jeg mig ikke svigtet og holder stadig på, at det er et parti for mig.«

