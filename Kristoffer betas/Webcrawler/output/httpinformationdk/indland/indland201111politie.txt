Politiet står vanskeligere efter landsretskendelse
Det bliver spændende at se, hvad kammeradvokaten kan skyde med i COP 15-sagen, efter at Østre Landsret har kendt politiets indsamling af personoplysninger irrelevant


 En lang række oplysninger om 37 såkaldt 'relevante' personer i COP 15-sagen er uden betydning.
Det er indholdet i den kendelse, som tre landsdommere i går afsagde i erstatningssagen i kølvandet på danmarkshistoriens største masseanholdelse under klimatopmødet i København i december 2009.
Som følge af kendelsen må kammeradvokaten nu trække to tykke bilag ud af sagen. Tilsammen indeholder bilagene personlige oplysninger om 37 såkaldt professionelle demonstranter, som politiet har blandt de 178, der har rejst erstatningssagen.
Kriteriet har været, om de tidligere har været i kontakt med politiet, og herudover er der inddraget oplysninger om 1.300 andre, som ved forskellige lejligheder er blevet kendt af politiet i sammenhæng med en eller flere af de 37.
En særlig COP 15-efterforskningsgruppe under Københavns Politi har brugt flere måneder på at indsamle oplysningerne fra bl.a. politiets sagsstyringssystemer POLSAS og POLMAP Lite, Interpol og internettet.
Hensigten har været at understøtte kammeradvokatens argumentation for, at det så langtfra var fredelige og uskyldige demonstranter, der blev frihedsberøvet og fik strips på og sat i futtog på Amagerbrogade.
I byretten afstod kammer- advokaten at føre individuelt bevis for, at hver enkelt af de frihedsberøvede havde været deltagere i sort blok.
I landsretten har kammeradvokaten, som Information tidligere har refereret, henvist til, at når så mange som 37 ud af de 81 danskere, der har rejst erstatningssagen, i forvejen har været kendt af politiet i forskellige sammenhænge, så viser det, at det var sort blok, der blev frihedsberøvet, da politiet satte knibtangsmanøvren ind.
Hverken i byretten eller landsretten har kammeradvokaten lagt skjul på, at det væsentlige for politiet er at fastholde muligheden for i fremtiden at bruge masseanholdelser.
Lovlighed ikke vurderet
Landsdommerne afviser ikke principielt muligheden for, at politiets kendskab til en person kan være relevant, når lovligheden af masseanholdelser bliver prøvet.
Men da oplysningerne om de 37 kun vedrører »en meget begrænset del af de i alt 944 frihedsberøvede«, som landsdommerne skriver, »skønner landsretten, at den omhandlede bevisførelse er uden betydning for sagen«.
Dermed følger kendelsen advokaternes påstand, nemlig at de indsamlede oplysninger er irrelevante, og derfor skal de to tykke bilag med personoplysningerne udgå af sagen.
Kendelsen glider derimod af på et andet interessant spørgsmål, nemlig om politiets indsamling af de mange oplysninger har været lovlig. Det har dommerne ikke fundet det »fornødent at tage stilling til«.
Om dette spørgsmål har kammeradvokaten med henvisning til persondataloven argumenteret for, at indsamling af oplysninger fra egne registre foruden på internettet er lovligt, også selv om det er en civil retssag.
Men det har advokaterne bestridt, ligeledes med henvisning til persondataloven. De mener yderligere, at det kan skade befolkningens ytringsfrihed, hvis det godtages som almindelig praksis at gennemtrawle fortiden for fredelige demonstranter, hvis de indfanges i de store net, som politiet vil have mulighed for at kaste ud under masseanholdelser.
Derfor har advokaterne bebudet en henvendelse om lovligheden til Datatilsynet og Rigspolitiet.
Inden landsretten på mandag fortsætter behandlingen af sagen med afhøring af den havneassistent, der den 12. december 2009 sad i tårnet på Knippelsbro og skuede ud over over 100.000 forbipasserende demonstranter, bør kammeradvokaten nok overveje, hvad han har tilbage at skyde med.
Umiddelbart ligner det en vanskelig opgave.
 

