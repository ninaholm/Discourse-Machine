Regeringens 'historiske' investeringer er stadig ikke blevet til noget
Regeringen har gennem hele krisen brystet sig af 'tocifrede' og historisk høje årlige stigninger i de offentlige investeringer i 2009 og 2010, men hovedparten af investeringerne er endnu ikke realiseret, viser Nationalregnskabet
Det var blandt skolerne, den massive investering, som statsminister og finansministeren bebudede sidste år, skulle være gået til.


 At regeringen ville »holde hånden under beskæftigelsen« under krisen med et »historisk højt niveau« af offentlige investeringer er blevet gentaget igen og igen af såvel statsminister Lars Løkke Rasmussen (V) som finansminister Claus Hjort Frederiksen (V).
Men meldingerne viser sig nu — mildest talt — at have været for optimistiske. Hovedparten af regeringens vækstplaner for 2009 og 2010 er nemlig stadig ikke ført ud i livet.
I kriseårene var stigningen i offentlige investeringer på kun i alt 13,6 pct. i forhold til bundniveauet i 2008, viser tal fra Danmarks Statistik, der indgår i det samlede Nationalregnskab, der offentliggøres i dag.
Det er under halvdelen af det historiske løft, som Claus Hjort Frederiksen spåede i august, da han fremhævede, at regeringen havde bekæmpet krisen »mere offensivt« end andre lande.
»F.eks. stiger de planlagte offentlige investeringer i veje, plejehjem og skoler med ca. 30 procent i 2009-2010. Selv Socialdemokraterne er nødt til at indrømme, at et tilsvarende løft ikke er set i 40 år,« lød finansministerens melding dengang til Politiken.
Martin Madsen fra AE-rådet, der har regnet på de nye tal, mener, at de få realiserede investeringer er udtryk for en for langsom og forfejlet reaktion fra regeringens side.
»Regeringen var for sen til at erkende krisen,« siger Martin Madsen:
»Og det er også i lyset af de manglende investeringer, at vi skal se, at underskuddet sidste år ikke blev lige så stort som forventet,« siger han med henvisning til sidste uges ellers umiddelbart gode nyhed om, at statens underskud i 2010 blev godt 40 mia. kr. lavere end forudset.
V: Kommunernes ansvar
Det var i går ikke muligt at få en kommentar fra Claus Hjort Frederiksen, men Venstres finansordfører, Jacob Jensen, erkender, at man har været »vel optimistiske«, men mener, at ansvaret ligger ude i kommuner og regioner.
»Der er jo sat penge af, der fra lavpunktet i 2008 til og med fjerde kvartal 2010 modsvarer en stigning i de offentlige investeringer på hele 40 procent, men forudsætningen er jo, at der skal være et afløb i den forstand, at primært kommunerne — og til dels regionerne — skal sætte investeringerne i gang. Men det tager altså noget tid, og der har skønnet så været, at det ville være sket noget hurtigere,« siger han:
»Man skal have planlagt det, man skal lave borgerhøringer, man skal have lavet VVM-redgørelser osv. Og det havde vi skønnet kunne lade sig gøre allerede i 2010, men pengene er jo fortsat afsat, og vi forventer så, at det i stedet sker i 2011,« siger Jacob Jensen.
Det var i går ikke muligt at få en kommentar fra Kommunernes Landsforening, men selv om AE-rådets Martin Madsen er enig i, at der på papiret var 'fine planer', mener han alligevel, at regeringen har et ansvar for, at de planlagte investeringer endnu ikke er blevet til noget.
»Den type offentlige investeringer, man har satset på, kan slet ikke sættes i gang så hurtigt,« siger han med henvisning til bl.a. trafikforligets milliardinvesteringer i jernbaner og veje. »Havde man i stedet også satset på mere lavpraktiske, arbejdsintensive investeringer som renovering af skoletoiletter og lapning af huller i vejene, ville man i langt højere grad få skabt de planlagte arbejdspladser her og nu,« siger han.
S: Intet lederskab
Socialdemokraternes finansordfører, Morten Bødskov, mener, at det er udtryk for manglende lederskab.
»Det er regeringens ansvar at sikre, at der kommer noget reelt ud af de penge, de afsætter, og man kunne jo ret hurtigt se, at der var problemer med at få det omsat til arbejdspladser, og så må man jo gribe ind. Det er et spørgsmål om lederskab,« siger han: »Man er ikke i stand til at få gang i den danske økonomi og skabe arbejdspladser, selv om det er det, Danmark har behov for i øjeblikket. Selv hvis de nåede deres mål, ville det ikke være nok til at kompensere for den chokkur, som regeringen i øvrigt har sendt gennem den danske økonomi med store konsekvenser som arbejdsløshed og særligt mange langtidsledige.«

