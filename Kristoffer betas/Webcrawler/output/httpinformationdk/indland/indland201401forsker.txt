Forskere: Østeuropæeres mål er arbejde – ikke velfærdskassen
Deres mål er at arbejde, og derfor yder de mere, end de nyder af det danske velfærdssamfund, siger forskere om østeuropæere i Danmark. Men ’velfærdsturisme’ handler ikke så meget om økonomi, som det handler om rimelighed, mener Venstre og Socialdemokraterne


 
	Skal man opgøre, om det er en økonomisk fordel eller ulempe, at østeuropæere kommer til Danmark, så er det en klar fordel. De bidrager med mere til velfærdskassen, end de trækker på den. Det konkluderer en række forskere på baggrund af nye tal fra Finansministeriet. Det skyldes, at østeuropæere oftest kommer hertil med et mål om at arbejde, vurderer forskerne.

	»Deres motivation er at arbejde – ikke at få lukrative velfærdsydelser,« siger Dorte Sindbjerg Martinsen, professor på Center for Europæisk Politik ved Københavns Universitet.

	»Selv hvis nogle eventuelt måtte tage hertil kun for at modtage overførsler fra det offentlige, så er det samlet stadig en gevinst for den danske stat,« siger Bo Sandemann Rasmussen, der er professor i økonomi på Aarhus Universitet. Forklaringen er, at de, der kommer hertil fra Østeuropa, typisk er i den erhvervsaktive alder, og derfor bidrager de oftest positivt til økonomien, mener Jon Kvist, der er velfærdsforsker på Syddansk Universitet.

	Mange af de tilrejsende østeuropæere er også faglærte: »Derfor er det ikke overraskende, at de netto bidrager positivt til den danske økonomi. Det har ikke så meget at gøre med deres nationalitet, men derimod deres alder og uddannelse,« siger han.

	Finansministeriet tal viser, at østeuropæere fra 10 EU-lande i tre år fra 2009 til 2011 bidrog med mere i indkomstskatter, end de fik udbetalt i indkomstoverførsler. I 2009 brugte statskassen 0,6 milliard kroner på indkomstoverførsler til østeuropæere, mens der var indkomstskatter for 1,7 milliarder kroner fra samme gruppe. I 2011 kom der skatter ind for 2,2 milliarder, mens der var udgifter til overførsler for 0,9 milliard kroner.

	Beregningerne gælder for personer med permanent bopæl i Danmark, og ydelserne omfatter dagpenge, kontanthjælp, SU, børnecheck og social pension. Resultatet ligner et ældre, svensk studie, hvor økonomen Joakim Ruist også har regnet på, om østeuropæere ligger det offentlige i Sverige til økonomisk last. Konklusionen blev den samme, som de danske tal viser: Migranterne er nettobidragsydere.

	Velfærdsforbehold ønskes

	Ifølge Jakob Ellemann-Jensen, EU-ordfører for Venstre, viser de nye danske tal, at den »økonomiske side af sagen virker overskuelig« lige nu.

	»Men diskussionen om den såkaldte ’velfærdsturisme’ handler i bund og grund om rimelighed snarere end økonomi,« skriver han i en mail til Information: »Det er ikke et problem, at mennesker, der bor, arbejder og betaler skat i Danmark, har adgang til de samme velfærdsydelser, som danske arbejdstagere i Danmark, så længe de netop bor, arbejder og betaler skat i Danmark. Der, hvor problemet kan opstå, er, hvis det er muligt at rejse til Danmark og fra dag ét have krav på velfærdsydelser som børnecheck, SU og kontanthjælp. Så risikerer vi at tiltrække de forkerte«.

	Enhedslistens Finn Sørensen, der sidder i Folketingets Beskæftigelsesudvalg og Europaudvalg, afviser fænomenet velfærdsturisme generelt:

	»I ordet velfærdsturisme er der indbygget en påstand om, at der kommer en helt masse mennesker herop for at nasse på systemet. Regnestykket viser, at det ikke passer, og det har vi heller aldrig troet. Langt hovedparten af udlændingene kommer her til landet for at søge arbejde.«

	Alligevel mener Enhedslisten, at Danmark bør få et såkaldt velfærdsforbehold, så Folketinget uden om EU kan bestemme over, hvem der får adgang til danske velfærdsydelser. Finn Sørensen forklarer, at det ifølge Enhedslisten er urimeligt, at østeuropæere eksempelvis kan sende en børnecheck til børn, der ikke bor i Danmark. Han mener desuden, at de attraktive danske velfærdsydelser kan bruges som lokkemad af griske arbejdsgivere, der vil tilbyde udlændinge dårligere lønforhold, når arbejdere ved siden af kan få en børnecheck af staten.

	Trods de nye tal er det stadig »svært at sige«, om velfærdsturisme er et problem i Danmark, mener Socialdemokraternes Jeppe Kofod, der er partiets spidskandidat til Europa-Parlamentet.

	»Men tallene tyder ikke på, at det er noget stort problem,« siger Jeppe Kofod, der også nævner eksemplet med børnechecken. Han tilføjer, at Finansministeriets tal er gennemsnitsberegninger, og at der derfor sagtens kan være underliggende problemer gemt i tallene.

	Peter Nedergaard, professor ved Center for Europæisk Politik på Københavns Universitet, er enig. Han mener, at myten om, at østeuropæerne ikke bidrager til det danske samfund, men i stedet kun trækker på velfærden, nu må være død: »Men selv om de som gruppe bidrager, så betyder det ikke, at der ikke kan være problemer i forhold til enkeltstående tilfælde og ydelser,« siger han.

	Begge fænomener kan sagtens være tilstede på samme tid, siger Jon Kvist fra Syddansk Universitet. Ligesom i den danske befolkning kan der sagtens være østeuropæere, der lever af systemet, selv om gruppen som helhed bidrager: »Men du skal kun have én Doven Paul fra Polen, før fanden er løs i Laksegade,« siger han.

