Arbejdsanstalten Danmark
Begge blokke i dansk politik har de seneste årtier tilsyneladende været enige om, at beskæftigelse er den bedste kur mod alt fra alkoholisme over misbrug, hjemløshed, kriminalitet, traumer, psykiske og sociale problemer til naturligvis arbejdsløshed, og de udsatte eksistenser på Sundholm er enige. De bliver bare syge af, at deres indsats også skal redde en syg samfundsøkonomi
Få minutter fra Sundholm var et par hundrede borgere — heriblandt en fra Sundholm — i sidste uge samlet til valgmøde med de lokale Amager-kandidater, men som på så mange andre valgmøder handlede det ikke om de allermest udsatte, men om efterløn, betalingsring og vækst.


 »Jeg forstår slet ikke, at folk vil arbejde så meget, at de går ned med gigt og stress,« lyder den allerførste reaktion, efter Rahim Shirazi i en alder af 54 år netop har deltaget i sit livs første valgmøde.
I et proppet og hedt 3F-lokale på Amager har blandt andre de lokalvalgte folketingsmedlemmer Karen Hækkerup (S) og Marion Pedersen (V) debatteret i halvanden time, og de fremmødte har været i hidsig debat om vækst og arbejdspladser.
De nok et par hundrede fremmødte har dog mest spurgt til betalingsring og efterløn.
»Men hvad skal jeg bruge en bil til? Jeg kan jo cykle,« siger han bagefter: »Jeg har aldrig interesseret mig for politik, for man kan altid overleve i Danmark. Lige meget, hvem man stemmer på her i Danmark, så er det nogen, der går ind for velfærdsstaten, og det er det vigtigste. Så er der plads til sådan en som mig i samfundet,« fortsætter han.
Folk som Rahim Shirazi er sådan nogle, der hører til på Sundholm få minutter fra 3F's lokaler i Kastrup, og selvom de færreste politikere snakker til netop sådan en som Rahim Shirazi i valgkampe som denne, er han ikke desto sådan en, man kommer til at snakke om efter valget, for han er sådan en, der ikke bidrager lige så meget til samfundsøkonomien som andre, og de bliver ikke færre.
Det selv om de to seneste årtier har budt på et reelt opgør med tidligere tiders laden stå til.
Der er godt nok sket en del, siden Arbejdsanstalten Sundholm på Amager Fælled i 1928 i et jubilæumsskrift fejrede, at man med en vis succes havde »befriet« København for omløb af demoraliserende og dovne løsgængere og betlere ved »at skaffe de arbejdsdygtige arbejde« og »tvinge de fattige, der vedblev at vagabondere, til at falde til føje«.
Men i løbet af de borgerlige 00'er er der igen sket noget på Sundholm, som lidt groft sagt vækker minder om dengang terrænet med bygninger, stisystemer, værksteder og landbrugsarealer var omringet af en voldgrav og et 1.413 meter langt ståltrådshegn.
De fleste i hvert fald københavnere kender formentlig bedst 70'erne, 80'erne og 90'ernes Sundholm som en form for 'socialt hospital' for de hjemløse, de udstødte og de skæve eksistenser, men i dag møder man i gaderne og i de små haver i området dusinvis af fortrinsvis mænd i arbejdstøj af forskellig art.
En ældre mand med tilbageslikket, halvlangt hår, der i adstadigt tempo klipper en hæk, en mand af vestafrikansk udseende, der med en mekanisk anordning går og plukker skrald og blade op, to yngre fyre, der kommer slæbende med reservedele fra et cykelværksted.
Et større hold i kanvasdragter, der er i gang med at plante bede, som skal forbedre trivslen for de bier, man er begyndt at opdrætte.
Arbejdslinjen
Den aktive beskæftigelsespolitik, der blev indledt af SR-regeringen for at få gang i de godt 800.000 danskere i den arbejdsdygtige alder, der rendte rundt på overførsler som kontanthjælp, dagpenge og førtidspension, er blevet videreført ud i det nærmest ekstreme af den borgerlige regering.
Arbejdslinjen har op gennem 00'erne betydet, at jobcentrene nærmest har haft til opgave at vende folk i døren, og Sundholm afspejler nu som før sin samtid.
I et af værkstederne på Sundholm har Rahim Shirazi sin daglige gang. Han er uddannet datamatiker, men har været misbruger af først og fremmest hash, siden han var 6-7 år gammel.
Her på Sundholm er han kunstner.
Hans malerier hænger og står stablet på og langs væggene i det kreative værksted, og ligner for et utrænet øje noget meget smukt, der synes inspireret af sydlandske surrealister.
»Jeg kommer her næsten hver dag. Så får vi lidt ekstra penge og mad. Det giver lige en fornemmelse af, at man er 'tilbage',« siger han, og han er ikke den eneste, der har det sådan.
Heidi Balken, der engang læste til designer, men siden har været fanget i et stofmisbrug, afleverede sin sidste kanyle natten efter, hun fik et værelse på Sundholm.
»Det er ligesom at have et velfungerende liv med arbejde og bolig. Man er her fra 8 til 14, og så tager man hjem og er træt og går tidligt i seng og kommer ind i en rytme, hvor man kan passe sit arbejde. Det er lidt, som at man nærmest får et bevis på, at man eksisterer.«
Op på Sundholm finder man flere af de mennesker, der nede i konkreterne har været med til at drive et større beskæftigelsesfokus ind i socialpolitikken.
»Der er de senere år sket en markant ændring i forhold til, hvordan man betragtede det at skulle forandre menneskers position i samfundet,« siger Kim Rydahl, koordinator af en række sociale tilbud i Københavns Kommune og udviklingskonsulent på Sundholm:
»At det ikke er nok, at man kommer et sted og slår nogle streger på et papir, drikker kaffe og spiser franskbrød med ost på, men at man rent faktisk stiller krav, aftaler noget, udvikler kompetencer, som kan bruges i samfundet generelt. Det er en markant ændring,« fortsætter han.
Udover at regeringen har presset folk i arbejde ved at skære i overførselsindkomster og afkorte dagpengeperioder, har en af regeringens større succeser været den såkaldte Ny Chance, hvor man lykkedes med at hive ca. 20 pct. af førtidspensionisterne ind i systemet igen.
Samtidig er man lykkedes med at få langt flere indvandrere ud på arbejdsmarkedet, og de senere år har specielt brugen af virksomhedspraktik ifølge et forskningsprojekt fået en hel del ledige ud, der ellers ikke blev betragtet som arbejdsduelige.
10 år efter regeringen overtog og videreudviklede Nyrups arbejdslinje, er der dog bare et meget stort men.
Faktum er, at der er der på trods af højkonjunkturen midt i årtiet hele tiden har været nogenlunde ligeså mange mennesker på kontanthjælp, og at der stort set nu er ligeså mange danskere i den arbejdsdygtige alder, der er på overførsler, som under Nyrup.
En rapport fra Rigsrevisionen viste sidste år, at man havde brugt 9,3 milliarder kroner på aktivering af svage ledige, men at selvforsørgelsesgraden faktisk var mindst lige så god blandt de mennesker, man bare havde ladet være i fred.
Samtidig er de svageste ledige blevet fattigere, og flere lander på f.eks. førtidspension på grund af psykiske problemer.
Det siger formentlig noget om samfundet, men det siger ifølge både kommuner, den røde blok og også medarbejderne på Sundholm noget om, at arbejdslinjen er gået for vidt.
Det seneste år har flere kommuner åbent varslet en form for civil ulydighed, fordi socialt udsatte bliver presset ud over kanten af de hårde beskæftigelseskrav.
Oppositionen lover et opgør med eksempelvis de rigide krav om konstante jobsøgninger og meldepligt for i stedet at opprioritere den sociale del og uddannelse og opkvalificering, og er imod regeringens ønske om at udvide virksomhedspraktikken, der giver kommunerne højere refusion fra staten end andre tiltag for de ledige og desuden beskyldes for at koste ordinære arbejdspladser.
Gået for langt
Selv blandt beskæftigelsespolitikkens frontløbere på Sundholm mener man, at man for længst er gået for langt.
»Hvis man har en funktionspromille på 2,6, som betyder, at man skal op på 2,6 i promille for overhovedet at holde op med at ryste, så kan man været nok så motiveret så kan man ikke bare arbejde,« siger Kim Rydahl, der reelt ikke tror på, at mere end 5-10 pct. af de aktiverede på Sundholm nogensinde kommer i fuld selvforsørgelse.
»For en stor del af brugerne burde det ikke være selvforsørgelse, der var pointen med arbejdet. Pointen for samfundet burde være, at omkostningerne ved deres livssituation til f.eks. socialcentre og hospitaler bliver mindre, fordi de opnår en stabilitet,« siger han, men peger udover regeringens beskæftigelsesfundamentalisme på, at der er for få muligheder for reelt social beskæftigelse ude i virksomhederne, og at også fagforeningerne bærer et ansvar på grund af rigide krav om mindsteløn.
Også leder af 'beskæftigelsen' på Sundholm, June Baasch, mener det er gået for vidt.
»Vores beskæftigelse handler om en positiv forandring til at komme et andet sted hen i livet, men de fleste af vores brugere er kontanthjælpsmodtagere og skal leve op til krav fra jobcentrene, og vores socialrådgivere skal ofte bruge al deres tid på at hjælpe dem med at få kontanthjælpen igen, fordi de har mistet den,« siger hun.
Når Rahim Shirazi og Heidi Balken glæder sig over, at de er kommet i 'beskæftigelse', handler det heller ikke om, at de nødvendigvis tror på, at de skal ud og arbejde i den virkelige verden.
»Hver gang jeg har haft arbejde, har der været problemer, fordi jeg ryger for meget hash, og jeg vil ikke engang sælge mine malerier nu, fordi jeg ved, at hvis jeg får for mange penge mellem hænderne, så bruger jeg dem på stoffer,« siger Rahim Shirazi, der er i gang med et afvænningsforløb.
Heidi Balken bryder ind:
»Jeg har faktisk selv fået tre rigtige syopgaver denne sommer, som jeg får penge for. Men det har jeg slet ikke tid til. Hold kæft hvor irriterende, når der er noget man SKAL lave. 'Kan I bruge det som julegaver?' For mig handler det her om, at når jeg koncentrerer mig om at sy, så kan jeg ikke mærke det fysiske ubehag,« siger Heidi Balken og peger ud på en stor gruppe, der står med hættetrøjerne trukket op om ørene ude foran Sundholms café og drikker øl: »Det der er terrænholdet, og de laver noget et par timer eller mindre, og så kommer de forbi cafeen og falder i snak med dem, der drikker øl. Men bare det, at de kommer op kl. 8, tror jeg betyder noget. Jeg ville ikke kunne arbejde, hvis jeg skulle trækkes i løn, når jeg lige går op og lægger mig en time. Det ser de lidt igennem fingrene med her.«
Det bliver også et af spørgsmålene ved valget på torsdag og for en ny regering. Hvor meget skal man se igennem fingrene med, når det gælder de svage i samfundet, og kan det betale sig at lade være?
Bekymrede og skeptikere vil mene, at danskerne på et tidspunkt vil nægte at betale for at forsørge en femtedel af alle i den arbejdsdygtige alder, men noget kunne tyde på, at det at kræve, at alle folk arbejder, ikke har været den mirakelkur, begge blokke havde håbet på.
På valgmødet i Kastrup blev det blot perifert berørt.
»Valget er i virkeligheden, om vi vil bevare det velfærdssamfund, hvor vi ikke lader nogen falde igennem. Folk ryger lige nu ned i afgrunden. Vi har brug for et opgør med ulighed og fattigdom,« lød det fra Karen Hækkerup, inden debatten igen blev sporet ind på betalingsringen af en vred håndværker. Alligevel har Rahim Shirazi besluttet sig for at sætte kryds ved Hækkerup. Måske havde det været anderledes, hvis hun havde nævnt, at Socialdemokraterne faktisk vil kræve, at netop kontanthjælpsmodtagere skal ud og knokle i det offentliges tjeneste for at få pengene udbetalt, men alligevel:
»Det er godt, at hun vil have, at de rige skal betale højere skatter. Man kan ikke tage fra en fattig mand, for så bliver han bare destruktiv. Og jeg gider bare ikke gå til samtaler mere, for jeg bliver syg af det. Man ved jo, man ikke får et job. Når jeg har været til de samtaler har jeg bare lyst til at tage ud på Christiania. Det er det, der slider på folk som mig.«

