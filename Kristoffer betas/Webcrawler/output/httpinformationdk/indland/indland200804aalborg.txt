Aalborg på vej ud i rummet



 Ingeniørstuderende på Aalborg Universitet (AAU) har i fire år arbejdet med udviklingen af en lille satellit. Hvis vejrforholdene tillader det, sendes den ud i rummet i dag kl. 5.53 fra Satish Dhawan Space Centre, nord for byen Chennai i Indien. Formålet med opsendelsen er at teste gammastråling fra solen via en ny detektor, der er produceret på DTU i Lyngby. Folkene bag AAUSAT-II håber, at satellitten vil give vigtig viden om et særligt system, der har til opgave at få satellitten til at pege et ganske bestemt sted hen. Jordstationen, som har kontakt til satellitten, er placeret på AAU, hvor store antenner kan ses på taget af universitetets bygninger. De studerende vil først kunne få kontakt til deres satellit, når den frigøres fra raketten. Satellitten tændes automatisk, og når antennerne er udløst, vil den forsøge at få kontakt til Jorden og de studerendes udstyr på AAU. De studerende forventes første gang at få kontakt til deres satellit i dag kl. 8.57. 
Finansieringen af satellitarbejdet sker med 50 pct. fra AAU mens 50 pct. er sponseret af virksomheder og fonde. Nysgerrige er velkomne på Mission Control Center, Fredrik Bajers Vej 7C, i dag d. 28. april fra kl. 5.45 om morgenen, hvor der er åbent hus. Opsendingen af satellitten kan også ses på www.aausatii.aau.dk. 

