Christiania: Statens indgreb savnede begrundelse
Alt er ved det gamle på Christiania, og staten har intet opnået med sit indgreb, sagde advokat Christian Dahlager under første dag af Højesterets behandling af retssagen om fristadens fremtid


 »Jeg gør gældende, at indstævnede ikke har påvist tilstrækkelig grund til indgrebet,« lød en central passage af advokat Christian Dahlagers fremlæggelse i Højesterets første afdeling i går.
På tilhørerpladserne bænkedes et halvt hundrede christianitter, som i tavshed lyttede til Dahlagers mere end fire timer lange sagsfremstilling.
Umiddelbart drejer retssagen sig om, at fristaden ønsker et længere opsigelsesvarsel end de 18 måneder, hvormed staten i 2005 opsagde fællesskabet Christianias brugsret til området, men reelt får retssagen betydning for hele fristadens fremtid.
Da Slots- og Ejendomsstyrelsen med en annonce i Statstidende i juni 2005 undlod at forny rammeaftalen om brugsret, skete det med henvisning til, at lovliggørelsen af Christiania var gået i stå - dels i forhold til hashhandlen, dels i forhold til bolig- og planlovgivningen, hvor luftfotografier viste en uhæmmet vækst i ulovlige til-, om- og nybygninger. I alt 130 påståede ulovligheder var for staten mere end rigelig dokumentation for, at fristadens selvforvaltning ikke fremmede lovliggørelsen.
Mens hashhandlen altid har været et anliggende for politiet, så viste det sig, at mere end 90 procent af de 130 påståede ulovlige byggesager var helt lovlige, da Slots- og Ejendomsstyrelsen fem år senere påbegyndte en sagsbehandling i efteråret 2010.
Tilbage i 2005 forestillede staten sig også, at det ville være muligt at sælge byggeretter på Christiania for 100-200 millioner kroner, men den drøm er for længst fordampet.
Mere end fem år senere har staten intet nået i forhold til sine ambitioner, forklarede Dahlager:
»Intet er på plads. Der er ikke sket noget salg af byggeretter, fordi de glade tider er forduftet på grund af finanskrisen,« sagde christianitternes advokat og fortsatte: »I dag fattes statskassen penge, så der er ej heller længere planer om eller penge til, at voldanlægget rundt om fristaden føres tilbage til sin oprindelige historiske skikkelse. Der er heller ingen initiativer mod hashhandlen, og der er ingen initiativer for at renovere statens bygninger ...«
Akkurat her tog Kasper Mortensen fra Kammeradvokaten for første og eneste gang under retsmødet ordet: »Jeg bestrider, at der ikke foregår noget med Fredens Ark ...«
Her hentydede Kammer-advokaten til, at Slots- og Ejendomsstyrelsen ifølge Informations oplysninger er meget tæt på at underskrive en salgskontrakt for den gamle officersbolig, som på Christiania går under navnet Fredens Ark, således at Christiania overtager bygningen for et symbolsk beløb på én krone.
Uanfægtet af afbrydelsen afsluttede Dahlager sin pointe:
»At der ikke er sket noget, siger noget om, at legitimiteten i statens indgreb ikke har været tilstrækkeligt tungtvejende.«
Højesteret har afsat fire retsdage til sagen. I dag kommer Dahlager med sidste del af sin fremlæggelse, hvorefter det bliver Kammeradvokatens tur.
 

