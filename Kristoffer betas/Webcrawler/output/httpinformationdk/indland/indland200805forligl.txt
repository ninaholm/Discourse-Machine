Forlig lægger pres på sygeplejerskerne



 Når FOA og kommunerne kan blive enige om nye overenskomster, så bliver sygeplejerskerne og regionerne også nødt til at genoptage forhandlingerne. 
Sådan lyder vurderingen fra arbejdsmarkedsforsker Henning Jørgensen fra Aalborg Universitet. 
"Forliget med KL og FOA lægger klart et pres på, at de øvrige parter også finder tilbage til forhandlingsbordet. Bent Hansen (regionernes formand, red.) kan ikke længere sidde med hænderne i skødet. Når det politiske system passivt overvåger situationen, så er parterne nødt til at rykke sig," siger Henning Jørgensen.
En lignende analyse kommer fra professor Jacob Torfing fra Roskilde Universitetscenter:
"Aftalen mellem FOA og KL lægger et enormt pres på sygeplejerskerne for at finde en forhandlingsløsning. Og hvis ikke de kommer til truget inden for et par dage, bliver det politisk meget svært at komme uden om et politisk indgreb," siger han. 
Abekastning
Jacob Torfing tror dog ikke, at et politisk indgreb vil give ret meget mere i løn til sygeplejerskerne. 
"Men her er det afgørende, at sygeplejerskerne så slipper for at få skylden for, at de ikke har fået opfyldt deres krav. Og det er ikke uvæsentligt," siger han. 
En del tyder nemlig på, at forliget mellem FOA og KL kan markere begyndelsen på en større abekastning om ansvarsfordelingen, når sygeplejerskerne må vinke farvel til deres højt opskruede forventninger om massive lønstigninger. 
Kilder hos Socialdemokraterne og Dansk Folkeparti bekræfter således, at der i de to partier er en stor skepsis over for at skulle tage ansvar for, at sygeplejerskerne må tage til takke med en lønstigning på omkring 12,8 procent i stedet for de 15 procent, som de kræver i øjeblikket. 
Der er ikke aftalt nye møder mellem Danske Regioner og Sundhedskartellet, så indtil videre fortsætter strejken for de godt 70.000 sygeplejersker, fysioterapeuter og tandplejere. 
Og indtil videre afviser formanden for Sundhedskartellet, Connie Kruckow, at slække på sine lønkrav: 
- Hvordan stiller denne aftale jer i forhold til at få en aftale i hus med regionerne?
"Det ved jeg ikke. Jeg må jo spørge mig selv, om Danske Regioner kan gøre det, som KL kan, nemlig finde penge, og hvor længe Danske Regioner kan holde til, at der bliver aflyst operationer og indlæggelser," siger Connie Kruckow. 
Firkantede krav
Hun ønsker ikke at forholde sig til, om FOA har solgt sig selv for billigt i aftalen med KL
"Jeg har ikke set deres aftale, og jeg kender ikke deres politiske vurderinger. Jeg kan kun sige tillykke til, at de har fundet et resultat, og så må jeg konstatere, at der øjensynligt findes penge i de offentlige kasser. Så jeg forventer, at Danske Regioner også kan finde penge," siger hun. 
Regionernes formand, Bent Hansen (S), vil mægtigt gerne mødes med Connie Kruckow.
"At FOA og KL har indgået en aftale, øger klart presset på os, for at vi også kan finde en løsning. Jeg er også klar til at sætte mig til forhandlingsbordet, men det vil oplagt lette processen, hvis Connie Kruckow ikke var så firkantet i sine lønkrav. Forhandlingerne mellem KL og regionerne kom jo i stand, da FOA begyndte at slække på deres krav," siger han. 
Men ifølge arbejdsmarkedsforskerne Jesper Due og Jørgen Steen Madsen fra FAOS ved Københavns Universitet vil det blive meget svært for Connie Kruckow at få accept til en forhandlingsløsning, der lægger sig op af den, som FOA's Dennis Kristensen og KL's Mads Lebech fik forhandlet hjem. 
"Uanset hvordan FOA's resultat gøres op, ligger det på et niveau meget langt fra Sundhedskartellets krav. En forhandlingsløsning på det grundlag vil komme til at fremstå som et rent nederlag. Derfor er der ikke udsigt til et snarligt forlig, og det mest sandsynlige udfald vil være et politisk indgreb," lyder vurderingen fra FAOS.


