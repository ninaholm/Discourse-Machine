Masser af hænder på vej til danske arbejdsgivere
Danmark er blandt de EU-lande, der er bedst til at øge arbejdsudbuddet frem mod 2030, viser EU-rapport. Det udfordrer dansk konsensus om, at der fortsat er brug for  tiltag, som vil øge udbuddet, mener AE-rådet, der peger på, at vi i højere grad skal forbedre uddannelsesniveauet
Danmark vil øge udbuddet af arbejdskraft betragteligt de næste 15 år. Det skyldes især, at folk bliver længere tid på arbejdsmarkedet som følge af forhøjet pensionsalder og afskaffelse af efterlønnen. Arkiv


 Danmark har ikke brug for flere reformer, der skal øge arbejdsudbuddet. Sådan lyder det i en ny analyse fra Arbejderbevægelsens Erhvervsråd, som på baggrund af beregninger fra Finansministeriet og en rapport fra EU-Kommissionen konkluderer, at arbejdsudbuddet i Danmark vil stige markant de kommende år.
Når det drejer sig om at få borgere i den arbejdsdygtige alder til at stå til rådighed for arbejdsmarkedet, ligger Danmark i top sammenlignet med andre EU-lande. Det fremgår af EU-Kommissionens såkaldte 2015-Ageing Report fra juli i år, hvor der er regnet på erhvervsfrekvensen i EU-landene frem mod 2030. Her ligger Danmark nummer fem.
Arbejderbevægelsens Erhvervsråd har på baggrund af tallene fra EU regnet på den strukturelle beskæftigelse i Danmark frem mod 2030. Omkring 2,4 procent, eller hvad der svarer til 170.000 stillinger, vil den strukturelle beskæftigelse blive øget med.
Ifølge Arbejderbevægelsens Erhvervsråd bør de nye tal medføre et mindsket fokus på at øge udbuddet af arbejdskraft i de økonomiske reformer til fordel for en opkvalificering af arbejdskraften.
»Det sidste årtis reformer har skabt et godt udgangspunkt for at få flere folk ud på arbejdsmarkedet. Det, som mangler i ligningen, er, at vi får høstet afkastet af de her reformer,« siger Erik Bjørsted, chefanalytiker i Arbejderbevægelsens Erhvervsråd.
Ifølge Erik Bjørsted høstes der bedst ved at sørge for at uddanne de mennesker, der er aftagere af virksomhedernes opslåede stillinger.
»Hvis vi hænger i vækstbremsen de kommende år, er det ikke på grund af for lavt arbejdsudbud. Problemet er, om folk har de kompetencer, som virksomhederne har behov for,« siger Erik Bjørsted.
Succesfuld politik
Netop at øge arbejdsudbuddet har været essensen af dansk økonomisk politik det seneste årti. Velfærdsaftalen fra 2006, Forårspakke II (2009), Genopretningsaftalen (2010) og aftalen om senere tilbagetrækning fra 2011 er hovedårsagerne til, at arbejdsudbuddet er vokset så kraftigt, og Danmark ligger nummer fem i EU-rapporten. Der er ikke desto mindre bred enighed om, at Danmark fortsat skal gennemføre tiltag, der vil øge udbuddet af arbejdskraft yderligere. I den seneste kvartalsrapport fra Nationalbanken står der således, at »det er vigtigt, at den økonomiske politik, herunder dagpengereform og en eventuel skattereform, har fokus på at øge arbejdsudbuddet«.
I sin tid som statsminister lavede Helle Thorning-Schmidt (S) reformer, der øgede udbuddet med 30.000 mennesker, og sidste gang Lars Løkke Rasmussen (V) holdt embedet, fik han tallet op med 80.000.
Det er især den forhøjede tilbagetrækningsalder, der øger udbuddet af arbejdskraft. Danmark er således ét af kun tre lande i Europa, hvor den gennemsnitlige pensionsalder stiger med mere end tre år frem mod 2030. Og hvis man forlader sig på at tro på den mere usikre del af analysen, 2060-fremskrivningerne, vil den danske tilbagetrækningsalder på ca. 68,5 år være den højeste i Europa til den tid.
Ikke nok
Mads Lundby Hansen, der er cheføkonom i den borgerligt-liberale tænketank CEPOS, mener imidlertid ikke, at tallene bør føre til et opgør med den hidtidige politik. Tværtimod kan mere af det samme gøre, at arbejdsmarkedet bliver bedre tilpasset et opsving i økonomien:
»Selv om vi ligger relativt pænt i forhold til andre lande, så er der fortsat mange lavthængende frugter i forhold til reformer, der kunne øge arbejdsudbuddet yderligere,« siger Mads Lundby Hansen, der især er kritisk over for den nye dagpengeaftale.
Dagpengeaftalen har givet en minuseffekt 800 job. Det er ikke godt nok, mener CEPOS’ cheføkonom. Han peger på, at en 10 procents reduktion i dagpengene vil øge beskæftigelsen med 13.000 personer, og en forkortelse fra to til ét år vil få yderligere 20.000 i arbejde.
»Dagpengemodtagere er generelt nogle af de mest arbejdsmarkedsparate overførselsindkomstmodtagere. Lige nu er der alt for mange nyuddannede på dagpenge. Ved at reducere dimittendsatsen på dagpengeområdet ville nyuddannede hurtigere finde job,« siger Mads Lundby Hansen.
– Er de ikke på dagpenge, fordi der ikke er efterspørgsel efter dem?
»Der er masser af ledige job på det danske arbejdsmarked, som i dag bliver taget af østeuropæere. Jeg er glad for, de er her. Men jeg ser gerne, at endnu flere danskere tager de job. Jeg ser ikke noget problem i, at en nyuddannet tager et job bag kassen eller kører med post, mens vedkommende aktivt søger job.«
Det er desuden nødvendigt med flere reformer nu for at vise rettidig omhu for fremtidens arbejdsmarked, mener CEPOS, der anbefaler en beskæring i kontanthjælpen, fjernelse af efterlønnen, forbedret integration og hævet pensionsalder.
»Der er en reel risiko for flaskehalse på arbejdsmarkedet i de kommende år, ligesom vi så det i 00’erne. I de år måtte virksomhederne på grund af manglende arbejdskraft sige nej til ordrer, og det kostede på velstanden,« siger Mads Lundby Hansen. En flaskehals opstår, når en virksomhed ikke kan finde den rette arbejdskraft til sine ledige stillinger.
Erik Bjørsted fra Arbejderbevægelsens Erhvervsråd fraråder til gengæld, at man fokuserer ensidigt på at skaffe flere hænder til arbejdsmarkedet. Lige så vigtigt er det, hvad de hænder kan håndtere.
»Jeg har ikke noget imod, at man tænker i at få flest mulige ud på arbejdsmarkedet,« siger Erik Bjørsted. »Skoen trykker i forhold til de kvalifikationer, danskere på arbejdsmarkedet har. Der er behov for reformer, som opkvalificerer arbejdsstyrken. Det vil kunne øge produktivitetsvæksten og samtidig have den effekt, at manglen på specialiseret arbejdskraft kan undgås i de kommende år.«

