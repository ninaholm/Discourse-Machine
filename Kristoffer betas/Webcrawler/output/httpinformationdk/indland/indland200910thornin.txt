Thorning: Regeringen bryder velfærdsforlig
Det er et brud på velfærdsforliget, når regeringen vil udmønte Globaliseringspuljen alene med Dansk Folkeparti, siger Helle Thorning. Velfærdsaftale er fortid


 Socialdemokraternes formand, Helle Thorning-Schmidt, er rystet over, at regeringen har besluttet sig for at udmønte Globaliseringspuljen alene med Dansk Folkeparti og uden om Socialdemokraterne og De Radikale.
 - Når regeringen laver en aftale med Dansk Folkeparti, så har den reelt brudt velfærdsaftalen, siger hun til TV2 News med henvisning til, at Globaliseringspuljen og velfærdsforliget om blandt andet efterlønnen i hendes øjne hænger uløseligt sammen og er et forlig, som S og R er en del af.
 Hun afviser, at Socialdemokraterne selv har meldt sig ud af forhandlingerne og forliget.
 - Vi trækker os ikke fra noget som helst, men vi må konstatere, at regeringen har brudt forliget, siger hun.
 Socialdemokraterne ser det som en meget vidtrækkende beslutning, som gør det svært at stole på politiske aftaler. Og så siger Thorning, at det ligner aftalt spil.
 - Der er meget, som tyder på, at det her er et planlagt forløb, hvis de allerede nu er klar til at udmønte pengene. Det har været planlagt, at vi skulle ud, siger hun.
 Hun reagerer på, at regeringen torsdag eftermiddag har annonceret, at den vil udmønte midlerne fra Globaliseringspuljen alene sammen med Dansk Folkeparti.
 Socialdemokraterne mener, at det brede forlig om efterlønnen er fortid, hvis det sker.

