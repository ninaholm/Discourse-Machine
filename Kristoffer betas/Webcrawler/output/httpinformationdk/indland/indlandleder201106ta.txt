Tal om prostitution



 I debatten om prostitution og forbud mod købesex er der både brug for valide tal, og for at der bliver talt nuanceret om de prostituerede, der ikke er en homogen gruppe. Begge dele leverer den hidtil største kortlægning af prostitution i Danmark, som Det Nationale Forskningscenter for Velfærd  SFI, udgav i går. Men SF's ligestillingsordfører, Pernille Vigsø Bagge, bryder sig tilsyneladende ikke om SFI-tallene, for de giver hende ikke faktuelt rygstød, når hun vil kriminalisere købesex. Forskerne bag rapporten vurderer, at de udenlandske kvinder har overtaget markedet på gaden, mens de danske gadeprostituerede kun udgør et så lille et antal, at forskerne havde svært ved at finde nogen, da de gik rundt i miljøet i to dage. Selv om de observerede 13-15 danske prostituerede ikke er fremkommet ved samme optællingsmetode som de 600 udenlandske prostituerede, forskerne kan estimere sig frem til, fastholder antropolog Jens Kofod, at gadeprostitutionen er totalt forandret, hvilket er åbenbart for det blotte øje på Vesterbro.
Men Vigsø Bakke vil have kigget nærmere på SFI-undersøgelsen. Socialdemokraternes Mette Frederiksen er også kritisk over for tallene. Med baggrund i dem kan heller ikke hun længere hente skyts til argumenter om, at prostitution i dag er et massivt socialt problem, der kun skyldes overgreb i barndommen eller stofafhængighed. KFUK's Reden, et værested på Vesterbro,  har i flere år opgivet forkerte tal om antallet af prostituerede til Servicestyrelsen, som hører under Socialministeriet.
Ministeriet måtte derfor nedjustere antallet fra 5.500 til 3.500, fordi Reden, der er blevet kritiseret for have egeninteresser i prostitutionsbekæmpelse, havde brugt en 'fejlbehæftet optællingsmetode'. Men når SFI, som man dårligt kan beskylde for at være bias i den polariserede prostitutionsdebat, kommer frem til et endnu lavere tal, 3.200, passer det altså ikke S og SF at indse, at udenlandsk prostitution først og fremmest skal bekæmpes som et fattigdomsproblem. Måske skulle de to partier stå ved, at de er ude i moralsk ærinde  i stedet for at gemme sig bag en diskussion om tal.
I hvert fald vil det klinge hult næste gang S og SF beskylder Dansk Folkeparti for symbolpolitik.

