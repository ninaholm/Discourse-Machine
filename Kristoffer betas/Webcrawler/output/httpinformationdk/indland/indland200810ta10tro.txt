Ta' 10 af troværdigheden?
Benzinselskabet Q8 har for et hemmeligt beløb købt sig ind i trafiksikkerhedskampagnen 'Ta' 10 af farten' og fået lov til at sælge kioskvarer med sloganet 'Ta' 10 af prisen'. Det kan forvirre, siger Sjællands Færdselssikkerhedsudvalg
Det underminerer seriøsiteten af trafiksikkerhedsbudskabet -Ta- 10 af farten-, at det via sloganet -Ta- 10 af prisen- kædes sammen med salg af nogle kioskvarer i Q8, som intet har med trafiksikkerhed at gøre, mener kommunikationsekspert.


 Langs vejene står for tiden plakater med følgende opfordring til trafikanterne: 'Ta' 10 af farten'. 
Samme budskab findes på hundreder af Q8-benzinstationer, dog suppleret med kæmpeplakater og bannere med sloganet 'Ta' 10 af prisen'. På disse plakater er der ikke et billede af et speedometer, men af kioskvarer som cola og kager, der i bundter er 10 kroner billigere i kampagneperioden.
Information har spurgt kommunikationsekspert fra Københavns Universitet, lektor Klaus Kjøller om fælleskampagnen for lavere fart og højere kiosksalg kunne kaldes 'Ta' 10 af troværdigheden'.
"Det underminerer seriøsiteten af trafiksikkerhedsbudskabet, at det via sloganet 'Ta' 10 af prisen' kædes sammen med salg af nogle kioskvarer, som intet har med trafiksikkerhed at gøre," siger Klaus Kjøller.
En af de store brugere af kampagnematerialet er Sjællands Færdselssikkerhedsudvalg. Frank Hagerup, der sidder i sekretariatet for dette udvalg, giver delvist Klaus Kjøller ret.
"Det kan være vanskeligt at vurdere troværdigheden," siger Frank Hagerup, men tilføjer så: "'Ta' 10 af prisen' kan forvirre lidt i billedet."
Han henviser i øvrigt til Rådet for Større Færdselssikkerhed, der står bag kampagnens udformning.
Prisen for en sponsor
Hos Rådet for Større Færdselssikkerhed siger vi til direktør Anders Rosbo:
- Information vil gerne stille dig et par spørgsmål om den nye kampagne 'Ta' 10 af prisen'...
"Du mener 'Ta' 10 af farten'?"
- Nej, 'Ta' 10 af prisen', som er Q8's bidrag til kampagnen. Har Rådet for Større Færdselssikkerhed været inde over det slogan?
"Ja, vi har godkendt al egen-eksponering hos sponsoren."
- Finder du, at det fremmer troværdigheden af trafiksikkedsbudskabet, at det kædes sammen med kiosktilbud?
"Det ser jeg ingen problemer i. Det er jo ganske uskyldigt. Vi har takket været sponsoren opnået en meget stor synlighed for trafiksikkerhedskampagnen."
- Der er både skatteyderpenge og sponsorpenge i kampagnen. Hvor meget har Q8 bidraget med?
"Det må jeg ifølge vores aftale med Q8 ikke fortælle," siger direktøren for Rådet for Større Færdselssikkerhed.

