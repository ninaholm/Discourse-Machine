Jeg er dansk, derfor drikker jeg
Vil man forstå danskernes alkoholkultur, er det ikke nok at vide, ’hvor meget’ og ’hvor tit’ vi drikker. Det afgørende er ’hvor’ og ’med hvem’. Ny ph.d.-afhandling fremhæver drikkekontekstens betydning som nøglen til at forstå og ændre vores alkoholvaner
Alt afhænger af konteksten: Så længe vi drikker sammen med andre er det socialt acceptabelt, men sidder man alene på en bænk med en bajer, betragtes man som misbruger.


 Du ser en mand. Han sidder på en bænk i en park og drikker en øl. Hvad tænker du? At han er dranker, at hans trang til alkohol er ude af kontrol, at hans vennekreds er smuldret, og at han derfor nu er overladt til sit eget ensomme selskab. Du tænker, at det er lidt trist. Du ser fire mænd. De sidder i en rundkreds på græsset i den samme park med to kasser bajere imellem sig. Hvad tænker du? At de har noget at fejre, måske en studentereksamen eller en lønforhøjelse, at de er gode venner, at de hygger sig i hinandens selskab. Du tænker, at det er livskvalitet.
Da Mette Grønkjær fra Forskningens Hus i Aalborg for tre år siden gik i gang med sin ph.d. var det med et andet fokus end de fleste andre danske alkoholforskere. I stedet for at se på alkoholmængde og -frekvens, ville hun se på den kultur, der omgiver vores alkoholforbrug.
»Udgangspunktet var at anlægge et helt nyt perspektiv på alkoholforskningen ved at inddrage drikkekonteksten – altså den måde, vi drikker vores alkohol på – og så spørge til de herskende normer: Hvor er det okay at drikke, og hvor er det ikke okay?«
Hvor meget vi drikker, er ifølge Mette Grønkjær stadig interessant ud fra et rent sundhedsmæssigt perspektiv. Men antallet af genstande er ikke afgørende for, om vores forbrug betragtes som socialt acceptabelt. Det afgørende er, hvor og hvordan vi drikker dem.
»Om vi drikker meget eller lidt, er faktisk fuldstændig irrelevant i forhold til den sociale accept – så længe vi drikker sammen med andre,« siger forskeren, der i sin undersøgelse har kombineret kvantitativ data om danskernes alkoholvaner med en række nye fokusgruppeinterview.
»Deltagerne fortalte levende om de steder, de drak og ikke drak, og de var eksempelvis alle enige om, at det ikke er så smart at sidde på en bænk og drikke en enkelt øl. Det signalerer, at man har et problem. Men man kan sagtens sidde i parken sammen med nogle venner og drikke en hel trækvogn fuld af bajere – så længe man kalder det en skovtur, er det okay.«
Drikkepres
Mette Grønkjærs budskab til sine forskningskolleger er dette: Vi kan godt fortsætte med at måle og veje, hvor mange liter alkohol, danskerne drikker – men hvis vi ikke forstår den kultur, som omgiver vores alkoholforbrug, så kan det være lige meget.
»Hvis vi vil rette nye sundhedsinitiativer mod alkoholforbrug – og det er der gode grunde til at gøre – så må vi først forstå, hvad vores alkoholkultur ’gør’, og hvad den ’tænker’.«
Så hvad tænker vores alkoholkultur? Den tænker, at fordi alkohol og fuldskab er bredt accepteret i festligt lag, så bliver alkohol og fuldskab også forventet i festligt lag. Med accepten følger forventningen.
»Der hersker et usynligt, men massivt kulturelt drikkepres i vores samfund, som gør det meget svært at sige nej tak til alkohol,« siger Mette Grønkjær.
Det er et pres, de fleste af os kender, og som ofte kommer til udtryk i vendinger som: ’Du kan da godt lige tage en enkelt’, ’er du kedelig?’, ’er vi ikke godt nok selskab eller hva’?’
»Hvis du ikke drikker, sætter du dig ikke bare uden for fællesskabet – dit fravalg opleves også som en indirekte kritik af fællesskabet,« forklarer Mette Grønkjær.
»Som én fra mine fokusgrupper sagde: Det er ikke normalt ikke at drikke alkohol. Og det stemmer meget godt overens med de andre tal, vi har på det her område. For eksempel at der kun er syv procent af den danske befolkning, som slet ikke drikker – og at det for de flestes vedkommende enten skyldes, at de er holdt op, eller at de har specifikke religiøse grunde til ikke at gøre det.«
Kulturelle billeder
Men det sociale gruppepres er ikke den eneste tvang, som omgiver vores alkoholvaner. Ifølge Mette Grønkjær hersker der også et kulturelt pres, som bedst lader sig opsummere i sætningen: ’Jeg er dansk, derfor drikker jeg.’
»Der er et drikkepres, som ikke er knyttet til almindelig gruppedynamik, men til forestillingen om dansk identitet. Til hele den måde, vi identificerer os på som danskere. Som en af deltagerne siger: Jeg er lige blevet 30, så nu skal jeg jo til at drikke et glas rødvin, mens jeg laver mad. Det er et kulturelt pres. Der står ikke syv gutter og siger: Kom nu, drik! Det er et indre pres, som er tilvejebragt af en række kulturelle billeder,« forklarer Mette Grønkjær.
En undersøgelse foretaget af Ugebrevet Mandag Morgen viste i 2009, at 30 procent af danskerne har prøvet både at servere og drikke alkohol, selv om de ikke havde lyst. Undersøgelsen viste samtidig, at de mest acceptable undskyldninger for at undslå sig at drikke er, hvis man skal køre bil, eller hvis man er gravid.
»At det er usundt, at man er træt, eller at det feder går simpelthen ikke. Vi synes ikke, det er i orden,« siger Mette Grønkjær.
»Vi havde en kvinde i gruppen, der gav udtryk for, at hun var så træt af altid at blive spurgt, at hun til sidst løj og sagde, at hun var på antabus. Det var den eneste undskyldning, hun kunne slippe af sted med – og resultatet var, at der ikke længere var nogen, som gad at snakke med hende. Men hun fik dem trods alt til at holde op med at spørge.«
Ifølge Mette Grønkjær ser man de samme mønstre og tendenser gå igen i såvel de ældre som de yngre generationer.
»Det er ikke kun noget, man ser blandt gymnasieelever. Også blandt de 70-årige sidder man og taler om at være Karen Kedelig.«
– Hvordan er dit eget forhold til alkohol?
»Jeg falder vist nok ind under den kategori, der hedder en ’normalforbruger’. Det er en, der drikker, men som forsøger at drikke under genstandsgrænserne. Men altså, jeg er jo en del af den samme kultur som alle andre.«

