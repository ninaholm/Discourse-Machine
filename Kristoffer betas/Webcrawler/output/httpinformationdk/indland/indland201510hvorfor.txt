Hvorfor er DSB ikke menneskesmuglere?
46 danskere er blevet tiltalt for menneskesmugling i løbet af september. Men den største transportør af illegale indvandrere, DSB, er ikke anklaget for noget
Flygtninge på Flensborg Station venter på at tage med DSB-toget gennem Danmark. I modsætning til 46 private danskere er DSB ikke blevet tiltalt for menneskesmugling.


 Guderne skal vide, at DSB kunne bruge lidt positiv pr. Under flygtningekrisens mest hektiske dage i september bød en gylden mulighed sig pludselig til. Tusinder af flygtninge brugte statsbanerne til at køre gennem Danmark. I første omgang annoncerede DSB, at flygtningene kunne køre gratis med deres tog, eller det var i hvert fald sådan, Avisen.dk oversatte underdirektør Anette Haugaards besked: »Vi har bedt vores personale om at udvise konduite i den her særlige situation. Og der er mulighed for at dispensere i forhold til vores normale billetteringskoncept.
Læs også: Dengang Danmark gik foran for at beskytte verdens flygtninge
Men ifølge Udlændingelovens § 59, stk. 8, nr. 1, er det »strafbart forsætligt at bistå en udlænding med ulovligt at indrejse i eller gennem landet,« og sådan en handling kan blive straffet med bøde og op til 2 års fængsel. Paragraffen er blevet brugt til at rejse tiltale mod 30 af de danskere, der under kaossets kulmination stillede biler og både til rådighed for at få flygtningene til Sverige. Nu har Johanne Schmidt Nielsen (EL) spurgt justitsminister Søren Pind (V), om han vil »sikre, at alle private borgere, der i september 2015 har bistået udlændinge uden opholdstilladelse med at rejse gennem landet, behandles på samme måde som DSB i den forbindelse?«
Umiddelbart juridisk muligt
Information stiller spørgsmålet videre til juraprofessor på Aarhus Universitet Jens Vedsted-Hansen:
»Jeg kan ikke se, hvad der skulle være til hinder for tilsvarende at bruge lovens § 59 stk. 8 på selskaber. Der kan også her gives bødestraf, så det er ikke et spørgsmål om personligt strafansvar for direktion eller andre ansatte,« siger professoren.
Læs også: 'Hvis vi ikke var der, hvordan skulle de så kunne flygte'
Han påpeger, at loven tidligere er blevet brugt til at straffe flyselskaber, der har transporteret flygtninge, men vurderer samtidig, at det kan være sværere at gøre selskabsansvaret gældende for DSB end for enkelte personer.
»Men for begge slags tiltale skal det kunne bevises, at der har været tale om forsætlig bistand til ulovlig adfærd, og det sidste er vel ikke helt indlysende i alle de tilfælde, der har været omtalt i medierne.«
Blandt de tiltalte er en 41-årig mand fra Aarhus, der er tiltalt for menneskesmugling efter paragraf 59, fordi han i september hjalp fem syriske flygtninge med at købe billetter til Grenå-færgen. Ifølge politiet blev manden stillet en bøde på mellem 2.000 og 5.000 kr. i udsigt.
46 tiltalt, ikke DSB
Justitsminister Søren Pind har stillet Johanne Schmidt-Nielsens spørgsmål videre til Rigsadvokaten, som oplyser, »at de [regionale statsadvokater, red.] ikke er bekendt med sager vedrørende DSB, og Rigsadvokaten er heller ikke bekendt med, at politikredse agter af egen drift at indlede en efterforskning mod DSB.«
I svaret fra justitsministeren står der, at politiet og anklagemyndigheden har »stor« fokus på kampen mod menneskesmugling. Navnlig med henblik på personer, som mod betaling eller på organiseret vis har hjulpet udlændinge ind og ud af Danmark.
Ved et pressemøde 22. september fortalte rigspolitichefen, Jens Henrik Højbjerg, flankeret af Søren Pind, at 46 personer var blevet tiltalt for menneskesmugling. 16 under Straffeloven og 30 under Udlændingeloven.
»Vi har ikke lettet foden på speederen i forhold til vores menneskesmuglerindsats. Tværtimod,« tilføjede han.
Forventede ikke tiltale
Ved flygtningekrisens begyndelse sagde forkvinden for organisationen Refugees Welcome, Michala Bendixen, til Ekstra Bladet, at man skulle passe på med at transportere flygtninge. Lovgivningen skelner nemlig ikke mellem smugling og hjælp:
»Jeg tror ikke, at folk, der vælger selv at tage affære, bliver anklaget, hvis der er mange, som gør det. Jeg har svært ved at forestille mig, at 500 danskere bliver anklaget for menneskesmugling,« sagde Michala Bendixen dengang.
Men en måned og 46 anklager senere har virkeligheden vist sig at være en anden.
»Det undrer mig, at man retsforfølger dem. Det var særlige omstændigheder, hvor DSB også gjorde noget ud over de normale regler. Det er virkelig bizart,« siger hun.
EL: Absurde regler
Men hvorfor vil Enhedslisten straffe DSB for at hjælpe flygtninge på vej?
»Vi ønsker ikke at straffe DSB, men at udstille, at reglerne er absurde, og opfordre til, at de ændres,« siger folketingsmedlem for Enhedslisten Nikolaj Villumsen til Information og tilføjer:
»Det er absurd, at mens almindelige borgere har fået bøder for at transportere flygtninge, så har DSB transporteret tusinder uden at få nogen straf.«
»Den danske udlændingelovgivning på dette område er alt for hård. Det kan ikke være rigtigt, at danskere, som uselvisk og uden at kræve penge for det hjælper mennesker på flugt fra krig og forfølgelse med transport, skal kunne straffes efter en paragraf, der giver op til to års fængsel.«

