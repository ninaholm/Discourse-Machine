Tre grunde til at Thorning bliver statsminister - og tre imod
Socialdemokraterne går til kongres med meningsmålinger på vippen. En føring er sat over styr og forløbet frem til valget er helt uforudsigeligt


 Politik er uforudsigeligt, og med måske et år til næste valg kan meget ske. Lige nu vipper flertallet for rød og blå blok frem og tilbage.
I går viste en måling foretaget af Megafon for Politiken og TV 2, at blå blok med statsminister Lars Løkke Rasmussen (V) i spidsen kan mønstre et flertal for første gang i 2010, og i Jyllands- Posten i går viste en anden måling, at S-formanden atter er danskernes foretrukne statsministerkandidat.
I dag mødes Socialdemokraterne til kongres i Aalborg. Alle øjne vil være rettet mod Helle Thorning-Schmidt, som ifølge Socialdemokraterne selv nu har rejst sig fra sommerens belastende skattesag. Kan hun levere den tale, der bringer hende tilbage i kampen, og kan hun blive statsminister  i Danmark?
Tre ting taler for, at hun vinder næste valg. Og tre imod.
For: Krav om nye ansigter
Helle Thorning-Schmidts bedste kort lige nu er, at VK-regeringen er slidt ned, og vælgerne vil gerne se nye ansigter. Den slags kører i otte-ti års moduler, så forventes der systemskifte.
Venstre forsøgte at slippe ud af pendulets lovmæssighed ved at skifte statsminister og gennemføre en meget omfattende rokade på ministerposterne sidste år. Men politikken er på mange måder den samme, diskussionerne de samme og afhængigheden af Dansk Folkeparti den samme, så fornemmelsen af fornyelse er til at overse.
Til gengæld tegner det tætte parløb mellem S og SF og de to frontfigurer, Helle Thorning-Schmidt og Villy Søvndal, en fornyelse af ansigter og en i hvert fald på papiret ny politisk kurs. Mange vil tænke, at de to skal have en chance, og alene det vil betyde flere vælgere over midten.
For:  Ny alliance mellem lønmodtagere og veluddannede i byerne
Noget tyder på, at den økonomiske krise og truslen mod arbejdspladser og velfærd får en del af den store middelklasse af almindelige lønmodtagere til at flytte sig mod de partier, som traditionelt har prioriteret job og offentlig sektor højt. Den alliance, som det lykkedes Anders Fogh Rasmussen at etablere mellem borgerlige intellektuelle og middelklassen i opgøret med kulturradikale - hvor diffust et begreb, det måtte være - kan etableres af Villy Søvndal og Helle Thorning-Schmidt med modsat fortegn. Flere tilløb er gjort fra de to partier, uden at fronten står knivskarpt, men hovedmodstanderen i en sådan vælgeralliance vil være Dansk Folkeparti og alt, hvad partiet har bidraget til af nationalt fokus og begrænsning af den personlige frihed. Det vil appellere til en god bid af de borgerlige vælgere i middelklassen, hvis det kan gøres uden at give køb på den stramme indvandrerpolitik.
For: Skandalesager og strid  i den borgerlige lejr
Jo længere tid en regering sidder, des flere sager dukker der op, og Thorning-Schmidts chance kan blive, at sagen om overbetaling af privathospitaler eller andre eksploderer på et tidspunkt. Desuden er der optræk til, at sammenholdet i den borgerlige lejr sættes på prøve af Liberal Alliances fremgang. Dansk Folkepartis krav om ministerposter er alvorligt ment, og det vil være til- tagende, jo mere et valg nærmer sig, og statsministerens afvisning vil være tiltagende skarp. Dertil kommer de  politiske uenigheder med Dansk Folkeparti, som vedvarende vil forsøge at kopiere Socialdemokraterne med hensyn til bevarelse af velfærd, imens Liberal Alliance og Konservative i intern strid om de samme vælgere vil trække mod skrappe velfærdsreformer og store skattelettelser. De skærpede fløje svækker regeringen i en kommende valgkamp.
Imod: Krisetider giver  troværdighed til  den siddende regering
Det, der først og fremmest taler imod, at Thorning-Schmidt kan vinde, er, at hendes økonomiske politik tilsyneladende ikke er overbevisende. Økonomisk krise betyder traditionelt, at vælgerne søger mod det trygge, og Lars Løkke Rasmussen spiller dygtigt på sin troværdighed i forhold til at løse de økonomiske udfordringer. Tiden er ikke til eksperimenter med socialisterne  i den røde blok, hvis økonomiske politik ikke hænger sammen, siger V og K.  S og SF skal spille ud med flere forlag, hvis billedet skal vendes.
Imod: Europa er blevet blåt
De konservative og liberale partier vinder for tiden i hele Europa. Se blot på Storbritannien og Sverige. Det kan blive ganske svært for S og SF at trænge igennem denne politiske megatrend. De borgerlige har vundet troværdighed af den økonomiske krise, og samtidig er det slet ikke lykkedes socialdemokratierne i Europa at tegne en anden vej ud af krisen end besparelser og balance i de offentlige udgifter. Mange på den røde europæiske fløj prøvede at tale imod nedskæringspolitikken og argumentere for en traditionel ekspansiv økonomisk politik i krisetider. Men røsterne forstummer, og argumenterne i en global åben markedsøkonomi, hvor Grækenland er det store skræmmebillede, har svært ved at trænge igennem. Når det gælder årsagen til krisen og regulering af finansverdenen, er det heller ikke i Danmark lykkedes at score point på argumenter om griskhed og casinoøkonomi.
Imod: Skattesag og strid med  de radikale
I lighed med de borgerlige har Helle Thorning-Schmidt sit at slås med af sager og uro i blokken. De Radikale har besluttet sig for at stå frit frem til næste valg forstået på den måde, at de ganske vist peger på Thorning-Schmidt, men ikke ønsker at koordinere holdninger og politiske udspil mere end højst nødvendigt. S og SF har reageret med at isolere De Radikale på udlændinge- og skatteområdet, og den konflikt vil naturligvis spidse til i en valgkamp, hvis man ikke forinden får en gensidig forståelse af uenighederne. Skattesagen mod Helle Thorning-Schmidts mand er i dag den mindste trussel mod hende. Til gengæld er den sag gjort af et stof, som betyder, at den kan eksplodere helt og aldeles, hvis nye oplysninger kommer frem.


