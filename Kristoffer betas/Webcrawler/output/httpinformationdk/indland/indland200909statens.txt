Staten spilder milliarder på anbringelser
Staten bruger årligt tocifrede milliardbeløb på at anbringe børn, men det er spildte penge, fordi kommunerne overlader de unge til sig selv, når de fylder 18 år. Det mener eksperter og fagfolk, der peger på, at en tredjedel af de unge i fængslerne er tidligere anbragte børn


 Når kommunerne ikke sørger for at følge op på anbragte unge, når de kommer ud af anbringelsen, så er det ligesom at smide flere milliarder af statens kroner ud. Det mener fagfolk og eksperter, der kritiserer det manglende såkaldte efterværn for anbragte unge i Danmark.
»Man spilder milliarder af kroner. Den indsats, man allerede har ydet, går tabt, når den unge pludselig står helt alene. Vi investerer så mange penge i anbringelser, og derfor virker det decideret tåbeligt, at man ikke sørger for at give de unge et ordentligt opfølgende forløb,« siger Inge Bryderup, der er forsker og lektor på Danmarks Pædagogiske Universitetsskole og forfatter til flere bøger om anbragte unge.
Kommunerne bruger over 1o mia. kr. om året på at anbringe børn i plejefamilier eller på institutioner, og det er penge, som Benny Andersen, der er næstformand for fagforeningen Socialpædagogerne, også mener, går tabt.
»De pædagoger, som arbejder med anbragte unge, oplever i høj grad, at deres indsats er forgæves, fordi det, de unge har lært under anbringelsen, forsvinder op i den blå luft, når man bare overlader dem til sig selv, når de fylder 18 år,« siger han.
En ny undersøgelse fra Ankestyrelsen, der beror på tal fra 2006 til 2008 viser, at 75 procent af de anbragte unge ikke får det såkaldte efterværn, og det betyder i de fleste tilfælde, at kommunen slipper dem helt, når de fylder 18 år.
Jette Wilhelmsen, der er projektleder for Børns Vilkår, mener også, at det er en kostelig affære.
»Når de unge bare fra den ene dag til den anden bliver sluppet efter at have levet et institutionsliv, så er de prisgivet på forhånd, og der er stor risiko for social deroute,« siger hun.
Fylder fængslerne
En ny undersøgelse fra Arbejderbevægelsens Erhvervsråd viser, at 35 procent af de 18-29-årige, der sidder i fængsel, er tidligere anbragte børn.
John Hatting, der er formand for Kriminalforsorgsforeningen, mener, at der er en klar sammenhæng mellem den manglende efterværnsindsats og de mange tidligere anbragte unge, som fylder fængslerne.
»Det viser med al tydelighed, at vi har et socialt system, der opgiver de unge. De oplever en meget brat overgang til voksenlivet, og de sociale kompetencer, de har lært, aflærer de igen. De, der ikke har ressourcer nok selv, går simpelthen i hundene og bliver misbrugere eller kriminelle,« siger han.
Undersøgelsen fra Arbejderbevægelsens Erhvervsråd viser også, at den faktor, der har størst betydning for, om en person i alderen 18 til 39 år sidder i fængsel, er om personen har haft en såkaldt 'børnesag', hvor kommunen har været inde over personens opvækst på grund af problemer i familien.
»Det er graverende, at vi i Danmark går rundt og tror, at vores sociale indsats er meget seriøs, når alle tallene viser, at den ikke virker,« siger John Hatting.
Reform uden effekt
I 2006 blev reglerne for anbringelser revideret med den såkaldte Anbringelsesreform. Allerede dengang var politikere og forskere opmærksomme på, at efterværnsindsatsen i kommunerne ikke fungerede, samtidig med at den var afgørende for, om den unge klarede sig godt efter anbringelsen.
»De unge har massive behov, når de bliver udsluset af kommunen. De har haft en turbulent opvækst, en afbrudt skolegang, og dagligdagsting som opvask og madlavning har de ikke lært. Det er unge uden et voksennetværk, og derfor har de brug for den professionelle støtte,« forklarer Tine Egelund, der er forsker på børneområdet ved Det Nationale Forskningscenter for Velfærd (SFI).
Det blev derfor skrevet ind i Serviceloven, at »kommunalbestyrelsen skal tilbyde hjælp til unge i alderen 18 til 22 år, når det må anses for at være af væsentlig betydning af hensyn til den unges behov for støtte«.
En undersøgelse fra Ankestyrelsen viser dog, at der ikke er flere unge, der modtager en efterværnsindsats efter reformen.
Ifølge Inge Bryderup er det, fordi kommunerne ikke yder en efterværnsindsats for de unge, der har brug for den.
»Jeg ved ikke, hvordan man skal få kommunerne til at overholde loven i stedet for at omgås den. Det er en politisk opgave,« siger Inge Bryderup.
Formand for Børne- og Kulturudvalget i Kommunernes Landsforening Jørn Sørensen siger dog til Information, at opgaven løses rigtigt i de forskellige kommuner.
»Det har aldrig været meningen, at alle anbragte unge skulle i efterværn. Jeg mener, at de, der har brug for hjælp, får den.«
Socialpædagoger råber op
Den udlægning kan Benny Andersen slet ikke nikke genkendende til.
»Kommunerne tilbyder ikke efterværn i den grad, de skal, og det er simpelthen en katastrofe. Mange af vores medlemmer oplever, at de unge kommer og banker på deres dør, fordi de ikke kan få den hjælp, de har brug for, efter anbringelsen ophører,« forklarer han.
Benny Andersen kan ikke forestille sig andre forklaringer, end at kommunerne tænker i kroner og øre.
»Det må være kassetænkning, selv om jeg gyser ved tanken om det,« siger han.
John Hatting mener også, at kommunerne har misforstået opgaven.
»De baserer deres faglige vurderinger på, hvor mange penge, der er i kassen, og det betyder, at de unge ikke får den hjælp, de har brug for,« siger han.


