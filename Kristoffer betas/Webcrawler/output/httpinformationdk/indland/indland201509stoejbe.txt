Da Støjberg narrede verden
Udlændingeministeriet er tilsyneladende lykkedes med at sprede budskabet om, hvor restriktive de danske regler er for asylansøgere. Men de mest opsigtsvækkende punkter i ministeriets annonce har slet ingen relevans for langt størstedelen af de syriske flygtninge
Udlændingeminister Inger Støjberg (V) har kaldt de omstridte flygtningeannoncer saglige og nøgterne. Ifølge eksperter er de dog snarere vildledende.


 Historien gik verden rundt, da Inger Støjbergs (V) længe ventede flygtningeannonce i mandags blev indrykket i en række libanesiske aviser og hængt op på danske asylcentre. Med kongekrone og stempel fra det danske Udlændingeministerium i bunden.
Internationale medier som New York Times og BBC hæftede sig ved annoncen, som blandt andet fremhæver de stramninger, den tidligere og nuværende regering har gennemført på flygtningeområdet.
»Formålet er at informere sagligt og nøgternt om forholdene i Danmark, som regeringen er i fuld gang med at stramme op på,« skrev Inger Støjberg på sin facebookprofil.
Men annoncen er misvisende, idet flere af de regler, den fremhæver, kun gælder for et fåtal af de syriske flygtninge. Det mener en række eksperter, der vurderer, at annoncens modtagere dermed får et forkert indtryk af forholdene i Danmark. Ifølge eksperterne har annoncen nærmere til hensigt at manipulere end at informere »sagligt og nøgternt« om den danske lovgivning.
»Man lader, som om at reglerne omfatter alle, der kommer fra Syrien,« vurderer jurist og adjunkt ved Aalborg Universitet Jesper Lindholm, der også er tidligere ansat ved FN’s Flygtningehøjkommissariat.
Vildledning
For det første står der i annoncen, at »udlændinge med midlertidig opholdstilladelse ikke har ret til familiesammenføring gennem det første år«. Det gælder dog kun flygtninge, der falder under udlændingelovens paragraf 7, stk. 3, som blev vedtaget af den tidligere regering i 2014. Tal fra Udlændingestyrelsen viser, at kun 6,2 procent af de flygtninge, der har fået asyl i Danmark i 2015, falder i den kategori.
Langt størstedelen af flygtningene får asyl i henhold til Flygtningekonventionen og kan derfor få familiesammenføring allerede efter tre måneders tid.
Generalsekretær i Dansk Flygtningehjælp Andreas Kamm kalder annoncen for »vildledende« og »egnet til fejllæsning«.
»Det her er ikke informationsformidling. Det er simpelthen vildledende. Det er helt umuligt ikke at læse det sådan, at familiesammenføring har meget lange udsigter for flygtninge. Det er jo helt unfair, når det kun vedrører den mindste del af den syriske gruppe,« siger Andreas Kamm.
Til og med juli i år har 3.646 syrere ifølge en foreløbig optælling fra Udlændingestyrelsen opnået asyl i Danmark. Heraf har kun 11 procent fået ophold gennem de nye regler om midlertidig asyl.
Ikke neutralt
I annoncens næste punkt står der, at udlændinge tidligst kan få permanent opholdstilladelse efter fem år, og at de »inden da risikerer at få inddraget deres opholdstilladelse«. Også det punkt angår primært flygtninge, der får midlertidigt ophold gennem udlændingelovens paragraf 7, stk. 3, eftersom den gruppe får revurderet grundlaget for deres opholdstilladelse en gang om året.
Risikoen er imidlertid langt mindre for det store flertal af syriske flygtninge, der opnår status af konventionsflygtninge, da der ikke er praksis for at revurdere deres opholdsgrundlag, med mindre der sker markante forandringer i hjemlandet. Dermed giver det punkt i annoncen heller ikke et retvisende billede af de danske forhold. Det vurderer forskningschef ved Institut for Menneskerettigheder, Thomas Gammeltoft-Hansen.
»Det er ikke faktuelt forkert, men det er omvendt ikke en neutral formidling af forholdene i Danmark,« siger han.
»I praksis handler det kun om den mindre gruppe, der får opholdstilladelse efter de nye regler om midlertidigt asyl. Men hvis formålet er at fremstille de danske forhold i så negativt et lys som muligt, så kan man vel godt sige, at det giver mening at have med i sådan en annonce.«
Jesper Lindholm vurderer, at teksten i annoncen er »sat på spidsen«.
»Ministeriet skyder lidt med spredehagl og får det til at lyde, som om reglerne gælder bredere, end de gør,« siger han.
Helt malplaceret
Mange af de flygtninge, der på vej gennem Danmark har ladet sig interviewe af medierne, har givet udtryk for, at de hellere vil til Sverige på grund af de danske muligheder for familiesammenføring. De har tilsyneladende forstået reglerne på den måde, som de beskrives i Inger Støjbergs annonce, der har cirkuleret i internationale medier. Ifølge deres udtalelser synes de således at have antaget, at den begrænsede ret til familiesammenføring også vil gælde for dem. Men størstedelen af dem ville formentlig have lige så gode muligheder for at få hurtig familiesammenføring i Danmark som i Sverige.
»Det er utroligt, at regeringen kan slippe afsted med at give oplysninger om Danmark, som er fuldstændigt misvisende, og at hele verdens aviser bare sluger det råt,« siger Michala Bendixen, der er formand for organisationen Refugees Welcome, der tilbyder juridisk assistance til asylansøgere.
Et tredje punkt i annoncen understreger, at asylansøgninger, der er »åbenbart grundløse«, bliver afvist med det samme. Men det er helt unødvendigt at understrege over for de syriske flygtninge i Libanon, vurderer Andreas Kamm, eftersom 98 procent af syrerne, der kommer til Danmark, får asyl, og ingen sorteres fra i den såkaldte åbenbart grundløsprocedure.
»Det er helt malplaceret,« siger Andreas Kamm.
»Rent forvaltningsmæssigt er det ikke i orden. Ministeriet har en forpligtelse til at informere korrekt, men det her er simpelthen vildledende.«
Det har ikke være muligt at få en kommentar fra udlændingeminister Inger Støjberg.

