Heller ikke i Finland var myndighederne i tvivl
De finske myndigheder oplyste allerede i januar 2009 til Integrationsministeriet, at statsløse født i Finland automatisk får tildelt statsborgerskab


 Den 8. januar 2009 sendte embedsmand Sonja Hämäläinen fra det finske indenrigsministerium en mail til kontorchef Dorit Hørlyck i det danske Integrationsministeriums Indfødsretskontor.
Mailen var det finske svar på en nordisk rundspørge, som integrationsminister Birthe Rønn Hornbech (V) havde bedt sine embedsmænd om at foretage. Det skete, efter hun i august 2008 blev orienteret om, at ministeriets sagsbehandling ikke overholdt FN's konvention fra 1961. I stedet for omgående at rette op på ministeriets fejlagtige sagsbehandling, ønskede ministeren først den nordiske rundspørge, selv om embedsmændene i realiteten spurgte om noget, de allerede kendte svaret på. 16. december spurgte ministeriet til de andre nordiske landes praksis på området.
Det finske svar fra 8. januar 2009 var ikke til at misforstå: Et barn, der fødes som statsløs i Finland, får automatisk finsk statsborgerskab, hvis ikke det har ret til statsborgerskab i et andet land. Dermed var det finske svar på linje med, hvad myndighederne i Sverige og Norge ifølge egne oplysninger svarede Integrationsministeriet.
Efter at Information i januar afdækkede skandalen om Integrationsministeriets ulovlige sagsbehandling af de statsløse, har Birthe Rønn forklaret, at når der gik halvandet års tid, før hun gav sine embedsmænd besked på at overholde konventionen, skyldtes det, at resultatet af den nordiske rundspørge var uklart. Professor, dr.jur. ved Aarhus Universitet Jens Vedsted-Hansen mener ikke, at de andre nordiske landes forvaltning af FN-konventionen burde være en nødvendig præmis for, hvordan Danmark skal håndtere den forholdsvis letforståelige konvention.
»Men hvis ministeren har håbet at finde afvigelser fra konventionen i de andre lande for at legitimere den danske praksis, er der i hvert fald ikke noget at komme efter i det finske svar. Der ser ikke ud til at være nogen konventionsafvigelser i Finland at læne sig op ad,« siger han.

