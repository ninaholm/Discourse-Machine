Et system, der opfordrer til snyd
Sagen om den kendte forsker, der mistænkes for at have snydt, er et resultat af den tiltagende konkurrence i forskningen, mener eksperter. Og der vil formentlig komme endnu flere sager om fusk


 Den 37-årige topforsker Milena Penkowa har fyldt godt op i landets medier, siden det for et par uger siden kom frem, at den talentfulde unge hjerneforsker er under mistanke for groft uagtsom videnskabelig praksis. I sidste uge blev der lagt yderligere anklager frem om brug af forskningsmidler til private formål.
Tidligere på året var det topforskeren Poul Thorsen på Aarhus Universitet, der blev anklaget for dokumentfalsk og underslæb for godt 10 mio. kr.
Når snyd i forskningsverdenen finder sted, hænger det i høj grad sammen med den øgede konkurrence om forskningsmidler, mener Gitte Meyer, der er lektor med speciale i forholdet mellem videnskab og offentlighed på Københavns Universitet:
»Konkurrencen forstærker trangen til, at forskeren først og fremmest varetager sine egne interesser, og den afliver nemt samfundssindet, fordi det bliver ulogisk og mærkværdigt at tænke i det. Derfor vil vi formentlig komme til at se flere sager om snyd.«
Maja Horst, der er lektor i forskning og samfund på Copenhagen Business School, er enig:
»Hvis forskeren ikke får resultater ind jævnligt, kan du ikke publicere, og hvis ikke du kan det, så er du ikke noget, for så bliver det svært at få forskningsmidler, nye ansættelser osv., og det kan friste til at ændre lidt på resultaterne,« siger hun.
Men forskningen er meget sårbar over for snyd, fordi det er umuligt at designe et system, der udelukker snyd. Selv ikke peer review-systemet, hvor ens fagfæller vurderer forskningen, kan tage højde for snyd. Derfor er der en høj grad af tillid indbygget i forskning.
»At snyde er forbundet med en meget stor moralsk skam. Forskningssystemet fungerer kun, hvis man ikke snyder, så det er en norm, der bliver holdt meget højt, for hvis vi ikke kan stole på forskningen, hvad gør vi så,« siger Maja Horst.
Videnskabens stærkt øgede betydning i samfundsdebatten kan også virke negativt tilbage på forskningens kvalitet.
»Vidensbegrebet er eksploderet, og der pumpes rigtig meget varm luft ud,« siger Gitte Meyer.
Et vigtigt trofæ
Universiteterne skal markedsføre sig selv og skaffe penge, og i praksis fører det til, at universiteterne belønner forskere, der puster sig op, selv om de måske ikke har så meget at have det i, mener Gitte Meyer.
Lektor i samfundsvidenskab på Aalborg Universitet Mogens Ove Madsen mener, at hele måden at drive universiteter på giver mere plads til snyd.
»Forskningen er flyttet tættere på erhvervslivet, og det handler om at være entreprenant, men der er ikke nogen til at styre det, fordi det samtidigt er et vigtigt trofæ, hvis nogen hiver en masse millioner hjem til et forskningscenter eller et fakultet,« mener Mogens Ove Madsen.
Hvis forskere kan snyde med penge og resultater i årevis, uden at det bliver gjort til genstand for kritik, er det et udtryk for gevaldige mangler i såvel journalistik som internt på universiteterne.
»Hvis man har monopol på at kritisere andre, bliver det særlig vigtigt med selvkritik. Men leverer du forskningsresultater og henter forskningsmidler hjem, så er du en af universitetets musketerer og bliver i værste fald urørlig for kritik,« siger Gitte Meyer.
Mogens Ove Madsen er enig i, at kritikkens egen højborg ikke tåler meget kritik:
»Begrebet det entreprenante universitet indeholder også en hierarkisk ledelse, og den kræver stjerner, der kan performe, og kontrol over kommunikationen.«
Problemet er bare, at hverken intern kritik eller ledelsen på universiteterne nu kan forhindre snyd med forskningen, fordi ledelsen har fået langt flere medarbejdere og mere ansvar og derfor mangler den faglige indsigt.
»Vi vil se flere af den slags sager, fordi der hverken er en ledelse eller et fagligt kritisk debatforum, der kan forhindre det,« siger Mogens Ove Madsen.


