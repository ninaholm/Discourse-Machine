Afviste irakere risikerer Bagdad og Basra
Afviste irakiske asylansøgere har ingen sikkerhed for at undgå at blive sendt til Bagdad og Basra, hvor FN fraråder, at folk sendes til


 Afviste irakiske asylansøgere kan risikere at blive sendt til det urolige centrale og sydlige Irak, selv om FN fraråder at sende flygtninge dertil. Statsminister Anders Fogh Rasmussen (V) betoner, at det uafhængige flygtningenævn i Danmark afgør, hvem der er flygtning. De afviste skal rejse hjem.
Regeringen forsøger at få en aftale med den irakiske regering om at tage imod de irakere, der er afvist i Danmark.
- Vil Danmark sende irakere til Basra og Bagdad?
"Vi prøver at indgå en aftale med den irakiske regering om tilbagetagelse af afviste irakiske asylansøgere. Det er drøftelser, der foregår. Det er jo ikke til at udtale sig om resultatet, før forhandlingerne er afsluttet," siger Fogh.
- Men hvis FN fraråder at sende folk til et område?
"Jamen, det er sådan, at Flygtningenævnet er et uafhængigt nævn, som tager stilling til, om asylansøgere kan få flygtningestatus i Danmark. Hvis det vurderer, at der ikke er baggrund for at få asyl i Danmark, så er der kun én konklusion: at de skal tilbage til det land, de kom fra. Og det er uafhængige myndigheder, der tager stilling til det," siger statsministeren.
- Og det er uafhængigt af, hvad FN anbefaler?
"Der er ikke noget nyt i den sag. Jeg går ud fra, at FN's vurderinger ligesom alle andre relevante instansers vurderinger indgår i Flygtningenævnets afgørelser i disse sager," siger statsministeren.
Folketingsmedlem Gitte Seeberg, løsgænger og medstifter af Ny Alliance, mener, at Danmark skal respektere FN's anbefalinger, selv om irakerne ikke kan få status som flygtninge efter dansk lov.
"Der ér steder, folk ikke kan sendes hjem til. De er nødt til at blive, indtil forholdene ændrer sig, så de kan sendes hjem," siger hun.
ritzau

