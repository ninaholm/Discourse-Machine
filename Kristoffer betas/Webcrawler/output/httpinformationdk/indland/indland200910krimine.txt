'Kriminelle unge ser fængsel som en ferie'
Regeringen vil sænke den kriminelle lavalder, men det får næppe den ønskede afskrækkende effekt. Kriminelle unge opfatter nemlig ofte et fængselsophold som et kærkomment afbræk fra en kaotisk hverdag, konkluderer forsker Inge Bryderup i en ny bog
Inge Bryderup har interviewet 14 unge kriminelle til sin bog om unge, straf og kriminalitet. Og hendes klonklusion er klar: Socialpædagogisk støtte er langt mere hensigtsmæssig end fængselsstraf, hvis de unges kriminelle løbebane skal bremses.

»Jeg har ikke taget fængsel som en straf, men lidt som en ferie. Jeg havde det sjovt derinde. En gang imellem har man brug for en pause, og det er det bedste sted, man kan komme hen og holde pause. Lige nu tænker jeg også, jeg godt kunne tænke mig at komme derind og sidde bare en måneds tid uden at komme ud. Derinde er der ikke nogen, der ringer til dig. Derinde ved du, hvad du skal  - nemlig ingenting.«Sådan siger 18-årige Zaid om sit ophold i et fængsel. Han er én af de 14 unge, som Inge Bryderup, forsker ved Danmarks Pædagogiske Universitetsskole under Aarhus Universitet, har interviewet om straf og kriminalitet til sin nye bogUngdomskriminalitet, socialpolitik og socialpædagogik - biografiske interview med unge om straf og behandling.Og Zaid er ikke den eneste, der ser fængselsophold som en afslappende periode.»De unge opfatter ikke fængselsophold som en straf, men mere som en ferie, hvor de kan slippe fra udefrakommende pres i en periode,« siger Inge Bryderup og uddyber:»De her unge kommer fra ekstremt belastede opvækstvilkår, og de har en kaotisk tilværelse. På den måde kommer en frihedsberøvende straf til at betyde ro og fred.«Ingen afskrækkelseNår frihedsberøvelse ikke opfattes som en straf, får 'straffen' ingen afskrækkende effekt på de unge:»Straffen virker ikke skræmmende, men det handler også om, at dét de unge mangler, netop er at kunne kæde handling sammen med konsekvens. De tænker altså ikke, at det kan betyde, at de skal spærres inde, når de er ved at stjæle en bil eller udøve vold over for nogen. Alt i alt betyder det, at strengere straffe ikke virker afskrækkende,« forklarer Inge Bryderup.Hun understreger, at de unge giver udtryk for, at kriminaliteten ikke har været gennemtænkt.»De tænker sig ikke om to gange, når de er så unge - slet ikke når de er 12-14 år. Og de kan på ingen måde gennemskue langvarige konsekvenser, så som plettede straffeattester og fængselsdomme, som kan betyde, at det bliver sværere for dem på sigt at komme væk fra en kriminel løbebane,« siger hun.Straf uden effektDerfor vurderer Inge Bryderup, at tiltag som lavere kriminel lavalder og fodlænker til kriminelle børn og unge ikke vil have den ønskede effekt. Tværtimod.»Min konklusion ud fra de kvalitative interviews med de unge er den samme som al international forskning er nået frem til: At sætte unge bag lås og slå virker ikke. Det begrænser ikke kriminaliteten. Hvis det gør noget, producerer det kun mere kriminalitet, fordi det stempler de unge,« forklarer hun og uddyber:»De unge, jeg har talt med, definerer sig selv som kriminelle via de domme, de har fået gennem tiden. Hvis de ikke var blevet straffet i så høj grad, ville de ikke se sig selv på samme måde. Derfor holder kriminalitetsdomme de unge fast i en rolle som forbrydere,« siger hun.Inge Bryderup forklarer, at de unge har et »meget kontant forhold til straf«.»De siger sammenstemmende, at hvis man laver noget lort, så skal man straffes for det. Domme og fængsel er derfor ikke noget, de sætter spørgsmålstegn ved,« siger hun.Hvad er straf?For de unge er frihedsberøvelse altså ikke lig med straf. Men hvad er så?»De fortæller alle sammen, at en straf for dem er noget, der er personligt krænkende. For eksempel fortæller én af drengene om, at han på en sikret institution blev sat på en stol i en længere periode, hvor han ikke måtte andet end at sidde der. Det oplevede han som en klar straf,« fortæller Inge Bryderup.Hun mener dog heller ikke, at sådan en straf har en positiv effekt, selv om den bliver opfattet som en straf.»De unge har sociale problemer, som skal løses i socialt regi. Straf giver dem ikke mulighed for at udvikle den modenhed, der skal til, for at få dem ind på et andet spor, men det gør socialpædagogisk støtte. Helt konkret nævner de unge selv mentorordninger, fritidsaktiviteter og opmærksomme lærere som vejen ud,« siger Inge Bryderup.Selv forklarer 20-årige Danny, der medvirker i Inge Bryderups bog, at socialpædagogerne gør en forskel for ham og andre unge, fordi »de prøver at snakke os til fornuft og alt det der. Vi hygger os med dem, og de taler ikke rigtigt pædagogisk sprog. De taler ikke ned til én eller noget, sådan er de overhovedet ikke. De taler mere, ligesom vi taler.«
