Dampen er gået af samfundskritikken
Muligheden for kritik er demokratiets rygrad. Uden kritik udvikler samfundets sig hovedløst med risiko for forfald. Flere sociologer og filosoffer erklærer imidlertid, at samfundskritikken er ved at miste pusten


 Den franske sociolog Bruno Latour skrev for ikke så lang tid siden, at »dampen er gået af kritikken«. Den polskfødte sociolog Zygmunt Bauman har samstemmende skrevet, at samfundskritikken er blevet »tandløs«, og den norske filosof Arne Johan Vetlesen skrev i en af sine sidste bøger, at »kritik er blevet reduceret til nostalgi«. Og det ser ikke bedre ud, hvis man vender sig mod de to store skoler for samfundskritik.
Frankfurt versus Paris
I Frankfurt har Jürgen Habermas, Axel Honneth og senest Rainer Forst udviklet kritiske samfundsteorier, men deres teorier handler mere om, hvordan samfundskritik kan begrundes ud fra ofte stærkt komplekse principper end om en egentlig kritik af vores samfund. For de ikke-indviede forbliver det ren begrebsgymnastik.
I Paris har Luc Boltanski, Laurent Thévenot og Eve Chiapello beskrevet, hvordan almindelige mennesker også tager udgangspunkt i og refererer til abstrakte baggrundsprincipper, når de kritiserer alt fra politikere til industriel ineffektivitet. Forskellen mellem Frankfurt og Paris er til at få øje på. Frankfurt sigter mod at kunne begrunde samfundskritik på en sådan måde, at når der udpeges et uretfærdigt forhold, må det kunne beskrives ved hjælp af en idé om retfærdighed.
Pariserne mener derimod ikke, at kun sociologer eller filosoffer kan være retningsgivende for, hvordan et retfærdigt samfund kan se ud — det kan 'almindelige' mennesker lige så godt være.
De har derfor taget afsked med det, de betegner som en 'kritisk sociologi', der karakteriserer de nye generationer fra Frankfurterskolen, og praktiserer i stedet en 'sociologi om kritik', der ikke tager stilling, men blot forholder sig nøgternt og beskrivende.
Der er tilsyneladende stilstand mellem de to skoler. Den chilenske sociolog Mauro Basaure, der har arbejdet under Honneth i Frankfurt, har dog skrevet en fornem afhandling med titlen Normativität und Politik,som forsøger at bygge bro mellem de to skoler, og de to skolers ledende skikkelser har også i en årrække afholdt møder og konferencer for at sondere mulighederne for en brobygning.
Anstrengelserne har dog ikke båret andet end teoretisk frugt, og der er ikke formuleret en ny programerklæring, som igen ville kunne varme op under samfundskritikken.
Den alternative vej
De to skoler synes helt at overse den alternative vej, der består i at analysere, hvorfor samfundskritik og hverdagskritik øjensynlig er kommet under pres. Hvad er de afmonterede mekanismer?
Flere undersøgelser peger nemlig på, at mange ikke tør ytre sig kritisk på eller om deres arbejdsplads. Der er utallige spørgsmål på dette område, som slet ikke er belyst, og som de to skoler synes at overse.
Hvem nyder godt af, at offentligheden og arbejdspladserne fyldes med udsagn om, at de, der forholder sig kritisk, blot brokker sig, klynker eller er nogle pylrehoveder?
Hvilke former for nye managementstrategier, styringsteknikker og personaleledelse af medarbejdere leder til selvcensur? For slet ikke at tale om, hvordan samarbejdsudvalg og medarbejdersystemer tilsyneladende har mistet deres magiske kraft, idet flere og flere føler, at de blot er sat på medhør uden medbestemmelse.
Hvad er årsagerne til, at kritikken som et særligt demokratisk ideal til stadighed anklages for at være langhåret, og de, der fremsætter kravene, stemples som demokratisk overvægtige, fordi de synes at fylde for meget?
Frankfurt og Paris må bag om diagnoserne og finde ud af, hvorfor ikke blot deres sociologiske kolleger, men også den verden, de studerer, er holdt op med at ytre sig frit.
Hvilke umyndiggørelsesprocesser er på spil, som fratager stadig flere følelsen af, at de kan kritisere uden frygt for repressalier? Det er spørgsmålet, der skal besvares af en ny kritisk skole.

