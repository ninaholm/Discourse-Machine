Studerende kritiserer ministerium for manipulation med tal
En af regeringens begrundelser for forringelsen af SU’en var, at Danmark på uddannelsesstøtten er det mest generøse land i verden. Men tallene er pustet op, mener kritikere og de studerende


 Med kunstigt høje tal som løftestang har regeringen forsøgt at få moralsk opbakning til deres SU-reform, som i disse dage forhandles. Sådan lyder det fra kritikere af Morten Østergaards argumentation om, at Danmark har verdens mest generøse SU-system. Argumentet har såvel uddannelsesministeren som statsministeren fremført gentagne gange, da SU-reformen blev præsenteret, men det er også direkte nedfældet i Uddannelsesministeriets pjece ’Bedre igennem uddannelserne – Reform af SU-systemet’: »Ingen andre lande giver de unge et så stort, direkte tilskud i form af stipendier, som det danske SU-system«, står der.
Men regeringen har i disse beregninger kategoriseret alle former for offentlige udgifter i forbindelse med videregående uddannelser som uddannelsesstøtte, eksempelvis revalideringsydelser til handicappede og aktiveringsydelser, og det efterlader et usandfærdigt billede af SU’ens reelle størrelse, mener Danske Studerendes Fællesråd (DSF).
»Det er en meget alvorlig sag, at regeringen har så uredelig omgang med data i den helt centrale præmis for reformen. De opfører omkostninger, der ingenting har med SU at gøre som SU. Det ligner næsten talmanipulation,« lyder det fra formand Jakob Ruggaard.
Også i sammenligningen med andre landes støtteniveau, som regeringen har vist med tal fra OECD, er billedet forvredet, mener de studerende. I Sverige og Norge betaler man eksempelvis ikke skat af sin uddannelsesstøtte, ligesom en del andre lande også får andre former for indirekte støtte såsom bolig og transportstøtte.
»Det lader til, at regeringen har været nervøs for, om de kunne opnå moralsk opbakning til deres reform, og så har de måske fået et ministerium til at agere lige lovligt politisk,« siger Jakob Ruggaard.
Flere i uddannelse
En måneds tid inden SU-reformen blev offentliggjort, var ministeriet ligeledes ude med tal om, at udgifterne til SU’en var fordoblet på 10 år, men det er hverken odiøst eller et argument i sig selv for at skære i udgiften, mener Esben Anton Schultz, der er forskningschef i KRAKA, en
uafhængig velfærdstænketank.
»I den opgørelse har de hverken taget højde for prisstigninger eller for, at der er kommet flere i uddannelse. Det er sært at problematisere det faktum, at SU’en er steget, fordi det jo reelt set bare er en konsekvens af, at flere er kommet på SU og i uddannelse, hvilket har været et politisk ønske i årevis. Det er simpelthen et dårligt argument at bruge for at skære i SU’en,« siger Esben Anton Schultz. Udover at flere er kommet i uddannelse, har politikerne igennem de seneste 10 år flyttet flere faggrupper fra elevløn og over på SU – eksempelvis politistuderende. Derfor er det ikke overbevisende at bruge disse tal som rationale bag en beskæring, mener han:
»Jeg giver ikke så meget for denne form for argumentation, at der er kommet flere på SU fra elevløn, også er en tilsigtet konsekvens af den forhenværende og nuværende regerings politik,« siger han. Det er en useriøs måde at løfte en vigtig debat:
»Det er yderst relevant at diskutere, om vi har indrettet vores SU-system godt, og om vi giver for meget, men debatten skal jo tages på en sober måde. Der er ingen tvivl om, at Danmark ligger højt i ydelsesniveauet, men man skal tage OECD-tallene med et gran salt.«
Rådighedsbeløb klargør
Det er belejligt for regeringen at bruge OECD-sammenligningen, og det er nok den primære årsag, mener Per Christian Andersen, der er formand for SU-rådet:
»Tal er taknemmelige, men det er grundlæggende noget vrøvl, når statsminister og undervisningsminister siger, at vi har verdens mest generøse SU-system. For vi har også verdens højeste omkostninger for at være studerende. I de andre lande, som regeringen sammenligner os med, lever de studerende billigere, i Tyskland får man ofte et varmt måltid for tre euro, ligesom man ikke betaler for transport, hvis man er studerende,« siger Per Christian Andersen. Man kunne godt sammenligne, hvis man i stedet kiggede på rådighedsbeløbet: »Rådighedsbeløbet kunne udgøre et pålideligt sammenligningsgrundlag. Og dér har en gennemsnitlig dansk studerende omtrent 56 kroner om dagen, som dækker en masse omkostninger, studerende i andre lande ikke har, eksempelvis tandlæge, medicin, transport, dyr husleje og så videre.«
Uddannelsesministeren har ikke ønsket at kommentere ministeriets brug af OECD-tal.
 
 

