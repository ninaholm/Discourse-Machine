Danskerne skal forberede sig på at gå ned i løn
Fremover vil vi oftere opleve lønnedgang, vurderer FTF og flere eksperter, mens LO og 3F spår, at danskerne blot vil opleve lavere lønstigninger
SAS-medarbejderne er ikke de første danske lønmodtagere, der har accepteret en lønnedgang. De ansatte i Jysk gjorde det samme i sidste måned, men Inspirations ansatte sagde ja til mindre i lønningsposen tilbage i juli. Formanden for FTF, Bente Sorgenfrey, frygter, at at flere vil stå i samme situation i de kommende år.

Medarbejderne i SAS har gjort det. Det samme har ansatte i Jysk, Inspiration og Langelænder Pølser: De er gået ned i løn.Og i de kommende år vil flere og flere danskere opleve, at der står et lavere beløb på deres lønsedler, end der gør i dag. Det vurderer Bente Sorgenfrey, formand for hovedorganisationen FTF, og Flemming Ibsen, arbejdsmarkedsforsker ved Aalborg Universitet.»Lønnedgang er bestemt ikke noget, vi synes om, men vi frygter, at vi oftere og oftere vil opleve, at medarbejderne bliver tvunget til reel lønnedgang. Vi vil som fagbevægelse forsøge at kæmpe imod det, men hvis alternativet er en lukket arbejdsplads, kan en lønnedgang nogle gange være en nødvendig løsning,« siger Bente Sorgenfrey.I weekenden var hun med til at forhandle en lønnedgang for de medlemmer af FTF, der arbejder i SAS. Og ifølge Flemming Ibsen kan fagbevægelsen godt begynde at indstille sig på, at der fremover skal forhandles om at mindske forringelserne frem for at hive lønstigninger hjem til medlemmerne.»Det var tidligere et dogme, at man havde en overenskomst, som man ikke ville ændre på, og så kunne virksomhederne ellers bare fyre de ansatte. Men danskerne er blevet mere villige til at være fleksible på både løn og arbejdstid. Det er klart, at det er konjunkturafhængigt, men jeg tror også, det er en holdning, der har bidt sig fast,« siger han.Ifølge en ny undersøgelse foretaget af Epinon for Danmarks Radio svarer 41 procent af danskerne, at de er parate til at gå ned i løn for at redde arbejdspladser. Ganske som det var tilfældet i SAS i weekenden, og som det har været tilfældet på flere andre danske virksomheder inden for de seneste år.Hos den liberale tænketank Cepos glæder cheføkonom Mads Lundby Hansen sig over, at krisebevidstheden er så høj hos danskerne.»Som jeg ser det, er danskerne grundlæggende et fornuftigt folkefærd, og de kan godt se, at vores lønninger i forhold til mange af vores samhandelslande ligger meget højt. Det er min klare forventning, at tendensen med lønnedgang vil være noget, vi kommer til at se fremover. Men det er også nødvendigt, hvis man ser på den udfordring, vi har i form af en reel mindsteløn på 110 kroner i timen, når vi samtidig har verdens højeste skattetryk,« vurderer Mads Lundby Hansen.Lønnedgang løser intetHos LO deler man ikke Bente Sorgerfreys vurdering af lønudviklingen i Danmark i de kommende år:»Lønnedgang er ikke det generelle billede. Langt størstedelen af arbejdsmarkedet har små, men dog positive lønstigninger. Decideret lønnedgang hører til undtagelsen, men det er klart, at der i nedgangstider vil være flere eksempler på virksomheder, hvor medarbejderne er parate til en midlertidig lønnedgang. Men på nationalt plan mener jeg ikke, der behøver at være frygt for lønnedgang,« siger cheføkonom i LO Jan Kæraa Rasmussen. Hovedforhandleren på transportområdet i 3F, Jan Villadsen, er enig :»Jeg tror ikke, at lønnedgang er løsningen på noget som helst. Vi har tidligere set enkelte firmaer forsøge sig med lønnedgang, og det lader ikke til, at det har hjulpet. SAS har selv prøvet flere gange. Men jeg forventer ikke, at vi på brancheniveau vil komme til at se decideret lønnedgang,« siger Jan Villadsen.Naturligt at se på lønBente Sorgenfrey forventer dog, at virksomhederne fremover vil have et stort fokus på lønudviklingen, og at fagbevægelsen derfor kommer til at kæmpe ekstra hårdt for at bevare danske lønningers nuværende niveau.»Løn er en af de helt store udgiftsposter i virksomhederne, og derfor er det naturligt, at lederne ser på den post. Jeg er bare slet ikke sikker på, at det er den rigtige løsning at gøre det. Lavere løn forringer medarbejdernes købekraft, og det sætter jo på ingen måde gang i væksten,« siger hun.Ifølge Flemming Ibsen er det alle faggrupper, der risikerer at blive ramt af lønnedgang.»Det er sandsynligt, at det bliver inden for brancher, hvor man er i hård konkurrence med udlandet, som for eksempel industrivirksomhederne. Det er sandsynligt, at det bliver ufaglærte og lavt uddannede, der vil komme til at stå i den situation, men det kan såmænd også være folk højere oppe i hierarkiet, der må bløde. For eksempel funktionærer, hvis virksomheden vil gå ind og effektivisere det administrative,« siger Flemming Ibsen.
