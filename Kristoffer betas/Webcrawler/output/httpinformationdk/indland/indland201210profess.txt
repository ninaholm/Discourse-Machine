Professor: Likvidering er ikke en politiopgave
Hvis dansk deltagelse i likvideringen af en terrorist skal være lovlig efter folkeretten, må det være som led i den væbnede konflikt i Afghanistan. Men hvis det er tilfældet, vækker det undren, at PET og ikke FE var involveret i jagten på Anwar al-Awlaki
Hvorfor er det PET og ikke Danmarks militær- og udenrigsefterretningstjeneste, FE, der var involveret i jagten på al-Qaeda-terroristen Anwar al-Awlaki (billedet), spørger professor Gorm Toftegaard Nielsen


 Hvad laver dansk politi i en amerikansk ledet militæroperation? Det spørgsmål rejser sig, efter Morgenavisen Jyllands-Posten de seneste dage har afsløret, hvordan danskeren Morten Storm som agent for PET angiveligt har leveret oplysninger til CIA om den formodede al-Qaeda-terrorist Anwar al-Awlakis opholdssted, før al-Awlaki i september 2011 blev dræbt under et amerikansk droneangreb i Yemen.
Mens FE udgør Danmarks militær- og udenrigsefterretningstjeneste, skal PET »forebygge, efterforske og modvirke foretagender og handlinger, der udgør eller vil kunne udgøre en fare for Danmark«. Det fremgår af de gældende bestemmelser om tjenestens arbejdsopgaver, nedfældet i Justitsministeriets instruks af 7. december 2009 til chefen for PET.
»PET er en politienhed, og PET’s beføjelser til tvangsindgreb følger af retsplejeloven, dvs. at der er tale om almindelig strafferetslig efterforskning. Men en strafferetslig efterforskning må altså ikke ende med likvidering,« siger professor i strafferet på Aarhus Universitet Gorm Toftegaard Nielsen. Han understreger, at såfremt PET har leveret oplysninger om Anwar al-Awlakis opholdssted til CIA, så fritager det ikke tjenesten, at det ifølge CIA skulle være andre oplysninger, der førte til drabet på den formodede terrorist: »Det ændrer ikke på, at de har forsøgt. Og hvis de vidste, at Morten Storm skulle medvirke til at stedfæste Awlakis opholdssted, så måtte de være klar over, hvad der skulle ske.«
Selv siger Morten Storm således også til Jyllands-Posten, at det var »hele planen«, at »spore Anwar, så amerikanerne kunne sende en drone efter ham«.
Hvorfor PET?
Som det fremgår af dagens Information, kan det imidlertid godt være lovligt efter international ret, hvis PET har deltaget i en operation med det formål at likvidere al-Awlaki. Det vurderer i hvert fald lektor i folkeret på Københavns Universitet Anders Henriksen, der vel at mærke ikke tager stilling til de danske bestemmelser, som regulerer PET. Ifølge Anders Henriksen er Danmark som udgangspunkt »berettiget til at dræbe de medlemmer af al-Qaeda, der spiller en aktiv rolle i krigen i Afghanistan«, og såfremt al-Awlaki »kan knyttes til kamphandlingerne i Afghanistan«, kan det derfor være berettiget at deltage i at slå ham ihjel.
Professor Gorm Toftegaard Nielsen er skeptisk over for argumentationen, blandt andet fordi han har »svært ved at indfortolke drabet i Yemen i krigen i Afghanistan«. Men skulle man gå ind på præmisserne, stiller det ikke PET meget bedre, vurderer han: »I så fald kan det undre, at det er PET, der laver den slags. Er de ved at blive en organisation, der går med i militæroperationer? Hvis det virkelig er sådan, at PET aktivt deltager i likvideringer af terrorister og dermed øger terrortruslen mod Danmark, er det så en disposition, Folketinget har godkendt? Og hvorfor hører det så under justitsministeren og ikke forsvarsministeren?«
– Så det er snarere FE, der skulle udføre den slags?
»Det skulle man tro, hvis det er en legal handling, fordi det er et drab i krig. Og det er muligt, at regeringen ville sige, at det er i orden, hvis PET laver den slags, men så må man bare lige fortælle offentligheden, hvor grænsen går mellem de to tjenester. For vi er ved at havne i noget rod. Jeg var ikke klar over, og det tror jeg heller ikke, andre har været, at PET kan have været medspiller i militæroperationer, som går ud på at dræbe nogen. Det bør man have en vis parlamentarisk kontrol med, for det påvirker jo Danmarks sikkerhedssituation.«
Ikke i sig selv ...
Efter PET-chef Jakob Scharf søndag i en pressemeddelelse udtalte, at PET ikke har »bidraget i forbindelse med den militæroperation, der førte til drabet på al-Awlaki i Yemen«, kom han mandag med en »supplerende udtalelse«. Her understregede Jakob Scharf, at »PET’s operative indsats i forhold til al-Awlaki har været rettet mod at afdække konkrete terrortrusler mod Danmark eller danske interesser i udlandet, herunder eventuel kontakt mellem al-Awlaki og terrorrelaterede personer, grupper eller netværk i Danmark«.
PET-chefen tilføjede, at tjenesten er opmærksom på ikke at videregive oplysninger, »der i sig selv vil kunne muliggøre en operation med det sigte at dræbe en civil person.«

