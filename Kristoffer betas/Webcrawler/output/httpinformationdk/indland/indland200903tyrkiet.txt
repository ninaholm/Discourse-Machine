Tyrkiet kan stadig nå at blokere for Fogh
Tvetydige tyrkiske meldinger om tidsrammen for udnævnelsen af ny en generalsekretær skaber nervøsitet i NATO-kredse for, om der kan skabes enighed på topmødet 3.-4. april
Tyrkiets præsident, Abdullah Gül, har rost Anders Fogh Rasmussen, men har ikke direkte udtrykt støtte til hans NATO-kandidatur.


 ANKARA - Trods præsident Abdullah Güls tilsyneladende forsikring om, at Tyrkiet ikke vil stille sig i vejen for Anders Fogh Rasmussens jobansøgning som generalsekretær i NATO, er det stadig usikkert, om Fogh kan udpeges på alliancens topmøde fredag og lørdag. 
Der er ikke tvivl om, at den tyrkiske regering er lodret imod Fogh Rasmussen som ny generalsekretær fra 1. august - premierministeren, Recep Tayyip Erdogan, gjorde det glasklart i et tv-interview i fredags, at hans regering finder, det er en rigtig dårlig idé at forfremme Fogh til den internationale toppost. 
"Jeg blev ringet op af Rasmussen, og jeg sagde til ham: 'Vi ønsker ikke, at NATO skal tabe ansigt, og vi ønsker ikke, at De som statsminister skal tabe ansigt," lød Erdogans referat af opkaldet fra København - hvilket her i Ankara udlægges som en opfordring til Fogh: 'Tving os ikke til et veto'. 
Erdogan sagde videre, at han var blevet kontaktet af flere muslimske lande, der havde opfordret ham til at blokere for Fogh. Han pegede på Foghs holdning under Muhammed-krisen og den danske regerings vægring ved at lukke det kurdiske ROJ-tv, der sender fra Danmark, som årsagerne til, at "jeg som partiformand ikke kan gå imod mit partis principper".
50-50
Der kommer dog næppe et direkte veto på topmødet, selv om en 'højtstående' amerikansk embedsmand anonymt sagde til Reuter mandag, at der endnu ikke er konsensus i NATO-kredsen. En NATO-udsending, der også udtalte sig anonymt, sagde, at han "sagtens kan forestille sig et tyrkisk veto", og en anden diplomat vurderede, at mulighederne for enighed om Fogh var 50-50. 
Ankaras udenrigspolitiske praksis kan bedst beskrives som en parallel til talemåden om, at en dame, der svarer 'ja' den første aften, ikke er en dame, nemlig at en diplomat, der svarer 'nej', ikke er en diplomat.
Det tyrkiske udenrigsministeriums talsmand, Burak Özugergin, svarer på spørgsmålet, om Tyrkiet vil stemme for Fogh på topmødet: 
"Vi vil ikke træffe nogen beslutning under et tidspres."
- Betyder det, at Tyrkiet ikke har besluttet sig? 
"Det betyder, at Tyrkiet vil evaluere alle kandidater i den rækkefølge, de kommer."
- Hvem har det sidste ord i NATO-sager - præsidenten eller regeringen?
"Det har regeringen, men hvis der er forskelle i opfattelsen, konsulteres alle parter, også præsidentens kontor, indtil der er konsensus."
Pres for udsættelse
Det korte af det lange er altså, at Tyrkiet fortsat holder døren åben for alternativer til Fogh - og i stilhed lægger pres på NATO-kredsen om ikke direkte at nominere ham på topmødet, hvilket kan fremtvinge et veto med deraf følgende krise. En NATO-diplomat sagde således til Reuter, at det ikke er "en katastrofe", hvis udnævnelsen udsættes, idet hollænderen Hoop Scheffers embedsperiode først udløber med udgangen af juli. 
Der er altså tid, og alle meldinger i Ankara tyder på, at tyrkerne vil forsøge at holde NATO hen indtil "det sidste minut", som avisen Zaman udtrykker det, hvilket indirekte blev bekræftet af udenrigsministeriets talsmand, da han gjorde opmærksom på, at en ny generalsekretær "først tiltræder 1. august". 
Kilder i det tyrkiske statsministerium hæfter sig ved, at præsident Gül ikke entydigt bakkede Fogh op, selv om han fredag roste Fogh som "en af Europas mest succesrige statsministre" og lod forstå, at Tyrkiet ikke påtænker et veto mod hans kandidatur med den tilføjelse, at "der er kun én tyrkisk holdning, og det er min holdning". Gül sagde desuden, at "der ikke er grund til at fremhæve religiøse faktorer", da han blev spurgt om Foghs egnethed til posten efter Muhammed-krisen.
Disse udtalelser blev også i tyrkisk presse udlagt som grønt lys for Fogh, men Gül afviste søndag, at han direkte støtter personen Fogh: 
"Jeg vil ikke kommentere på navne, eftersom navne vil blive vurderet separat. Når Tyrkiet beslutter sig for et navn, vil vi se på, hvordan denne person vil agere som NATO-leder, og om NATO er tjent med personen."
Det er en kendt sag, at Tyrkiet helst ser Canadas forsvarsminister, Peter Mackay, på posten - Canada har et afslappet forhold til det betændte Armenien-spørgsmål, som plager Tyrkiet. Andre kandidater er Norges udenrigsminister, Jonas Gahr Støre, den polske udenrigsminister, Radoslaw Sikorski, og den britiske eks-forsvarsminister, skotten Des Browne.
ROJ-tv undersøges
Det har ikke forbigået den tyrkiske presses opmærksomhed, at tre jurister fra den danske statsadvokatur og politiadvokaturen i sidste uge var i Ankara for at spørge til håndfaste beviser for, at det kurdiske ROJ-tv er knyttet til det forbudte separatist-parti, PKK, der er på USA's og EU's terrorlister. Efter møder i justitsministeriet og udenrigsministeriet rejste de hjem igen og vil i givet fald fremsende såkaldte retsanmodninger til de tyrkiske myndigheder. 
En kilde i det danske udenrigsministerium insisterer på, at advokaturbesøget ikke havde nogen som helst forbindelse til Foghs NATO-ambition. Men kilden er tillige klar over, at den er der ingen i Tyrkiet, der tror på. 
"Men sådan er det rent faktisk, de var her også for et år siden - besøget er led i en rutine," sagde kilden.


