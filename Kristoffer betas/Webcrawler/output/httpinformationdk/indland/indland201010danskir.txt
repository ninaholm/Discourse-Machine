Dansk Irak-styrke overlod fanger til torturpoliti
Koalitionsstyrkerne havde kendskab til irakisk politis systematiske brug af tortur. Alligevel var  den danske bataljon med til at tage et hidtil ukendt højt antal irakere til fange og overlade dem til irakisk politi, viser lækkede militærlogs. Muligt brud på Genèvekonventionen, siger eksperter


 På trods af advarsler om at irakisk politi torturerer og mishandler fanger, har den danske Irak-styrke medvirket til at tage et hidtil ukendt højt antal irakere til fange og overlade dem til det irakiske politi.
Det fremgår af de mere end 391.832 lækkede amerikanske militærlogs, som i dag ventes offentliggjort af organisationen Wikileaks.
Over for Folketinget har Forsvarsministeriet i et svar til Forsvarsudvalget i august 2006 oplyst, at den danske bataljon i Irak har tilbageholdt 21 personer i 2004 og 2005. Nu dokumenterer de lækkede logs, at den danske Irak-styrke i denne periode har medvirket til tilfangetagelsen af mindst 95 personer, hvoraf mindst 62 blev overladt til de irakiske myndigheder.
Og det er vel at mærke sket, selv om koalitionsstyrkerne ifølge de lækkede logs selv har overværet, hvordan det irakiske politi har tortureret og mishandlet fanger, ligesom menneskerettighedsorganisationer har rapporteret om omfattende tortur af fanger i det irakiske politis varetægt.
Når der er markant forskel mellem det tal, Forsvarsministeriet har oplyst over for Folketinget, og de mange tilfangetagelser den danske styrke ifølge de lækkede logs har medvirket til, skyldes det ifølge Informations kilder i forsvaret, at forsvaret tidligt i løbet af 2004 rutinemæssigt begyndte at tage britiske soldater med på operationer. Derfor var det rent fysisk briterne, der lagde hånd på fangerne i forbindelse med tilbageholdelser og dermed også briterne, der stod tilbage med det juridiske ansvar.
Men ifølge menneskerettighedseksperter er den strategi ikke holdbar.
»Hvis det er danskerne, der står for en operation og så bare får nogle andre til at pågribe fangerne for at slippe for videre ansvar efterfølgende, så virker det til at være en omgåelse af Genèvekonventionen,« siger jurist ved Institut for Menneskerettigheder Peter Vedel Kessing.
»Hvis de her oplysninger er korrekte, har de politiske beslutningstagere forsømt deres moralske forpligtelser,« siger Socialdemokratiets forhenværende udenrigsminister Mogens Lykketoft.
Information stillede torsdag eftermiddag Forsvarsministeriet en række spørgsmål om sagen, både mundtligt og pr. mail, og efter flere opfølgende påmindelser svarede ministeriet fredag aften, at det var umuligt at besvare spørgsmålene fyldestgørende inden deadline, og at forsvarsminister Gitte Lillelund Bech ikke havde mulighed for at deltage i et interview.
Læs den fulde historie i morgen i Information: Danmark overhørte advarsler om tortur
Læs også: Wikileaks offentliggør 391.832 hemmelige Irak-dokumenter. Information.dk følger op på de lækkede Irak-dokumenter weekenden igennem.
Opdatering
Rapporterne er netop blevet frigivet af Wikileaks: http://warlogs.wikileaks.org

