Krav om rygestop på Borgen



Oppositionen kræver nu, at politikerne skodder deres smøger på Christiansborg. Kravet kommer, efter Folketingets præsidium sidste år besluttede at revurdere Folketingets rygeregler efter det næste folketingsvalg. I dag må politikerne både ryge på deres såkaldte enkeltmandskontorer og i en række opstillede rygekabiner. "Når Folketinget beslutter, at man skal føre en aktivistisk rygepolitik, så bør vi selvfølgelig selv gå forrest og feje for egen dør - og det gælder både enkeltmandskontorerne og rygekabinerne," siger Socialdemokraternes sundhedsordfører, Jens Peter Vernersen. SF's medlem af Folketingets præsidium, Holger K. Nielsen, siger, at det vil være "naturligt", at tinget revurderer rygeforbuddet efter sommerferien. ritzau
