Ny dyr pille er en bombe under sundhedssystemet
Et revolutionerende lægemiddel mod gensygdommen cystisk fibrose giver patienter håb om længere liv. Men behandlingen koster to millioner kroner om året pr. patient, samtidig med at regionerne skal spare flere milliarder i 2016. Vi har nået smertegrænsen, siger sundhedsøkonom


 Patienter og pårørende til den dødelige sygdom cystisk fibrose jubler, mens Danske Regioner skæver nervøst til budgetterne. For begge parter er det nemlig historisk, når lægemidlet Orkambi inden for et halvt år forventes at blive godkendt til behandling af cystisk fibrose (CF) i Danmark.
Orkambi er det første lægemiddel nogensinde, der er virksomt over for patienter med den mest normale CF-mutation i Danmark. Ifølge Cystisk Fibrose Foreningen kan op til 75 pct. af de 470 danske CF-patienter have gavn af Orkambi, som forventes at koste over to millioner kroner om året pr. patient.
Og det er en historisk høj pris, forklarer overlæge Jens Ersbøll, som er medlem af Koordineringsrådet for ibrugtagning af sygehusmedicin (KRIS).
»Det er nyt terræn, for vi har aldrig set lægemidler i det prislag før, undtaget for enkelte, meget sjældne sygdomme. Hvis vi antager, at bare 200 patienter kan få gavn af Orkambi – hvilket ikke er urealistisk – er det en udgift på 400 mio. kroner om året. Det er et fuldstændig eksorbitant højt beløb for en sygdom.«
Store besparelser
Den nye udgift kommer samtidig med, at regionerne planlægger besparelser for to mia. kr. i 2016, hvilket hovedsageligt skyldes stigende udgifter til sygehusmedicin.
Region Hovedstaden har netop lukket et center på Amager Hospital og flyttet personale og patienter til Hvidovre Hospital for at spare to mio. kr. om året. Det svarer til prisen på behandling af én patient med Orkambi.
Vicedirektør på Hvidovre Hospital Torben Mogensen tøver ikke med at kalde det ny lægemiddel for en »torpedo«, der ramler ind i regionernes igangværende spareøvelser.
»Orkambi vil sprænge de igangværende spareøvelser, hvis ikke staten kommer med flere penge. Vi har nået smertegrænsen.«
Orkambi står samlet set til at blive det næstdyreste lægemiddel i Danmark lige efter psoriasis- og gigtmedicinen Humira, som der i 2014 blev indkøbt for knap 420 mio. kr. af. Pr. patient koster behandling med Humira imidlertid 123.000 kroner om året, hvilket er en brøkdel af patientudgiften til Orkambi.
Læs også: 10-årige Elisabeth spiser 33 piller om dagen
Og udgifterne til medicin vil fortsætte med at stige, hvis ikke politikerne griber ind, siger sundhedsøkonom Jakob Kjellberg.
»Medmindre Folketinget kommer med en særbevilling eller en højere vækstramme, må regionerne finde pengene gennem nedskæringer. En sygeplejerske koster en halv mio. kr. om året – så kan du jo selv regne ud, hvor mange stillinger, der skal nedlægges for at hente pengene ind.«
Størstedelen af de 470 CF-patienter i Danmark er børn og unge, eftersom den gennemsnitlige levealder er42 år.
Sygdommen er kendetegnet ved, at tykt slim ophober sig i lungerne og fører til hyppige bakterieudbrud. På sigt får stort set alle CF-patienter kronisk betændelse i lungerne og stærkt nedsat lungefunktion.
Der er i dag ingen kur mod cystisk fibrose, og derfor er Orkambi et gennembrud. Det forklarer Tacjana Pressler, overlæge på Rigshospitalet med over 20 års erfaring i behandling af CF-patienter: »Orkambi er revolutionært, fordi det er en helt ny måde at angribe sygdommen på – og det giver os håb. I dag har vi kun antibiotika og anden symptombehandling til de her patienter, som på trods af daglig, intensiv behandling dør alt for tidligt,« forklarer hun.
Orkambi virker ved at rette op på et særligt protein, som CF-patienter producerer forkert. Overlægen sammenligner det med at udskifte en nøgle i proteinet, så den rigtige dør kan åbnes i lungecellerne. Det er et gennembrud – men hvor stort det er, ved Pressler ikke, før hun selv får lov til at arbejde med medicinen på sine patienter.
»Ifølge den foreløbige forskning forbedrer Orkambi lungefunktionen med nogle få procent. Det lyder ikke af meget, men det er et fremskridt i forhold til, at CF-patienter som regel taber lungefunktion. Behandlingen virker altså stabiliserende. Samtidig tyder det på, at Orkambi kan nedsætte risici for akut forværring med cirka 40 pct. og dermed sænke behovet for hospitalsindlæggelse for patienterne, hvilket vil øge deres livskvalitet betragteligt,« siger hun.
»Men det er ingen mirakelkur. Vi ved heller ikke, hvor længe Orkambi kan bremse sygdommen. Det vigtigste er derfor, at firmaerne ikke stopper med at udvikle nye og bedre lægemidler.«
Bliver det for dyrt?
I dag må KRIS ikke skelne til prisen, når de godkender nye lægemidler til brug i Danmark. Selv ikke hvis effekten kun er marginalt bedre end eksisterende og langt billigere lægemidler. Overlæge Jens Ersbøll mener, at  KRIS fremover skal have mulighed for at afvise medicin til brug i Danmark, hvis prisen er for høj i forhold til effekten, eller hvis der er billigere alternativer, som er næsten lige så gode. Sådan gør de i Norge og England i dag.
»Men i tilfældet Orkambi er der slet ingen alternativer, selv om effekten måske ikke er så stor, som vi kunne ønske os. De her børn og unge med cystisk fibrose, de står foran en urimelig kort levetid. Og dertil er det et urimeligt skidt liv, de stakkels mennesker har – og deres forældre også. Det er et svært dilemma.«
I Cystisk Fibrose Foreningen mener direktør Helle Ousted, at alle CF-patienter, der har gavn af det, skal have Orkambi.
»Udviklingsomkostningerne til CF-medicin er den samme som ved medicin til langt større patientgrupper, såsom kræft. Derfor bliver behandlingen nødvendigvis også dyrere pr. patient. Men alle borgere i Danmark må kunne forvente at få den bedste behandling, når man bliver syg – uanset om du bliver ramt af en folkesygdom eller en sjælden lidelse,« siger Helle Ousted.
Sundhedsøkonom hos Det Nationale Institut for Kommuners og Regioners Analyse og Forskning (KORA) Jakob Kjellberg finder det helt oplagt at indføre en form for pris- eller effektkontrol, så de dyreste lægemidler sorteres fra, hvis de ikke er gode nok.
»Som sundhedsøkonom er det ikke et svært dilemma. Der går du efter at få det maksimale ud af de midler, der politisk set er afsat til sundhedsvæsnet. Vi skal vurdere de her produkter i forhold til, hvor meget helbredelse og overlevelse, medicinen giver, i forhold til alt det, vi skærer væk,« siger han og tilføjer, at det handler om at skabe det bedste sundhedsvæsen for så mange mennesker som muligt. Han advarer derfor imod at skære yderligere i den brede behandling på hospitalerne, som krone for krone redder langt flere menneskeliv end den dyre medicin.
Vicedirektør Torben Mogensen fra Hvidovre Hospital er enig, men han tror ikke, Orkambi bliver vendepunktet, der får politikerne til at slå bremsen i over for den dyreste sygehusmedicin:
»Der vil komme en fjernsynsudsendelse med en sød lille pige, som har cystisk fibrose og sidder og hoster ind i et iltapparat. Og du får ikke en minister til at stille sig op efter det indslag og sige, at vi ikke vil give pigen medicin, fordi vi ikke synes, effekten er god nok. Det er det ulykkelige ved situationen, vi er i, fordi kompetencen ligger hos politikerne. Vi sidder i fælden.«

