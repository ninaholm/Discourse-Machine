Enhedslisten: Vælgerne er mest enige med os
Enhedslisten har fået foretaget en meningsmåling, som viser, at vælgerne foretrækker partiets egen røde skattepolitik. Det understreger, at både S-SF og mainstreamøkonomer bør genoverveje deres standpunkter, mener Enhedslisten
S og SF bør se mere på indtægter fra beskatning af de rigeste danskere i stedet for at lægge ansvaret for at lukke hullet i statskassen over på lønmodtagerne ved at sætte arbejdstiden op, mener Enhedslistens politiske ordfører, Johanne Schmidt-Nielsen


 Hvis danskerne selv skulle vælge en økonomisk genopretningsplan, så ville de gøre som Enhedslisten; hæve skatterne for de rigeste. I hvert fald, hvis man skal tro resultatet af en måling, partiet selv har fået foretaget hos Gallup.
I målingen har man bedt de adspurgte vælge mellem henholdsvis S-SF's forslag om øget arbejdstid, regeringens sparereformer, afskaffelse af efterlønnen eller en tilbagerulning af sidste års skattelettelser til alle, der tjener mere end 500.000 om året. Enhedslisten foretrækker sidste mulighed, og det gør 34 procent af de adspurgte i målingen også, mens kun 19 procent ønsker at arbejde en time mere om ugen.
»Resultatet er et klokkeklart signal til S og SF om, at de bør se mere på indtægter fra beskatning af de rigeste danskere. I stedet lægger de ansvaret for at lukke hullet i statskassen over på lønmodtagerne ved at sætte arbejdstiden op,« siger politisk ordfører, Johanne Schmidt-Nielsen, der sammen med resten af folketingsgruppen har diskuteret økonomisk politik på partiets sommergruppemøde, der sluttede i går.
Egne målinger
- Men er det ikke lidt letkøbt selv at lave en måling, som viser, at vælgerne er enige med Enhedslisten? De stemmer jo ikke på jer?
»Vi laver ikke målingen for at klappe os selv på ryggen og sige: se, danskerne støtter Enhedslisten. Vi laver den, fordi det er et problem, at en holdning, som mange danskere deler - nemlig at man burde annullere VKO's skattelettelser - er så fraværende i debatten.«
- Men siger resultatet så ikke noget om, at I har svært ved at sælge jeres politik? Hvis så mange er enige, og I er de eneste i Folketinget, der mener det, så burde de jo stemme på jer?
»Nej, for det er et synspunkt, som er svært at komme igennem med, fordi debatten er domineret af økonomer og kommentatorer, som taler for at skære ned og afskaffe efterlønnen. Og desuden stemmer folk jo ud fra flere ting, end hvad de lige mener om skat,« siger Johanne Schmidt-Nielsen.
Stigende misforhold
Økonomiprofessor på Roskilde Universitet, Jesper Jespersen anlægger også ofte synspunkter, som ligger langt fra de dominerende økonomers. Han mener, at målingen er et udtryk for et stigende misforhold mellem borgere og økonomer:
»Der er en stigende afstand mellem de økonomiske modeller, som benyttes til at sætte den økonomiske diskurs og så den virkelighed, som almindelige mennesker lever i og oplever. Flertallet af almindelige mennesker forstår ikke, hvad økonomerne siger, mens andre konstaterer, at økonomernes budskaber ikke svarer til det, de selv oplever på deres arbejdspladser,« forklarer Jesper Jespersen og peger på, at hvis en arbejdsløs får at vide, at vedkommende skal arbejde mere, kan det forekomme lidt hen i vejret.
S står fast
Enhedslistens meningsmåling får dog ikke Socialdemokraternes finansordfører, Morten Bødskov til at genoverveje S-SF's økonomiske plan, Fair Løsning, som beder danskerne arbejde 12 minutter mere om dagen. Den har fået fagbevægelsens opbakning, og det er en »historisk solidaritetserklæring fra lønmodtagerne,« mener han.
»Vores plan går på to ben. Vi beder folk bidrage lidt mere til fællesskabet, og dem, der tjener mest, kommer til at bidrage med mest. Samtidig får vi folk til at arbejde lidt mere,« siger Morten Bødskov og minder om, at S-SF også vil indføre en 'millionærskat,' der, selv om den ikke rammer lige så mange som Enhedslistens forslag, stadig er et skridt i retning af at lade de rigeste betale mest.
Enhedslisten kan dog glæde sig over, at en ny meningsmåling foretaget af Epinion for Danmarks Radio viser fremgang til det lille parti, mens resten af oppositionen går tilbage. Med 3,7 procent står Enhedslisten 1,5 procent over valgresultatet og er kun en halv procent fra at indhente de radikale.


