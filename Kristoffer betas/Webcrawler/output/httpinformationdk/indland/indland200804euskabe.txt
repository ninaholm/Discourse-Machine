'EU skaber sultflygtninge og behandler dem som kriminelle'
EU-borgernes skat går til en ødelæggende landbrugspolitik, der skaber millioner af sultflygtninge fra den tredje verden, siger FN's særlige rapportør for retten til mad, Jean Ziegler. Samtidig bruger EU millioner på at holde sultflygtningene ude
Afrikanske immigranter venter på at blive samlet op ved Los Cristianos på den kanariske ø Tenerife, efter at de er blevet opdaget af grænsevagter. Mere end 24.000 immigranter primært fra Afrika er i år blevet fanget under deres forsøg på at nå de kanariske øer

KØBENHAVN/BRUXELLES - Samuel er en af de heldige. Han er blevet slavearbejder i Syditalien, mens mange af hans rejsefæller er døde på vej gennem ørkenen, skyllet op som endnu et lig på endnu en middelhavsstrand eller simpelthen forsvundet på deres flugt fra voksende fattigdom hjemme i Afrika. Samuel er sultflygtning.FN's særlige rapportør for retten til mad, Jean Ziegler, er nu gået ud med et anklageskrift mod de rige landes politik. De selv samme flygtninge, som EU's landbrugsstøtte og fiskeristøtte har været med til at skabe, bliver holdt uden for unionens grænser ved hjælp af Frontex, EU's "delvis hemmelige militære" grænseagentur, skriver Ziegler i denne måneds udgave af den internationale avis Le Monde Diplomatique.EU's subsidier til eget landbrug og fiskeri skaber i sammenhæng med Frontex "et uhyggeligt billede," mener Jean Ziegler."Den hykleriske holdning fra repræsentanterne i Bruxelles er forkastelig: ikke bare er de ansvarlige for sulten i Afrika - de behandler tilmed sultflygtningene som kriminelle."KyniskGrænseagenturet Frontex koordinerer indsatsen for at bevogte EU's ydre grænser, og sikre unionen mod de op mod to millioner illegale flygtninge, der hvert år forsøger at krydse grænsen til Schengen-området via ruter som eksempelvis fra Senegal til De Kanariske Øer eller over Gibraltarstrædet fra Marokko til Spanien.Der er ingen præcise tal for, hvor mange flygtninge, der når ind over EU's grænser - endsige hvor mange, der omkommer undervejs, skriver Ziegler i sin store artikel.Frontex bruger bevæbnede både, kamphelikoptere og en flåde af overvågningsfly med ultrafølsomme kameraer, radarer samt satellitter og moderne langdistanceovervågning."Dertil har de modtagelejre på afrikansk jord, hvor de placerer sultflygtningene," skriver Ziegler.Markku Niskala, generalsekretær for Den Internationale Røde Kors- og Halvmånebevægelse (IFRC) citeres i Le Monde Diplomatique for kritik af EU's ligegyldighed over for flygtningene:"Denne krise dysses ned, og ingen vil snakke om den. Ikke nok med at ingen forsøger at hjælpe disse mennesker i yderste nød: Der findes ikke engang en organisation med brugbar statistik, som kan klargøre omfanget af disse daglige tragedier."Ifølge Jean Ziegler er det først og fremmest økonomisk krise og sult, der hvert år får to millioner mennesker fra det afrikanske kontinent til at risikere livet for at komme over grænsen til EU."Den stigende underernæring i Afrika har mange årsager, men den vigtigste er EU's fælles landbrugspolitik. De industrialiserede OECD-lande gav i 2006 mere end 360 mia. dollars i produktions- og eksportstøtte til egne landbrug. Særlig EU praktiserer en professionel og kynisk 'landbrugsdumping'.Resultatet er systematisk ruinering af afrikansk livsvigtigt landbrug," skriver Jean Ziegler i Le Monde DiplomatiqueRov og dumpingLandbrugsstøtten er dog ikke eneste årsag."De fleste stater syd for Sahara drukner i gæld. De sælger derfor deres fiskerettigheder til industrier fra Japan, Europa eller Canada," skriver Ziegler. Og det har katastrofale følger for de små fiskersamfund, "rovfiskeri" kalder Ziegler det. For de industrielle fiskere overfisker groft, mens de afrikanske stater ikke har kapacitet til at kontrollere dem."De ruinerede fiskere lever i stor fattigdom uden meget håb og uden midler til at kæmpe mod de giganter, der knuser dem. Derfor sælger de deres både til mafiøse menneskesmuglere, eller tager selv transportjobbene," skriver Ziegler.Hans Lucht, antropolog ved Københavns Universitet, er manden, der har interviewet sultflygtningen Samuel og opsøgt hans hjemby i Ghana.Fiskerne i landsbyen kommer hjem med tomme eller halvtomme både alt for ofte, konsekvenserne er entydige: De har ikke råd til at købe deres børns skolebøger og skoleuniformer, traditionel børnearbejde vokser, og de unge flytter til storbyernes slum, hvorfra mange af dem forsøger at komme til Europa."Hvis man piller ved fattige folks fødevareressourcer," siger Hans Lucht om EU's opkøb af afrikanernes fiskerettigheder, "så skal man være sikker på, at det er bæredygtigt. Det er der tegn på, det ikke er her," siger han. Tværtimod burde bevisbyrden vendes om, mener han, inden EU indgår den slags aftaler.Jean Ziegler opsummerer konsekvensen af EU's politik: "Der er 52 lande i Afrika. Af dem lever 37 næsten udelukkende af landbrug. Få mennesker arbejder så meget og under så vanskelige forhold som wolof-bønderne i Senegal, bambarerne i Mali eller mossierne i Burkina Faso. Den europæiske landbrugspolitik og fødevaredumping ødelægger deres liv, deres børns liv."
