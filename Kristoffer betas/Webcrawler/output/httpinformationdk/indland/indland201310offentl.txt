Offentligt ansatte vil have indflydelse på kontrolskemaer
Parterne bag forsommerens minitrepartsaftale er klar med et nyt center, der skal sprede innovativ tænkning i det offentlige. Tjeklister og dokumentationskrav kan godt give bedre offentlig velfærd, hvis bare de ansatte inddrages i udformningen, viser ny undersøgelse fra FTF
Borgerne får bedre service, hvis medarbejdere er med til at præge måden, det skal dokumenteres på, mener en stor gruppe offentlig ansatte. Samtidig har Danske Regioner, Kommunernes Landsforening og flere arbejdsmarkedsorganisationer fastsat syv principper, som skal skabe fundamentet for en afbureaukratisering – og et nyoprettet center for innovation i det offentlige er første resultat af aftalen.


 
	Papirarbejde behøver ikke at være en hæmsko for hverken trivsel eller service i den offentlige sektor. Det afgørende er bare, at de offentligt ansatte har indflydelse på, hvordan dokumentationskrav og papirarbejdet indrettes.

	Det er konklusionen i en ny undersøgelse foretaget blandt 2.500 offentligt ansatte medlemmer af hovedorganisationen FTF.

	Tre ud af fire offentligt ansatte medlemmer af FTF mener, at borgerne får bedre service, hvis de offentligt ansatte får mulighed for at præge den måde, de skal dokumentere deres arbejde på. Hvis de offentligt ansatte ikke har indflydelse på, hvordan dokumentationsarbejdet udformes, så mener kun en ud af tre, at papirarbejdet giver bedre service, viser undersøgelsen.

	»Der er rigtig mange ressourcer i at afbureaukratisere, så der bliver mere plads til de borgernære ydelser,« siger Bente Sorgenfrey, der er formand for FTF.

	FTF’s beregninger viser, at hvis man fjerner en fjerdedel af dokumentationsarbejdet alene for de offentligt ansatte FTF’ere, får man frigjort 15 mio. timer svarende til en værdi af 2,65 mia. kroner.

	I juni var FTF en af parterne i det, som økonomi- og indenrigsministeren dengang kaldte en »lille trepartsaftale«. Danske Regioner, Kommunernes Landsforening og arbejdsmarkedsorganisationerne OAO, Akademikerne og FTF indgik en aftale med regeringen om syv principper for modernisering af den offentlige sektor.

	Og netop med afsæt i aftalen om de syv principper kan man skabe fundamentet for afbureaukratisering, mener Bente Sorgenfrey.

	På et møde i Økonomi- og Indenrigsministeriet i går blev parterne bag aftalen fra juni enige om at etablere et nyt Center for Offentlig Innovation. Det er den første konkrete udløber af trepartsaftalen fra juni. Centret skal indsamle og sprede gode eksempler på innovative tiltag i den offentlige sektor.

	»Centret vil give medarbejdere og ledere i den offentlige sektor nye og bedre muligheder for at lære af hinanden, kopiere gode ideer og udvikle nye arbejdsmetoder,« skriver parterne i en pressemeddelelse.

	»Vi tror på, at centret kan komme til at spille en helt central rolle i at skubbe på, vidensformidle og sørge for, at ting bliver delt på en anden måde, end det bliver gjort i dag,« siger økonomi- og indenrigsminister Margrethe Vestager.

	Skal stå på skuldrene

	Der er bevilget 28 mio. kroner til det nye Center for Offentlig Innovation over de kommende tre år. Og også blandt arbejdsmarkedets repræsentanter er der tiltro til, at centret kan fremme nytænkningen i den offentlige sektor.

	»Der er allerede hundredvis af gode eksempler i den offentlige sektor på institutioner og styrelser, der arbejde med nogle spændende projekter. Men de bliver ikke spredt ud,« siger Flemming Vinter, formand for Offentligt Ansattes Organisation.

	»Det handler i høj grad om at stå på skuldrene af det, der allerede sker derude. Og så måske gøre det endnu bedre. Men i hvert fald få bredt det ud,« siger han.

	Centret for Offentlig Innovation placeres som en uafhængig enhed i tilknytning til forskningscentret KORA, der i forvejen ligger under Økonomi- og Indenrigsministeriet. Men »det skal ikke være et center, hvor man forsker. Det skal ikke være et center, hvor man bruger fem år på at skrive en tyk rapport,« forklarer Flemming Vinter. I stedet skal centret være »praksisnært«.

	Da den oprindelige aftale blev indgået i juni, lød kritikken fra flere eksperter, at det var en »luftig« aftale. Og FOA-formand Dennis Kristensen kaldte dengang aftalen »indholdsløst småpjatteri og hyggenyggesnak.«

	»Hvis man kigger på, hvad regeringen i øvrigt har introduceret af reformer i sit regeringsgrundlag, så har det været noget, der virkelig er gået ind til benet, som virkelig har skabt afgørende forandringer. Når man sammenligner med de syv principper, så er det ikke til at få øje på, hvad det er, der virkelig går ind til benet, hvad det er, der virkelig forandrer,« siger Dennis Kristensen.

	Han bakker op om flere af tankerne bag det nye innovationscenter, men fastholder, at FOA fortsat ikke bakker op om det samlede projekt, som de syv principper er udtryk for.

	 

