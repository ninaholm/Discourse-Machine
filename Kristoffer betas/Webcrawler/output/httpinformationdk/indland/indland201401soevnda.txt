Søvndals farvel sender hans kritiker i Folketinget
Trine Mach bliver nyt medlem af Folketinget for SF. Ordførerrokade gør hende til skatte-, forsknings- og udviklingssordfører og Özlem Cekic til kulturordfører – en rokade, der styrker SF’s venstrefløj
’Jeg tror, at den store forskel i SF er, at nu er vi alle sammen på det samme hold. Det er en stor forskel til den nærmere fortid. Det ændrer ikke ved, at jeg stadig har de holdninger, jeg har,’ siger Trine Mach, der fra den 14. januar igen er at finde i Folketinget for SF.

Hun har brugt juledagene på at beslutte sig. Når Folketinget atter samles den 14. januar, overtager Villy Søvndals 2. suppleant, Trine Mach, hans plads i Folketinget. En plads, som blev ledig, da Villy Søvndal før jul stoppede som både udenrigsminister og folketingsmedlem, og 1. suppleanten, tidligere folketingsmedlem Kamal Qureshi, takkede nej. Dermed sender Villy Søvndals farvel en af hans største kritikere i Folketinget. Trine Mach, som i 2012 overvejede at stille op som venstrefløjens formandskandidat, har nemlig i flere år været en af de mest åbenmundede kritikere af den daværende partiformands linje.I en ordførerrokade, som samtidig gør Özlem Cekic til kulturordfører og lader politisk ordfører Lisbeth Bech Poulsen beholde posten som finansordfører, bliver Trine Mach SF’s skatte-, forsknings- samt udviklingsordfører. Alle tre støttede Annette Vilhelmsen under formandsvalget.I en pause, mens Trine Mach er ved at overlevere arbejdsopgaverne i forbindelse med sit nuværende arbejde som seniorrådgiver i Nordisk Ministerråd, fortæller hun i et interview med Informatiom om udfordringerne for sig selv og SF. Og om at måtte gå på kompromis. Både personligt og politisk.»Det lyder spændende, og det er jo nogle vigtige områder for SF, så det bliver godt at skulle stå på mål for partiets synspunkter på de områder.«’Jeg har de samme holdninger’– Nu siger du, det bliver godt at stå på mål for SF’s synspunkter. Det er jo ingen hemmelighed, at du tidligere har været uenig i flere af disse synspunkter – og blandt andet netop skatteaftalen. Du trak dig endda i 2012 som folketingskandidat, fordi du ikke mente at kunne forsvare dem. Hvad har ændret sig?»Årsagen til min timeout er forsvundet. Nemlig, at SF dengang gjorde regeringskompromiser til vores politik – hvilket vi heldigvis er gået bort fra. Vi ved, hvad der er kompromiser, og vi står ved dem. Men vi ved også, hvad vores egen politik og retning er og har en strategi om at sige det højt. Og det er i virkeligheden den altafgørende forudsætning for, at jeg har sagt ja til det her.«– Du kritiserede i 2012, at skatteaftalen blandt andet blev finansieret ved at tage fra overførselsindkomsterne. Det beskrev du som ’fuldstændig uden for skiven af, hvad vi burde gøre’. Men den skatttepolitik kan du godt forsvare i dag?»Jeg er stadigvæk rød, og jeg har stadigvæk holdninger og mener det samme – hvilket jeg egentlig synes er en fordel. Men jeg har i øvrigt ikke tænkt mig at stå skoleret for, hvad jeg tidligere har sagt. Når man skal sidde i en folketingsgruppe, er man en del af et politisk fællesskab. Og der må man udtale sig ud fra, hvad gruppen mener og i henhold til de indgåede aftaler og forlig.«– Hvordan kan du så gøre en forskel, hvis du accepterer, at SF er nødt til at gå på kompromis?»Vi har besluttet, at vi skal have en klarere og mere tydelig partiprofil, samtidig med at vi indgår i en regering med de tilhørende kompromiser. Men det afgørende er, at vi har et politisk kompas. Og at dette er i orden og hele tiden arbejder for den langsigtede retning. Der er det min – og vores opgave – at flest mulige skridt går i den rigtige retning. Der vil være nogle få i den modsatte – for eksempel skattereformen. Så vi skal holde fast i, at SF’s politik er andet og mere end regeringens, og der er jeg et godt input til folketingsgruppen. Uden at jeg skal sidde og rose mig selv.«– Vil du lægge en dæmper på dig selv?»Jeg tror, at den store forskel i SF er, at nu er vi alle sammen på det samme hold. Det er en stor forskel til den nærmere fortid. Det ændrer ikke ved, at jeg stadig har de holdninger, jeg har, og jeg glæder mig til at være med til at sætte klare røde aftryk på de områder, jeg bliver ordfører for, og det vi sammen skal levere. Det gælder om at holde fast i, hvor man vil hen og ikke miste overblikket. SF har i høj grad brug for flere profiler, som kan tegne partiet på venstrefløjen.«– Den første opgave i foråret bliver statsministerens bebudede vækstpakke. For nu alligevel at holde dig fast på, hvad du har sagt tidligere, så har du kritiseret, at der var for meget fokus på at øge arbejdsudbuddet frem for at skabe nye job. Hvad er dit bud på, hvordan en sådan vækstpakke skal se ud?»Jeg tror, at jeg alligevel er for ydmyg til her og nu at lave min egen personlige vækstpakke. Men for mig at se er kampen for at skabe nye arbejdspladser central for regeringen. Og det tror jeg ikke, at nogen i regeringen vil være uenig i.«’Klart en styrkelse’– Men det er vel en afgørende politisk forskel til den hidtil førte politik, når du har kritiseret regeringens fokus på arbejdsudbuddet for at bygge på en falsk præmis om, at folk uden arbejde i virkeligheden ikke rigtig gider arbejde?»Jo, jo. Og jeg mener helt klart, at en af regeringens største opgaver er at skaffe flere arbejdspladser.«– Og ikke øge arbejdsudbuddet?»Gerne, men arbejdsmarkedet skal jo være klar til at tage imod det udbud. Ellers er det en regnearkøvelse. Derfor må der fokus på at skabe nogle flere arbejdspladser.«– Du overvejede i sin tid at stille op som formand. Har du fortrudt, at du alligevel ikke gjorde det?»Nej, det har jeg ikke.«– Samtidig med, at du får en række ordførerposter, belønnes Özlem Cekic og Lisbeth Bech Poulsen også ved ordførerrokaden. Er det her en styrkelse af SF’s venstrefløj?»Det er klart en styrkelse af SF’s profil, ja. Vi får et godt hold, og det mener jeg selv, at jeg bidrager til. Nu spørger du jo indirekte til min formand: En af de helt store ting i SF, som er sket det seneste år, og som ikke fylder så meget i pressen, er jo, at der i SF igen er en kultur af, at vi er på hold med hinanden. Det er vigtigt, og det hold glæder jeg mig til at blive en del af.«
