Radikal splittelse over regeringsdrømme
En række radikale medlemmer opfordrer partiet til at stå uden for en rød regering ved næste valg. 'Det kan bare ikke lade sig gøre,' siger næstformand Zenia Stampe


Drop at komme i regering med Socialdemokraterne og SF og stå fast på de radikale holdninger. Sådan lyder beskeden fra dele af det radikale bagland til ledelsen på dagen, hvor partiet holder sommergruppemøde.»Sådan som S og SF fører sig frem i øjeblikket, er det uattraktivt at indgå i en rød blok,« lyder det fra medlem af de radikales forretningsudvalg og redaktør for Skive Folkeblad Ole Dall. Han foretrækker, at partiet fokuserer på at genvinde positionen som et stærkt socialliberalt midterparti med en selvstændig partiprofil.»Når Socialdemokraterne og SF siger, at der ikke kan rokkes ved deres politik, så må det være radikal politik at sige, at vi gerne vil pege på en socialdemokratisk statsminister, men at vi ikke vil være med i en regering. Vi skal i stedet opnå indflydelse uden om regeringen - ligesom Dansk Folkeparti,« siger Ole Dall.Stemmer fra SFHan bliver bakket op af byrådsmedlem i Aalborg Daniel Nyboe Andersen, som mener, at de radikale skal blive stående, hvor de er.»S har vurderet, at det kan betale sig at omklamre SF, så de ikke får alle stemmerne, og SF omklamrer S, så de kan være sikre på at komme i regering. Men det skal vi være helt ligeglade med,« siger Daniel Nyboe Andersen.Han mener, at partiet kan hente flere stemmer ved at bevare positionen som alternativ til en ny regering.»Der findes vælgere, som stemmer på Socialdemokraterne og SF, og som synes, det er træls, når de to partier ikke vil ændre på integrationspolitikken. De stemmer kan vi kun få, hvis vi står uden for,« siger Daniel Nyboe Andersen.Høj overlæggerMedlem af De Radikales hovedbestyrelse Mai-Britt Schultz peger også på S og SF's fælles udlændingepolitik, som en grund til at partiet skal stå fast.»Mens de fleste andre partier hele tiden sænker overlæggeren, insisterer de radikale på, at vi vil holde overlæggeren højt,« siger Mai-Britt Schultz.Hun mener, det er vigtigt, at de radikale står fast på partiets grundholdninger.»Derefter er det vigtigt  at lære Helle Thorning-Schmidt at tælle til 90. Hvis hun fortsætter på den her måde, så vil hendes eneste måde at opnå et flertal på uden om os være ved at gå sammen med Dansk Folkeparti. Hvis stilen fortsætter, er det svært at forestille sig, at hun ikke gør det for at få en åbning til Dansk Folkeparti,« siger hun.Mai-Britt Schultz understreger, at de radikale ikke skal i regering for enhver pris.»Vi har brug for mindst et anstændigt parti,« siger hun.Regering eller intetDet er De Radikales næstformand Zenia Stampe enig i. Men hun er ikke klar til en rolle som et nyt Dansk Folkeparti, der kan opnå indflydelse uden om en regering. For det kan slet ikke lade sig gøre, påpeger hun.»De radikale medlemmer, som tror, vi kan opnå en status som Dansk Folkeparti, har glemt at tælle mandaterne,« siger Zenia Stampe og forklarer, at en status som Dansk Folkeparti kræver, at man som ene parti kan levere et flertal.»Og det kan vi ikke,« siger hun.Zenia Stampe vil ikke afvise, at S og SF muligvis foretrækker at danne en regering uden de radikale.»I det tilfælde kan de forhandle med Venstre og de konservative, når det kommer til skole - og udlændingepolitik og bare springe de radikale over,« siger hun og understreger, at en plads i en regering derfor er at foretrække.Det synspunkt deler tidligere medlem af Folketinget Elisabeth Geday.»Efter et valg gætter jeg på, at Helle Thorning-Schmidt får brug vores stemmer. Derfor skal vi nå til enighed«.
