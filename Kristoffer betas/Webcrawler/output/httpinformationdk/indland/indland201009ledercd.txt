Alle leder efter cd'en med fangebilleder
Findes den? Findes den ikke? Der er mange løse ender i sagen om en cd med afslørende foto af fangemishandling i Afghanistan, som Udenrigspolitisk Nævn er blevet orienteret om
Niaz Mohammed overlevede den massakre på afghanske allierede, som den danske tolk fik førstehåndskendskab til. Efter angrebet i Hazar Khadam fandt landsbybeboerne flere lig, der var bagbundet med plastikstrips som dem, Mohammed står med her.

Ifølge dagbladet Politiken i går har regeringen »mørklagt« kontroversielle foto af fangemishandling. Men hvor de 'Abu Ghraib-lignende'-billeder, som skulle være lagret på en cd, befinder sig, er indtil videre en gåde. Ifølge Politiken er kammeradvokat Peter Biering i besiddelse af billederne, men det afviser han pure:»Jeg har aldrig set sådanne billeder, og jeg aner ikke, om en sådan cd eksisterer, eller hvad der i givet fald måtte være på den,« siger Biering til Information.»Jeg har udelukkede hørt et rygte om, at der eksisterer en sådan cd, og det er den oplysning, jeg har videregivet til min klient, Forsvarsministeriet,« siger Biering.Han bekræfter dog, at rygtet siger, at billederne viser »tortursituationer og konventionsstridige forhold« og at billederne skulle stamme fra 2002. Hos Auditørkorpset, som Forsvarsministeriet har sat til at undersøge sagen nærmere, er man heller ikke i besiddelse af billederne: »Vi undersøger i øjeblikket, om der findes en sådan cd. Om det er tilfældet, aner vi p.t. ikke. Vi har indtil videre ikke set nogen billeder, og vi er ikke i besiddelse af en sådan cd,« siger auditør Lone Damgaard.Heller ikke i Forsvarsministeriet har man set nogen cd, oplyser forsvarsminister Gitte Lillelund Bech (V) i en pressemeddelelse. Alligevel har sagen om de mulige billeder været vigtig nok til, at Kammeradvokaten i første omgang har kontaktet Forsvarsministeriet, og dernæst har ministeren fundet anledning til at vende sagen i Udenrigspolitisk Nævn og overlade sagen til Forsvarets Auditørkorps.Politiken står fastPå Politiken fastholder chefredaktør Anne Mette Svane, at avisens oplysninger er korrekte. Med en enkelt undtagelse.»Vi er kommet til at skrive i en tidslinje, at Kammeradvokaten er i besiddelse af billederne, det er en beklagelig fejl, som vi retter i morgen. Men ellers står vi ved vores artikler, som bygger på de oplysninger, som forsvarsminister Gitte Lillelund Bech er kommet med til Udenrigspolitisk Nævn,« siger Anne Mette Svane.Advokat Tyge Trier finder Politikens oplysninger yderst interessante. »Hvis der eksisterer tekniske beviser for fangemishandling, er det en bombe under den redegørelse, som regeringen kom med i 2007 efter tv-dokumentarenDen Hemmelige Krig,« vurderer han. Tyge Trier repræsenterer en af de 31 afghanske fanger, som optræder i dokumentaren og efterfølgende har anlagt erstatningssag mod den danske stat, fordi han angiveligt blev mishandlet, efter at danske soldater i marts 2002 overleverede ham til det amerikansk drevne afhøringscenter på Kandaharbasen i Afghanistan.Lige til Jeres orienteringIfølge Informations oplysninger var det under dagsordenens allersidste punkt, 'eventuelt', på mødet i Udenrigspolitisk Nævn den 26. august 2010, at forsvarsministeren tog ordet og første gang fortalte om fangebillederne. Gitte Lillelund Bech forklarede, at Kammeradvokaten havde henvendt sig i forbindelse med den kommende erstatningssag.På mødet i nævnet ville ministeren lige orientere om forlydender om, at en dansk soldat var i besiddelse af nogle foto fra Afghanistan, som angiveligt skulle være »Abu Ghraib-lignende«. Ministeren meddelte, at hun havde overladt undersøgelsen af sagen til Forsvarets Auditørkorps.Stadig ifølge Informations oplysninger fortalte hun nævnet, at de kontroversielle billeder var i spil allerede for flere år siden. Her blev de ifølge ministerens orientering forevist til en kontaktperson for en dansk militærtolk, MG, der er et af hovedvidnerne i den kommende fangesag.Tolken skal bl.a. vidne om de fangemishandlinger, han tidligere har fortalt Auditørkorpset, at han fik kendskab til under sit ophold i Afghanistan i foråret 2002.Hvis der findes en cd med foto af fangemishandling, styrker det tolkens påstande og rejser nye spørgsmål om, hvorfor forsvaret valgte at overhøre hans advarsler om, at der var noget galt med amerikanernes fangepolitik.Hjem i utideMG var i tre uger i januar-februar 2002 udlånt til amerikanerne på afhøringscentret på Kandahar-basen. Oprindelig var det kun meningen, at den danske tolk skulle oversætte dokumenter, men snart kom han også til at deltage i egentlig afhøring af krigsfanger.MG's oplevelser i centret førte efter bare få dage til, at han tjenstligt blev beordret at tage nogle fridage, og efter de tre ugers udstationering blev han pludselig hjemsendt før tid, officielt på grund af en skulderskade. Da forsvarsministeren besøgte den danske lejr, blev tolken holdt på afstand.Omkring dette tidspunkt iværksatte forsvaret en generel mørklægning af dokumenter og andet materiale vedrørende behandlingen af krigsfanger. Flere dokumenter om fangespørgsmålet forsvandt således fra forsvarets arkiver og alt, som havde med tolken og hans oplevelser i Afghanistan at gøre, blev hemmeligstemplet.Tolken forsøgte, ifølge den forklaring han senere gav bl.a. til auditørerne, flere gange i Afghanistan at gøre sine overordnede opmærksom på, at amerikanerne ikke behandlede krigsfangerne i overensstemmelse med krigens love, som danske soldater er forpligtet til at efterleve.Tolken havde således hørt om, hvordan amerikanske soldater havde ydmyget af-ghanske fanger ved at tage deres penis frem og onanere, klæde fangerne nøgne og stable dem med kønsdelene mod hinanden. Han fortalte også om fanger, der blev lænket med 10 kilo tunge lænker, slået og udsat for andre former for direkte vold, og om hvordan de amerikanske soldater fandt det helt i orden at likvidere fanger, hvis de havde skudt mod amerikanerne.På egen hånd kontaktede tolken således en højtstående amerikansk officer, og han fik også gennem den danske øverstkommanderende for den danske styrke TG Ferret arrangeret et møde med en amerikansk general. Desuden fortalte han en dansk FE-mand med kodenavnet 'Holger' om sine indtryk fra afhøringscentret. »Sådan er det bare,« skulle 'Holger' have svaret.Truet til tavshedPå vej hjem fra Afghanistan blev tolken af FE-manden indskærpet livslang tavshedspligt. Han fik besked om, at hans liv kunne være i fare, hvis han nogen sinde fortalte om, hvad han havde set. Desuden blev han mødt af to folk fra henholdsvis FE og PET, og endnu en gang fortalte han om sine indtryk.At en dansk tolk havde fremsat anklager om mishandling af fanger fik den danske offentlighed dog først nys om flere år senere. Det skete i forbindelse med, at tolken havde anlagt en arbejdsskadesag på grund af sine oplevelser under missionen i Afghanistan. Selv om forsvarets psykologer havde kendt til tolken og hans beretning siden sommeren 2003, var det først et år efter, at forsvarets ledelse fik kendskab til anklagerne. Forsvars-chefen overlod sagen til auditørerne, der i det følgende halve års tid afhørte de personer, som tolken ifølge sin forklaring havde haft kontakt til. Dagen før nytårsaften 2004 havde tolken, der var flyttet til Malmø, et mystisk indbrud i sin lejlighed. Blandt de effekter, som tyven eller tyvene stjal, var bl.a. et album med foto fra hans udsendelse til Afghanistan samt hans militære udmærkelser. Om det er de foto, der nu igen spøger i fangesagen, er uklart.I slutningen af januar 2005 kom auditørernes rapport. Tolkens anklager kunne ikke bekræftes. Det blev tolken så utilfreds med, at han på egen hånd kontaktede forsvars-chefen, og på et møde med Jesper Helsø forklarede han igen om sine oplevelser. Bagefter sendte forsvarschefen sine aldrig offentliggjorte noter fra samtalen til auditørerne, der dog ikke fandt grundlag for at genåbne sagen.Måske er det dét, som auditørerne er ved at gøre nu - med to-tre års forsinkelse.I den forbindelse siger advokat Tyge Trier, at »det er et afgørende spørgsmål i den kommende retssag, hvad den militære tolk har set i Kandahar Detention Center i foråret 2002. Hvis der eksisterer tekniske beviser, der bekræfter hans forklaring, er det af stor betydning.«Ifølge Trier er der undervejs gjort flere forsøg på at beklikke tolkens troværdighed.Han er bl.a. blevet beskyldt for at overdramatisere og være »psykisk syg«.Tyge Trier har ligesom dele af pressen kæret en afgørelse om, at tolken skal afhøres for lukkede døre i den kommende fangesag, og det spørgsmål tager Højesteret stilling til den 15. oktober. Her bliver det også klart om de dokumenter, der findes vedrørende tolkens oplevelser, heriblandt en hemmeligstemplet auditørrapport, kommer til at indgå i sagen.Om billedernes betydning for den kommende retssag siger kammeradvokat Peter Biering at, »hvis sådanne billeder fremlægges i forbindelse med den kommende retssag, foreligger der en ny situation, som vi vil forholde os til i retten.«Læs også Informations store optrevling af sagen: 'Tolken, der så for meget' via www.information.dk/237530
