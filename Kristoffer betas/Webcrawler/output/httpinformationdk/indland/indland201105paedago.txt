Pædagoger er ikke uddannet til til at spotte seksuelle overgreb
Undervisning i børns seksuelle udvikling er blevet nedprioriteret på pædagoguddannelsen. Det har alvorlige konsekvenser, vurderer fagfolk. For når pædagogerne ikke kan skelne mellem sund og bekymrende seksuel adfærd, risikerer man at overse ofre for seksuelle overgreb i institutionerne


 Børn, der udsættes for seksuelle overgreb i hjemmet, risikerer ikke at få den hjælp, de har brug for, fordi pædagogerne ikke har de nødvendige kompetencer til at skelne mellem naturlig og bekymrende seksuel adfærd. Det vurderer flere fagfolk, der nu efterlyser målrettet undervisning i børns seksuelle udvikling på pædagoguddannelserne. En ny undersøgelse, Doktorleg i Børnehaven, viser, at mange institutioner savner viden om, »hvilke lege og adfærdsformer der er 'normale', og hvilke der bør give anledning til professionel bekymring og handling«.
I mange tilfælde, hvor børn er udsat for overgreb i hjemmet, kommer det nemlig til udtryk ved en afvigende seksuel adfærd i institutionerne, men ofte går det ubemærket hen:
»Når pædagogerne ikke engang ved, hvad der er sund og normal seksuel adfærd, hvordan skal de så kunne få øje på noget unormalt eller bekymrende,« siger lektor på Pædagoguddannelsen i København Susanne Laudrup, som i mange år har undervist i børns sundhed.
Doktorleg i Børnehaven viser også, at langt de fleste danske børnehaver oplever, at børnene leger de såkaldte doktorlege, hvor de undersøger sig selv og hinandens numser og kønsdele.
Også organisationen Sex & Samfund efterlyser, at pædagogerne bliver bedre rustet til at skelne mellem normal og unormal seksuel adfærd.
»Man er jo nødt til at have kendskab til børnenes normale seksuelle udvikling for at kunne få øje på de børn, der er grund til at være bekymret for. Og for ikke at problematisere alle de andre,« siger læge og formand Christian Graugaard.
Da den seneste reform af pædagoguddannelsen i 2007 trådte i kraft, var det ikke længere obligatorisk at undervise de studerende i  faget 'børns sundhed', som tidligere omfattede børns seksualitet. I dag er faget 'sundhed, krop og bevægelse' blot et af tre linjefag, de studerende kan til- eller fravælge, men heller ikke her er undervisning i børns seksuelle udvikling obligatorisk.
I 2003 oprettede Socialministeriet JanusCentret, der behandler børn og unge, som krænker andre børn og unge seksuelt. Også her oplever man, hvordan børnene bliver overset på institutionerne.
»Jeg må sige, at jeg ofte er rystet over, hvor dårligt pædagogerne er klædt på til at spotte seksuelt bekymrende adfærd hos børn,« siger psykolog og leder af centret Mimi Strange.
Sidst på året bliver 2007-reformen af pædagoguddannelsen evalueret, og før det vil undervisningsminister Troels Lund Poulsen (V) ikke tage stilling til, om undervisning i børns seksualitet skal være obligatorisk.

