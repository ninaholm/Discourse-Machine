Kvinden, Enhedslisten vil forhindre i at komme i Folketinget
Den kommende urafstemning om Enhedslistens folketingskandidater bliver for og imod Anna Rytter fra Internationale Socialister (IS). Kritikerne mener, hun er kommet med for ekstreme udtalelser til, at hun kan stille op for partiet
 Anna Rytter fastholder, at urafstemningen ikke handler om IS. Hun er nemlig ikke repræsentant for organisationen.


 En sommerdag i Mjølnerparken er det svært at forstå både området og turguidens kontroversielle ry. Træerne er sprunget ud. Drenge spiller fodbold på den nærliggende græsbane. Og en muslimsk kvinde venter smilende på, at fotografen tager billeder af guiden, Enhedslistens folketingskandidat Anna Rytter, i indgangen til hendes opgang.
»Det er lige før, jeg går og overvejer selv at flytte herud. Så hyggeligt er her faktisk. Det liv, som der er her. De medmenneskelig relationer er anderledes end andre steder. Folk kender hinanden,« siger Anna Rytter.
Anna Rytter, som bor på Østerbro med sin somaliske mand og parrets to børn, arbejder ellers til dagligt som socialarbejder i Gladsaxe, hvor hun laver såkaldte empowerment projekter for kommunens unge, der er i risiko for at ende som bandekriminelle.
Men denne dag er hun i gang med at lave en udstilling om Somalia i Mjølnerparkens medborgerhus på Hothers Plads. 10 store fotografier med motiver fra epoker i Somalias historie skal udsmykke et lokale, der samtidig bliver udstyret med bord og stole for at kunne fungere som et opholdssted for de lokale beboere.
»Wow, vil børnene tænke. De første køer blev tæmmet i Somalia for 15.000 år siden! Så kan de gå hjem og fortælle forældrene om det og få en stolthed. Og det som mange af de unge i Mjølnerparken mangler er den der positive identitet,« fortæller Anna Rytter.
Kontroversiel kandidat
Selv kæmper Anna Rytter i denne tid med sit ry som repræsentant for Enhedslistens venstrefløj eller det såkaldte højtråbende mindretal. Når Enhedslisten i næste uge indleder endnu en urafstemning om partiets folketingskandidater skyldes det nemlig ét ønske: Ønsket om at forhindre det 36-årige medlem af Internationale Socialister (IS) i at stå blandt Liste Ø’s øverste 21 på stemmesedlerne ved det næste folketingsvalg. Det på trods af, at Anna Rytter tidligerer på året lige netop blev nummer 20 i den vejledende urafstemning blandt medlemmerne.
Anna Rytter blev i første omgang af Enhedslistens kandidatudvalg placeret mellem nummer 17 og 21 på kandidatlisten. Blot for at opleve, at en alternativ kandidatliste – uden hende – blev præsenteret og fik flertal på årsmødet i maj. Denne manglede dog lige netop syv stemmer i at opnå det nødvendige totredjedeles flertal på årsmødet, så derfor skal Enhedslistens medlemmer stemme om de to lister.
 Anna Rytter fastholder, at urafstemningen ikke handler om IS. Hun er nemlig ikke repræsentant for organisationen.
Tor Birk Trads
»Vi mener, at Anna Rytter er en kontroversiel kandidat, som er kommet med flere meldinger, som vi er uenige i,« sagde medlem af Københavns Borgerrepræsentationen, Signe Færch, fra talerstolen i Øksnehallen som forklaring på den alternative liste. Og dagen efter årsmødet vågnede Anna Rytter op til følgende karakteristik i Berlingske fra Enhedslistens retspolitiske ordfører, Pernille Skipper:
»Anna Rytter er kommet med nogle udtalelser, som bestemt ikke stemmer overens med Enhedslistens politik. Det må jeg meget klart slå fast. Enhedslisten går ikke ind for politisk vold og samarbejder ikke med organisationer, som udøver vold«.
En henvisning til at Anna Rytter over for metroxpress tidligere har beskrevet Antifascistisk Aktion (AFA) som »gode, gedigne mennesker som man kan lave samarbejde omkring konkrete aktioner sammen med«.
Men det ikke alt. Hvis det skadede Enhedslisten under valgkampen i 2011, at nogle endelig begyndte at læse, hvad der stod i partiprogrammet, så tør ingen i partiet tænke på, hvad der sker, hvis – når – nogen begynder at nærlæse IS’s programmer, vedtagelser og udtalelser.
IS
Når Anna Rytter, som meldte sig ind i Enhedslisten i 2003 på grund af Irak-krigen, ni år senere også valgte at blive medlem af IS skyldtes det, at sidstnævnte netop blev ved med kritisere denne krig – og de efterfølgende i blandt andet Libyen.
»IS har holdt fast i det anti-imperialistiske perspektiv og at krigene ikke bare handler om, at nogen var blevet uvenner. Det handler om den måde kapitalismen fungerer og ekspanderer på. Det gør den gennem krige. Det er ikke isolerede konflikter og krige. Og det globale perspektiv er også vigtigt til at forstå, hvad der foregår indenrigspolitisk. Hvorfor får vi en krise? Hvorfor er krisepolitikken som den er? De danske politikere har i virkeligheden ikke et ret stort råderum,« siger Anna Rytter, da hun igen sidder i medborgerhuset i Mjølnerparken.
Alligevel fastholder Anna Rytter, at urafstemningen ikke handler om IS. Hun er nemlig ikke repræsentant for organisationen. På samme måde som Anna Rytter heller ikke er repræsentant for Dyrenes Beskyttelse, Amnesty International eller Danmarks Naturfredningsforening. Andre organisationer Anna Rytter er medlem af. Også selv om IS i forbindelse med sin beslutning om at melde sig ind i Enhedslisten vedtog, at »IS’s ledelse og lokalafdelinger beslutter, hvor og hvor meget de enkelte medlemmer skal være aktive i Enhedslisten«.
»Jeg er repræsentant for Enhedslisten og det er det, jeg kan stå på mål for. Der ikke tvivl om, at jeg deler holdning med Dyrenes Beskyttelse, men det betyder jo ikke, at fordi man stemmer på mig, så stemmer man på dem. Så stemmer man på Enhedslisten,« siger Anna Rytter.
Anna Rytter forventer heller ikke at kunne gøre den store forskel politisk i Enhedslisten. Hvis hun altså bliver valgt til Folketinget.
»Som folketingsmedlem er man underlagt de fælles beslutninger, der bliver truffet. Der handler det ikke så meget om man har forskellige ideologiske tilgange som ens personlige baggrund, erfaringer og netværk. Og der synes jeg, at jeg adskiller mig fra en del af de akademikere vi har rendende inde på Christiansborg – og ikke bare i Enhedslisten«.
Hippie på Møn
Anna Rytter voksede i 1980’erne op i hvad hun selv beskriver som en »hippiefamilie« på Møn, hvortil forældrene var emigreret fra København for at dyrke sine egne grønsager og bær og ellers komme hinanden ved.
Men som 18-årig tog Anna Rytter til Odense for at læse filosofi og historie på universitetet og fik en BA i 2003. Her mødte Anna Rytter også sin senere ægtefælle og konverterede i 1996 til islam.
Sideløbende med universitetsstudierne begyndte Anna Rytter hurtigt at arbejde med forskellige projekter – blandt andet et tolke- og vikarbureau – og har aldrig haft det samme arbejde i mere end to år. Udover at være socialarbejder præsenterer hun sig selv på sin blog på Modkraft som »freelance foredragsholder og selvstændig nærværstræner og mindfulness-instruktør«.
I Odense startede Anna Rytter også den politiske karriere, da hun i 2005 blev valgt til byrådet.
DF
I Odense Byråd blev Anna Rytter kollega og ven med Dansk Folkepartis senere kulturordfører, Alex Ahrendtsen, der husker, at hun ikke bare talte som vandfald. Anna Rytter var en noget uortoks muslim der bandede og svovlede, så den daværende borgmester Jan Boye (K), måtte irettesætte hende og som gav knus.
»På den måde er Anna Rytter jo en dansk pige. Men hvordan hun får det til at hænge sammen med Internationale Socialister, islam og erhvervslivet skal jeg ikke gøre mig klog på. Vi er jo allesammen paradokser, når det kommer til stykket. Men de modsætninger ser man jo ikke så meget, når hun optræder. Jeg kunne godt tænke mig at se lidt mere den private Anna Rytter. Hun er til at holde ud. Politikeren Anna Rytter er ikke ikke til at holde ud. Men hun siger sikkert det samme om mig,« griner Alex Ahrendtsen.
Skulle Anna Rytter tabe den kommende urafstemning, så har hun dog ikke tænkt sig at give op af den grund. Også næste år vil Anna Rytter være at finde på stemmesedlen i Enhedslistens urafstemning.
»Jeg synes jo, at det er skide sjovt at lave valgkamp uanset om jeg bliver valgt eller ej. Det at kunne bidrage til den politiske debat, og alle de ting omkring politik som ikke handler om at blive valgt, er jo virkeligheden drivet for rigtig mange. Det er jo meget, meget få af os der havner i Folketinget en dag. Hvis man havde det som sit eneste formål i livet, så er der rimelig stor risiko for at fejle«.

