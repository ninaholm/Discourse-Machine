Jurister optrapper kritikken af Inger Støjbergs annonce
Inger Støjbergs asylannonce er ikke bare vildledende, men direkte faktuelt forkert, vurderer jurister nu. Annoncen, der blev bragt i en libanesisk avis, er desuden endnu mere problematisk end den, der er blevet offentliggjort i Danmark. Ombudsmanden vil tage bestik af kritikken
 Her annoncen offentliggjort i Danmark


 Presset stiger på udlændingeminister Inger Støjberg (V) i sagen om den annonce, som ministeren har fået udfærdiget for at oplyse asylansøgere om forholdene i Danmark, og som blandt andet er blevet indrykket i libanesiske aviser.
Efter at have fået kritik for, at annoncen er vildledende, har ministeren hævdet, at oplysningerne i annoncen er »100 procent faktuelt korrekte«. Men det passer ikke, vurderer to jurister med stor indsigt i udlændingeret.
»Jeg er ikke enig med ministeren i den vurdering,« siger Jesper Lindholm, der er adjunkt ved Juridisk Institut på Aalborg Universitet og ekspert i udlændingeret.
Læs også: Da Støjberg narrede verden
Dermed går han længere, end annoncens kritikere hidtil har gjort. Ombudsmanden gik for nylig ind i sagen og har bedt ministeriet svare på, hvorvidt annoncen er vildledende. Men ombudsmanden understregede samtidig, at de enkeltstående oplysninger i annoncen ifølge kritikere i sig selv er faktuelt korrekte. Det er imidlertid en påstand, som Jesper Lindholm og juraprofessor Jens Vedsted-Hansen fra Aarhus Universitet nu udfordrer.
Få kan ikke blive familiesammenført
De to juridiske eksperter henviser til første punkt i annoncen, der oplyser om, at udlændinge, der har fået midlertidig beskyttelse i Danmark, først kan få familiesammenføring efter et års ophold. Problemet er ifølge forskerne, at alle asylansøgere, der får ophold i landet, i første omgang kun får det midlertidigt. Men det er kun de ansøgere, der får ophold efter en bestemt og ikke særlig hyppigt brugt bestemmelse i udlændingeloven, som ikke kan få familiesammenføring før efter et år.
Med andre ord kan annoncen læses sådan, at begrænsningen af retten til familiesammenføring gælder for alle asylansøgere, der får ophold i Danmark, hvilket ikke er korrekt. Som juristerne skriver i et notat om sagen, kan det således »hævdes, at man – bevidst eller ubevidst – har ledt læseren til at tro, at punktet omhandler alle flygtninge, der endnu ikke har permanent ophold i Danmark, dvs. i nærværende situation inkluderende alle syriske asylansøgere, der ankommer til Danmark«.
Den type opholdstilladelse, som begrænser retten til familiesammenføring, har fået betegnelsen »midlertidig beskyttelsesstatus«, men det er ikke en betegnelse, som bliver brugt i annoncen, selv om det ifølge de to jurister ville have været »mere retvisende«.
Som tidligere beskrevet i Information er det kun omkring 11 procent af de syriske flygtninge, der får opholdstilladelse efter denne bestemmelse.
Jesper Lindholm og Jens Vedsted-Hansen har desuden opdaget, at Udlændingeministeriet har ændret i den engelsksprogede version af annoncen, som er blevet offentliggjort i Danmark, i forhold til den version, som er blevet indrykket i en engelsksproget libanesisk avis.
Yderligere vildledning
I den udgave af annoncen, der blev bragt i en af de libanesiske aviser, står der, at udlændinge med »temporary residence permit«, altså »tidsbegrænset opholdstilladelse«, først kan få familiesammenføring efter et års ophold. Og i den engelsksprogede udgave, som Udlændingeministeriet har offentliggjort på sin hjemmeside, står, at det gælder for udlændinge, som har fået »temporary protection«, altså »tidsbegrænset beskyttelse« eller »midlertidig beskyttelse«.
De to jurister vurderer, at den version, som er blevet offentliggjort i Danmark, er mindre forkert end den version, der er blevet bragt i den engelsksprogede libanesiske avis. Det skyldes, at udtrykket »midlertidig beskyttelse« kan siges at være tættere på termen »midlertidig beskyttelsesstatus«, som altså er den korrekte betegnelse for den type opholdstilladelse, som begrænser retten til familiesammenføring.
 Her ses annoncen fra Libanon

 Her annoncen offentliggjort i Danmark

»Ud over, at teksten i den første formulering var mere ’retligt forkert’ – så Ombudsmanden altså ikke blot kan gå ud fra, at den var ’faktuelt’ eller ’retligt’ korrekt – er der vel et muligt element af yderligere vildledning i, at man tilsyneladende har forsøgt at aflede opmærksomheden fra den oprindeligt mere vildledende annonce,« vurderer professor Jens Vedsted-Hansen, der ligesom Jesper Lindholm læser begge versioner som »retligt forkerte«, eftersom ingen af de to formuleringer stemmer overens med udlændingemyndighedernes egen officielle oversættelse af »midlertidig beskyttelsesstatus«, nemlig »temporary protected status«.
I deres notat understreger de to jurister desuden, at der ifølge loven kan gøres undtagelser til reglen om, at asylansøgere, der får opholdstilladelse efter bestemmelsen om »midlertidig beskyttelsesstatus«, får begrænset deres ret til familiesammenføring. Men alligevel omtaler Udlændingeministeriet det i annoncen som om, det ikke er muligt at få familiesammenføring inden for et år.
Ombudsmand Jørgen Steen Sørensen oplyser til Information, at han nu vil læse juristernes notat forud for sin undersøgelse af ministeriets annonce.
»Jeg vil tage stilling til oplysningerne, jeg nu har fået forelagt, når jeg har haft lejlighed til at sætte mig nærmere ind i dem,« siger ombudsmanden, der i sidste uge i en pressemeddelelse udtalte: »Det har været anført, at ministeriets annoncer isoleret set er faktuelt korrekte, men at de efterlader særligt flygtninge fra Syrien med et forkert billede. Hvis det er tilfældet, kan flygtninge på forkerte præmisser blive påvirket til at undlade at søge asyl i Danmark. Jeg mener derfor, at vi bør have afklaret, om ministeriet har levet op til gældende retsprincipper om offentlig information.«
Ministeriet rettede ind
Udlændinge- og integrationsminister Inger Støjberg skriver i en e-mail via sin særlige rådgiver til Information:
»Den dansksprogede annonce, der ligger til grund for oversættelsen, er 100 pct. faktuelt korrekt.«
For første gang åbner ministeriet dog for, at den engelske version kan misforstås. I mailen bekræfter den særlige rådgiver, at der findes to udgaver af den engelske tekst. Den 5. september, to dage før offentliggørelsen, sendte Udenrigsministeriet et faktaark og en annoncetekst til orientering hos danske ambassader og repræsentationer.
»Udenrigsministeriet blev herefter gjort opmærksom på, at den engelske annonceudgave visse steder var vanskelig at forstå. På den baggrund blev der søndag aften udarbejdet en ny engelsk udgave til brug for ministeriets hjemmeside og til udsendelse på de danske asylcentre,« skriver Inger Støjbergs særlige rådgiver.
»Udlændinge, Integrations- og Boligministeriet blev desuden opmærksom på, at begrebet ’midlertidig beskyttelse’ var blevet oversat på sådan måde, at det kunne give anledning til misforståelser. Det blev derfor rettet i det endelige engelsksprogede materiale til ministeriets hjemmeside mv.«
Jesper Lindholm og Jens Vedsted-Hansen konkluderer i deres fælles notat: »Som nævnt indledningsvis må det forventes, at Ombudsmanden undersøger, hvorvidt de enkelte punkter i annoncen isoleret set reelt er retligt korrekte. Og altså ikke udelukkende, om annoncen samlet set efterlader et ukorrekt indtryk.«

