Hans Engell: Den er jo helt gal
Helle Thorning-Schmidt gemte sig bag sine embedsmænd i stedet for at stå ved, at Henrik Sass Larsen ikke skulle godkendes af andre end hende selv, siger forhenværende justitsminister


 En misforståelse har fra begyndelsen præget sagen om Henrik Sass Larsen, der i september 2011 trak sig som ministerkandidat som følge af oplysninger fra PET. Det siger politisk kommentator og forhenværende justitsminister Hans Engell: »En minister skal ikke sikkerhedsgodkendes,« understreger han. »PET foretager et sikkerhedstjek, og oplysningerne herfra danner grundlag for, om statsministeren kan bruge den pågældende som minister eller ej. Men det er suverænt statsministerens afgørelse.«
Og netop derfor er »det absolut største problem« i sagen ifølge den tidligere justitsminister, at Helle Thorning-Schmidt ikke selv den 28. september 2011, da hun blev gjort bekendt med oplysningerne fra PET, tog et møde med Sass Larsen.
»Det ville hun efter alle kogebøger være forpligtet til, og det er politisk, forvaltningsmæssigt og personligt stærkt kritisabelt, at hun ikke gjorde det.«
I stedet valgte den kommende statsminister at lade departementscheferne i henholdsvis Statsministeriet og Justitsministeriet mødes med sin daværende politiske ordfører, og ifølge Sass Larsens senere referat fra mødet gav de ham indtryk af, at han ikke kunne sikkerhedsgodkendes.
»Ved at sende departementscheferne i byen fremkalder Thorning et billede af, at hun da gerne selv ville have haft Sass Larsen med på holdet, men at embedsmændene og PET ikke kan acceptere ham. Den er jo helt gal. Og det er derfor, sagen efterfølgende har haft det skæve forløb med de mange misforståelser,« siger Hans Engell.
Han hæfter sig desuden ved, at Folketingets ombudsmand senere kritiserede Statsministeriet og Justitsministeriet for mundtligt ved mødet at have givet Sass Larsen tavshedspålæg om sagen og efterfølgende at have afslået hans anmodning om aktindsigt i PET-notatet om ham med en »utilstrækkelig« begrundelse. Ministeriets samlede håndtering betegnede ombudsmanden som »beklagelig«.
»En sådan kritik havde en fuldmægtig i Justitsministeriet ikke overlevet. Det er ret utroligt, at to top-departementschefer kan begå en så alvorlig håndteringsmæssig fejl, uden at nogen efterfølgende spørger om, hvilke konsekvenser det får for dem.«

