Schurs show mod Eldrup rammer DONG
Bestyrelsesformanden smadrer det hold, der har bragt DONG i førerposition på havmølleområdet. Det går ud over selskabets position og konkurrenceevne og vil ende med at koste Fritz Schur posten, spår fagmand
Fritz Schurs kritik af de lønaftaler, Anders Eldrup som koncernchef har givet en gruppe nøglemedarbejdere, er forfejlet og kan gøre alvorlig skade på den afdeling, der har bragt DONG i en global førerposition på havmølleparker, mener ekspert i energisektoren

»DONG Energy’s bestyrelsesformand Fritz Schur har smadret et førsteklasses team, der har været stærkt medvirkende til at bringe DONG langt foran konkurrenterne. Jeg kan ikke tro, at Schur kan blive siddende i formandsstolen året ud med den skade, han har forvoldt selskabet.«Sådan siger en af de tunge fagfolk i energisektoren, direktør Wolfgang Mostert, der er tidligere sektionschef i Energiministeriet og seniorøkonom i Verdensbanken, i dag indehaver af eget konsulentfirma, der udfører opgaver for Verdensbanken, EU-Kommissionen, FN’s Miljøprogram m.fl.Wolfgang Mostert mener, at Fritz Schurs kritik af de lønaftaler, Anders Eldrup som koncernchef har givet en gruppe nøglemedarbejdere, er forfejlet, og at bestyrelsesformandens offentlige hudfletning på et pressemøde forleden af den nu fyrede DONG-chef og derigennem af nøglemedarbejderne kan gøre alvorlig skade på den afdeling, der har bragt DONG i en global førerposition på havmølleparker.»Når man bliver sådan hængt ud af formanden og får at vide genem pressen, at man er overbetalt og forgyldt, så tænker man sikkert: ’Gider jeg fortsat være hos DONG?’ Hvis jeg var et af de konkurrerende europæiske energiselskaber, ville jeg for længst have ringet til Jakob Baruël Poulsen, lederen af DONG’s vedvarende energi-afdeling, og spurgt, om han ikke har lyst at komme over. Til mindst den løn, han har fået i DONG. Mindst,« siger Wolfgang Mostert.Pengene værdHan mener, at det afgørende er, om de i medierne omtalte medarbejdere med særligt lukrative lønaftaler har været pengene værd eller ej for DONG.»En ting er, om man synes systemet i al almindelighed er retfærdigt eller ej – det synes jeg sådan set ikke – men man må jo diskutere det her ud fra den logik og de præmisser, der faktisk hersker i systemet. Og der må man sige: Ja, de er pengene værd, for de har leveret varen.«Mostert påpeger, at den forretningsmodel for havmølleparker, de pågældende medarbejdere med Jakob Baruël Poulsen i spidsen har udarbejdet, er så smart, at DONG’s store tyske konkurrent på det europæiske marked, energiselskabet E.ON., så sent som onsdag annoncerede, at man nu vil rejse kapital til sine vindmølleprojekter på lignende måde.»Den største kompliment, du kan få, det er, når konkurrenterne kopierer dine koncepter,« siger Wolfgang Mostert.Modellen– Hvad er så ifølge direktøren det smarte ved DONG Energys koncept for havmølleparker?»Altså, hvis man ser på finansieringsmulighederne under den aktuelle krise, så er bankernes traditionelle rolle med at opsamle opsparing og videreformidle den til produktive investeringer stort set udspillet i øjeblikket. Meget store virksomheder har til gengæld store pengemængder, og de investerer gerne direkte. Det samme gælder pensionskasser: De er også meget store og forsøger også at investere direkte. Det smarte ved DONG’s koncept, som startede med den kommende vindmøllepark ved Anholt, er, at man har fundet svar på spørgsmålet: hvordan kan vi få institutionelle investorer og store virksomheder med meget høje krav til sikkerhed til at deltage og allerede i investeringsfasen?«»Det er tidligere med meget møje og besvær lykkedes at få institutionelle investorer til at investere i obligationer, der først er udstedt, efter at investeringen i projektet er gennemført. Men at få dem med allerede inden investeringsfasen, det var ikke lykkedes. Men det lykkedes altså for DONG med det koncept, der i fagsproget kaldes a special purpose vehicle, dvs. et fælles selskab, som i tilfældet Anholt består af DONG Energy og pensionskasserne PensionDanmark og PKA. Dette selskab har en kontrakt med DONG om, at DONG med sin ekspertise opfører havmølleparken og dermed påtager sig konstruktionsrisikoen plus vedligeholdelsen.«»Hele driftsrisikoen er altså også DONG’s, og det gør, at der for de institutionelle investorer er samme sikkerhed i projektet som ved investering i obligationer. Derfor vil de være med,« fortæller Wolfgang Mostert.Attraktivt for KIRKBYFor nylig har DONG også formået efter samme opskrift at få privat industrikapital med i et havmølleprojekt. Sidst i februar købte således Lego Gruppens moderselskab, KIRKBI A/S, og Oticon Fonden for 4,7 mia. kr. halvdelen af DONG’s store tyske havmøllepark under opførelse, Borkum Riffgrund.Søren Thorup Sørensen, CEO i KIRKBI, siger om investeringen:»Både Oticon Fonden og vi har et ønske om at investere i vedvarende energi, og den model, der er for projektet i Borkum Riffgrund, passer os rigtig godt. At DONG, der jo er en erfaren operatør i havvindmøller, tager konstruktionsrisikoen, og vi efterfølgende deltager som medejer i driften, det er en attraktiv model for os, fordi vi kun har den risiko, der handler om, hvor meget vinden blæser.«»Projektet er med til, at vi kan opfylde vore miljømål, men dernæst tæller det selvfølgelig, at det giver et økonomisk afkast, der passer til den risiko, der for os er i projektet,« siger Søren Thorup Sørensen.KIRKBI-chefen vil ikke kommentere diskussionen om de interne forhold i DONG.»Men DONG har optrådt som en meget professionel part i denne proces i relation til os,« siger han.Styring afgørendeModellen, der muliggør indsprøjtning i havmølleprojekter af privat og pensionskassekapital i milliardklassen, har gjort det muligt for DONG at bevæge sig hurtigere frem med vindmølleudbygningen, end det ellers ville være realistisk for det statslige selskab.»Så man må sige om holdet hos DONG, der har udviklet det her, at de har leveret nogle innovative finansielle løsninger, som har skaffet selskabet nogle meget markante konkurrencefordele i forhold til andre i branchen,« siger Wolfgang Mostert.Han tilføjer, at afdelingen, som Jakob Baruël Poulsen leder, samtidig har udviklet den processtyring, der sørger for, at DONG hele tiden har en kontinuerlig strøm af havmølleprojekter, der er faseforskudt i forhold til hinanden.»Sådan at der hele tiden er nogen, der arbejder på at forberede projekter, mens andre er i konstruktionsfasen og atter andre i driftsfasen. Det er nødvendigt, fordi DONG jo har investeret i masser af folk og i specialudstyr, der skal være i gang for at forrente sig.«»Det kører forrygende godt, og derfor er DONG langt foran konkurrenterne. E.ON. er først nu klar til at gå over til samme koncept,« siger Mostert.Anders Eldrup har selv fremhævet med stolthed flere gange, hvordan DONG i kraft af den rullende og detaljerede processtyring kan få en møllepark op at stå på ét år, hvor konkurrenter bruger mindst den dobbelte tid.Eldrup har også ifølge Informations oplysninger ønsket at bruge den nu afprøvede model i stor skala for i de kommende år at sikre Danmark en markant andel af det nye marked for europæiske havmølleprojekter, som er på vej, men det har Fritz Schur og Finansministeriet angiveligt afvist som for risikabelt. Derfor vil selskaber som E.ON. i løbet af nogle år indhente DONG, frygter branchekilder.Varen leveret, lønnen ok»Den første konklusion er: Gruppen i DONG har leveret varen. Det andet spørgsmål er: Har deres aflønning så været rimelig? Der må man sige, at inden for systemets logik og sammenlignet med folk i lignende strategiske stillinger i f.eks. den finansielle sektor og i store koncerners afdelinger for virksomhedsopkøb og lignende, der ligger aflønningerne til disse DONG-medarbejdere i den beskedne ende.«»Det betyder også, at med den aktuelle tumult vil folk som Jakob Baruël Poulsen på no time kunne gå ud og få sig et nyt job til mindst samme løn,« vurderer Wolfgang Mostert.Den ordning på op til 20,2 mio. kr., som Fritz Schur på sit pressemøde kaldte en aftrædelsesordning, er i virkeligheden en såkaldt stay on-bonus, der i tilfældet Barüel Poulsen sikrer ham et stort millionbeløb, hvis han bliver i DONG i perioden fra 2008 til mindst 2013. Anders Eldrup lavede således aftalen for at kunne fastholde topmedarbejderen, mens den afgørende model for finansiering af havmølleprojekter blev udviklet og realiseret.Ironien er, at den aftale, som Anders Eldrup reelt blev fyret på, lige nu – via udsigten til bonus – fastholder topmedarbejderen i DONG’s rækker, selv om han måske kunne have lyst til at løbe skrigende bort.»Stay on-klausuler som denne er temmelig almindelig for nøglemedarbejdere i benhårde brancher som denne. Det er heller ikke usædvanligt, at specialister, som er uundværlige for en virksomhed i f.eks. den finansielle sektor og it-sektoren, får mere i løn end chefen. Så Fritz Schur har leveret en hel masse beskyldninger om vilde lønniveauer, som simpelthen ikke holder i virkeligheden. Og de aftaler, Eldrup har lavet, er i deres indhold fuldt forsvarlige, sådan som konkurrencevilkårene faktisk er – og det uanset om man synes, systemet som sådan er retfærdigt.«– Ikke desto mindre er det en kendsgerning, at Eldrup har undladt at informere sin bestyrelse om de ekstraordinære aftaler?»Du har en direktør, som skal køre en virksomhed så godt som muligt, og det har han gjort. Og aftalerne er vel i øvrigt også skrevet under af en økonomidirektør. Jeg synes, det er kunstigt, at bestyrelsesformanden har kørt sagen så dramatisk op i offentligheden. Det kommer til at gå ud over DONG og DONG’s konkurrenceevne, og når det går op for folk, så ryger Schur ud,« spår Wolfgang Mostert.
