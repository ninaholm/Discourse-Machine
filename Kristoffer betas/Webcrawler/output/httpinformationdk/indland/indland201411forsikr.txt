Forsikringsselskaber skal afskæres fra indsigt i familiesygdomme
Det kan være svært eller ligefrem umuligt at blive forsikret, hvis man har alvorlig sygdom i familien. Men nu skal det være slut, lyder det fra politikere


 Raske mennesker, der har været afskåret fra at tegne en forsikring på grund af sygdom i familien, får nu mulighed for at forsikre sig.
Et flertal i Folketinget vil nemlig ændre forsikringsaftaleloven, så forbuddet mod brug af gentests udvides til også at omfatte oplysninger om sygdom i familien, når der er tale om såkaldte almindelige forsikringer. Ændringen kommer, efter at brancheorganisationen Forsikring & Pension selv har foreslået en sådan stramning til gengæld for en lempelse af netop forbuddet mod brugen af gentest.
Læs også: Joan kan ikke forsikre familien, fordi hendes mor døde af kræft
»Den første del af Forsikring & Pensions forslag må tages som udtryk for, at det ikke er nødvendigt for at tilbyde borgerne almindelige forsikringer på rimelige vilkår, at forsikringsselskaberne får adgang til oplysninger om sygdom i familien,« skriver Mette Frederiksen til Folketingets sundheds- og forebyggelsesudvalg, der har bedt om hendes kommentar til brancheorganisationens forslag.
Justitsministeren er derfor »positiv over for at foreslå en lovændring«, der forbyder forsikringsselskaberne at indhente familieoplysninger. Derimod er Mette Frederiksen skeptisk over for at give forsikringsselskaberne adgang til gentest ved forsikringer med et særligt højt dækningsniveau.
Trods det er Forsikring & Pension glad for justitsministerens beslutning.
»Vi har gennem længere tid ment, at reglerne var forældede – og lidt skøre – da de skelner mellem gentest og familiehistorie. Men familiehistorien siger jo ofte nogenlunde det samme som en gentest ville sige,« siger chefkonsulent Sara Løchte.
Ifølge Lægeforeningens næstformand, Jette Dam-Hansen, er der tale om et voksende problem.
»Det er et stort problem – og i virkeligheden et stigende problem, fordi vi ved mere og mere om forskellige sygdomme og flere og flere af slagsen, som vi kan knytte til gener. Samtidig er det jo ikke sikkert, at du har arvet et bestemt gen, eller bliver syg af det, fordi nogen i familien har genet og er blevet syg. Det er ikke i orden at blive dømt ude på grund af familiehistorien,« siger Jette Dam-Hansen.
På Christiansborg støtter både SF og Enhedslisten et forbud mod at indhente familieoplysninger, når der er tale om almindelige forsikringer.
»Det begrænser den enkeltes mulighed for at tegne en forsikring – langt ud over hvad der er fagligt belæg for. Vi ved alle, at der kan være en sammenhæng mellem, at der for eksempel er mange tilfælde af kræft i familien, og at der så er en større risiko. Men man kan ikke slutte én til én,« siger Enhedslistens sundhedsordfører, Stine Brix.
»Man må kigge på det enkelte individ,« lyder det fra SF’s retsordfører, Karina Lorentzen Dehnhardt.

