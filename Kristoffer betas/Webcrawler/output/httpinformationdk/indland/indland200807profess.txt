Professor: Efter opturen kommer 'Roskilde Bankerne'
Roskilde Bank brød sammen, fordi det hele gik galt. Mens eksperterne nu diskuterer ansvar, peger professor på, at bankkriser ikke kan undgås i det nuværende system
Bestyrelsesformand Peter Müller og administrerende direktør Søren Kaare-Andersen (forrest) i Roskilde Bank bærer en stor del af ansvaret for, at det gik galt for banken, mener en lektor.


 På mange måder er krisen i Roskilde Bank den perfekte krise. Perfekt, fordi alt, hvad der kunne gå galt i og omkring banken, gik galt - frem til sidste fredag, hvor Nationalbanken måtte spænde et økonomisk sikkerhedsnet ud i form af en statsgaranti om at dække tab udover 750 mio. kr. for at udgå Roskilde Banks totale kollaps.
"Hele problemet starter i bankens direktion og bestyrelse," siger lektor i finansiering på CBS Finn Østrup.
"Bankens ledelse valgte at placere mere end 40 procent af sine udlån i byggesektoren. Om det var en bevidst strategi eller ren idioti ,er bagefter svært at vurdere, men fakta er, at alle i de seneste år har talt om en boligboble. Alligevel satser banken ufortrødent så meget på udlån til tvivlsomme boligspekulanter, der opererede med en meget stor risiko. Så allerede her modarbejder ledelsen en forsvarlig drift af banken," lyder det fra Finn Østrup.
Bestyrelsen for Roskilde Bank sidder - ifølge Finn Østrup - med en stor del af ansvaret, fordi den for nogle år tilbage gav bankens direktion ret til et omfattende aktieoptionsprogram.
"Optionsprogrammer i den finansielle sektor er en fantastisk farlig ting. For de tilskynder til at tage risici, som de risikable udlån Roskilde Bank begav sig af med," pointerer Finn Østrup.
Uenige eksperter
I den sammenhæng retter han også en kritik af Finanstilsynet for sideløbende ikke at have levet op til sin rolle som tilsynsmyndighed.
"Omkring Roskilde Bank har der længe været en følelse af afgrund. Da banken lavede sine optionsprogrammer, blev det så grelt, at Finanstilsynet burde have brugt mulighederne i lovgivningen for at gribe ind og afsætte bestyrelsen eller direktionen," vurderer Finn Østrup, der mener, at Finanstilsynets tilbageholdenhed bunder i en blødsødenhed, der giver den finansielle sektor alt for vide rammer.
"Tilbage i 1980'erne greb Finanstilsynet ind over for uansvarlig bankdrift, men i nyere tid har Finanstilsynet ikke grebet ind. I lande som Finland og Sverige bliver der rejst erstatningsansvar mod personer, der kører banker ned. I Danmark ser man tværtimod, at folk, der har kørt én bank sønder og sammen, får lov til at træde ind i bestyrelsen i anden bank," siger Finn Østrup. 
En af dem, der tilbage i 1980'erne var med til at føre tilsyn med de danske banker, er tidligere direktør for Finanstilsynet Eigil Mølgaard. Han er enig i, at Roskilde Bank er kommet ud i sine nuværende problemer på grund af direktionens satsning på ejendomsmarkedet, men han vil ikke være med til at placere ansvaret på Finanstilsynet.
Han mener, Finanstilsynet skal være påpasselig med at fjerne direktioner og bestyrelser, da det kan værre med til at forværre en krise. For eksempel sætte gang i det af bankerne så frygtede 'run', hvor indlånere på kort tid trækker deres penge ud og på den måde lukker banken, 
"Det er ikke Finanstilsynets opgave at drive bankerne. Det er en opgave for direktionen og bestyrelsen sammen med den eksterne revision. Da Finanstilsynet lukkede 6. Juli Banken og erklærede den konkurs i 1987, var det, fordi ledelsen var ude i et misbrug af bankens midler. Det var Roskilde Banken jo ikke," siger Eigil Mølgaard.
Del af systemet
Den vurdering er professor i økonomisk historie på CBS Per Hansen, enig i. 
"Tilsynsmyndigheden kommer altid under kritik i forbindelse md bankkriser. Men Roskilde Banks problemer skyldes ledelsen kombineret med investorer, der har ageret tåbeligt. Det er ikke dem, Finanstilsynet skal holde tilsyn med. Finanstilsynet skal sikre det finansielle system som helhed og de enkelte indskydere, og det har de gjort," siger Per Hansen. 
Han peger derimod på, at Roskilde Bank-krisen samt de økonomiske nedjusteringer, en række af landets små banker lige nu gennemgår, er en helt naturlig del af det økonomiske system i Danmark og resten af den vestlige verden.
"Som det kapitalistiske system er skruet sammen, kan man ikke undgå bankkriser. I tider med økonomiske vækst, som dem vi har oplevet i de senere år, stiger investeringer og dermed udlånene. Når det så begynder at gå den anden vej økonomisk, som det gør nu, kan nogle lånere ikke betale tilbage, og det rammer visse banker," pointerer Per Hansen, der dog samtidig understreger, at med regulering kan man afbøde meget.
"Kriser kan dæmpes med regulering, og lige nu er der nok behov for at se på ekstra regulering af den finansielle sektor. Men man kan ikke undgå kriser i det nuværende system, for så skal man forbyde udlån, og det vil være det samme som at forbyde kapitalismen," slutter Per Hansen.


