Sexologisk klinik: Tegnet børneporno er ikke skadeligt
Der er intet videnskabeligt belæg for at sige, at tegnet børneporno får flere til at begå overgreb mod børn. Det fastslår Sexologisk Klinik i en redegørelse som svar på Socialdemokraternes forslag om at forbyde de pornografiske tegninger. Et forbud kan ikke længere retfærdiggøres, siger kulturordføreren, der selv var med til at fremsætte lovforslaget


 »Folk, der har pædofile tilbøjeligheder, bliver lokket ind i det her billedunivers, og efterhånden er det ikke længere tilfredsstillende nok at se på de her billeder. De får lyst til selv at gå i gang,« sagde daværende retsordfører, nuværende socialminister Karen Hækkerup (S) i april 2010, da Socialdemokraterne fremsatte et forslag om at forbyde den såkaldt fiktive børneporno – tegninger og animationer af børn i seksuelt krænkende situationer.
Men der er intet videnskabeligt belæg for at sige, at tegnet børneporno skulle være skadeligt, lyder den officielle konklusion nu fra Sexologisk Klinik i en redegørelse, som daværende Justistminister Lars Barfod (K) bestilte i forbindelse med Socialdemokraternes lovforslag.
»Vi har måttet konstatere, at der efter vores bedste vidende ikke foreligger dokumentation for, at forbrug af fiktive billeder af seksuelle overgreb på børn alene kan lede personer til at begå seksuelle overgreb på børn,« som konklusionen lyder i Sexologisk Kliniks skrivelse til Justitsministeriet.
Overlæge og leder af Danmarks sexologiske klinik på Rigshospitalet, Ellids Kristensen, der har stået i spidsen for redegørelsen, mener, at det i lyset af undersøgelsens konklusion ville være yderst uhensigtsmæssigt at forbyde de børnepornografiske tegninger.
»Man skal passe på, at angsten for overgreb på børn ikke kommer til at gøre samfundet så restriktivt, at det går ud over en hel masse mennesker, som slet ikke er i fare for at forgribe sig på børn. Man bør efter min personlige mening virkelig vægte den kunstneriske frihed højere – for der er ganske enkelt ikke noget bevis for, de her tegninger skulle være skadelige,«siger Ellids Kristensen.
Forslaget om et forbud kom i kølvandet på en artikel i Information, der beskrev, hvordan de børnepornografiske tegninger var ulovlige i både Norge og Sverige, og to uger efter fremlagde Socialdemokraterne deres lovforslag, som vakte stor debat.
På den ene side var tilhængerne af lovforslaget, der mente, at tegningerne var moralsk forkerte, og at de risikerede at opildne potentielle krænkere til at begå overgreb mod børn.
Den anden fløj i debatten slog på det problematiske i at indskrænke den kunstneriske ytringsfrihed uden nogle videnskabelige beviser på, at tegningerne har en skadelig effekt. Og i Folketinget strandede forslaget, da et flertal af partierne krævede en officiel redegørelse fra Sexologisk klinik, før de ville tage konkret stilling til et forbud.
Men der er altså ingen beviser for, at tegningerne skulle have nogen skadelig effekt, lyder den officielle konklusion fra Sexologisk Klinik.
En af forslagets største kritikere var chefjurist i den liberale tænketank Cepos, Jacob Mchangama, der i dag glæder sig over Sexologisk kliniks konklusion:»Det er glædeligt, at vi nu har fået dokumenteret, at der så vidt vides ikke er nogen forbindelse mellem animeret børneporno og egentlige krænkelser, og at der derfor selvfølgelig heller ikke er behov for at kriminalisere yderligere på det her område. Men hele forløbet er et klassisk eksempel på, at en politiker får øje på et eller andet, og så skal der pludselig laves en hovedløs symbollovgivning, uden at man har sat sig ordentligt ind i substansen,« siger Jacob Mchangama.
Forbudt i Norge og Sverige
I lovforslaget kiggede Socialdemokraterne til nabolandene som forbillede på området, og foreslog et »egentligt forbud mod animeret børneporno efter svensk model,« som det lød i forslaget. Men siden har situationen i Sverige ændret sig markant: I efteråret 2010 faldt den første egentlige domfældelse på området, da den svenske oversætter af japanske manga-tegneserier, Simon Lundström, blev dømt for besiddelse af børnepornografiske tegninger, som han var hyret til at oversætte. Siden ankede han sagen, først i landsretten, som stadfæstede dommen, men i sidste måned blev han så frikendt af den svenske højesteret, som lagde vægt på, at en »kriminalisering af besiddelse af tegningerne ville gå langt ud over, hvad der er nødvendigt,« som det lød fra retten ifølge den svenske avis Expressen.
Socialminister Karen Hækkerup ønsker ikke at udtale sig om forslaget, da hun ikke længere er retsordfører. Men Socialdemokraternes kulturordfører Flemming Møller Mortensen, som selv var med til at stille forslaget om at forbyde tegningerne, mener ikke længere, at et forbud kan retfærdiggøres set i lyset af de nye informationer.
»Det er godt, at Sexologisk Klinik har kigget på det her. Og altså, så længe det ikke kan bevises, at de her tegninger skulle medføre en skadelig adfærd, synes jeg, vi skal værne om ytringsfriheden og den kunstneriske frihed,« siger Flemming Møller Mortensen, som dog slår fast, at han som kulturordfører ikke kan udtale sig om det juridiske, eller hvorvidt Socialdemokraterne officielt lægger ideen om et forbud helt på hylden. Det har ikke været muligt at tale med retsordfører Ole Hækkerup.

