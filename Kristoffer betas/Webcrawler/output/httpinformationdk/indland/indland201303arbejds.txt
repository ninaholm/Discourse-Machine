Arbejdsgivere og arbejdstagere: Selvfølgelig lægger vi en strategi
Der er intet odiøst eller underligt i, at både de offentlige arbejdsgivere og de offentligt ansattes fagforbund koordinerer internt før overenskomstforhandlinger, mener parterne. Det nye er den tætte kobling til politiske reformer, mener FTF-formand Bente Sorgenfrey
Lærerformand Anders Bondo Christensen ved Forligsinstitutionen. Der er rejst kritik af, at lærerne står over for en samlet front bestående af regeringen og Kommunernes Landsforening, men koordinering af indsatsen i forbindelse med overenskomstforhandlinger er ikke noget nyt – hverken for arbejdsgivere eller arbejdstagere.


 Når de offentlige arbejdsgivere i form af Kommunernes Landsforening og Finansministeriet sætter sig til forhandlingsbordet for at forhandle overenskomster med de respektive fagforbund, har de altid koordineret deres meldinger – og det samme har i øvrigt de forskellige fagforbund. Det fortæller Erik Fabrin (V), nuværende næstformand og tidligere formand for Kommunernes Landsforening, og Bente Sorgenfrey, formand for hovedorganisationen FTF, der har 450.000 offentligt og privatansatte medlemmer, efter at regeringen og Kommunernes Landsforening i forbindelse med de strandede forhandlinger om folkeskolelærernes overenskomst beskyldes for at have en »masterplan« for hele forløbet.
»Alt er fuldstændig, som det plejer at være. Business as usual. Både stat og kommuner er arbejdsgivere, og derfor taler vi om, hvilke økonomiske rammer der er at lave overenskomster for. Jeg går også ud fra, at den anden side mødes og koordinerer, hvordan de skal agere, når de mødes i deres fælles organer,« siger Erik Fabrin.
Og det kan Erik Fabrin fint gå ud fra, bekræfter Bente Sorgenfrey.
»Der er ingen tvivl om, at der altid har været en koordinering på det offentlige område, når det gælder overenskomster. Men der er heller ingen tvivl om, at især på arbejdsgiversiden er den koordinering blevet stærkere med årene. Og denne gang er den så stærk, at der er et fælles mandat over for alle undervisere, hvad enten de er ansatte i kommunerne eller i staten. Koordinering er okay – det gør vi også på lønmodtagersiden,« siger Bente Sorgenfrey.
Men ifølge Bente Sorgenfrey er situationen denne gang alligevel anderledes, end den plejer at være, når der er optræk til konflikt på arbejdsmarkedet. Denne gang har regeringen koblet overenskomstforhandlinger sammen med et politisk reformudspil – reformen af folkeskolen. Og det er et nybrud, som Bente Sorgenfrey frygter, der vil komme mere af i fremtiden.
»På forhånd har man altså forsøgt at lægge beslag på nogle af de penge, man kan forvente vil komme ud af en overenskomstforhandling. Det sammenblander de to ting – at lave overenskomster og at lave reformer i et land som Danmark. Det er helt uhørt. Det er i orden at lave en folkeskolereform og så finansiere den. Så kan man bagefter lave en forhandling med lærerne og se, om man kan finde penge, der kan bruges til at styrke folkeskolen,« siger Bente Sorgenfrey.
Selv om det er Finansministeriet, som udstikker de overordnede økonomiske rammer for arbejdsgivernes forhandlingsrum, er kommunerne ikke bundet på hænder og fødder, forklarer Erik Fabrin.
»Vi har alt det frirum, vi har behov for. Alt, hvad vi måtte finde på under forhandlingerne uden for de økonomiske rammer, som man kan forvente, at regeringen giver, skal vi selv betale,« siger han.
Han ønsker dog ikke at kommentere det aktuelle forhandlingsforløb mellem Kommunernes Landsforening og Danmarks Lærerforening.
Ikke angreb på den danske model
Ifølge professor ved Copenhagen Business School Ove K. Pedersen er de nye og strammere økonomiske rammer for både de kommunale, regionale og statslige områder med til at give en stærkere binding på arbejdsgiversiden.
»I takt med at økonomistyringen strammes fra regeringens side over for kommunerne, er der flere gode grunde til, at KL og regeringen samarbejder i overenskomstforhandlingerne. Finansministeriet er eksempelvis entydigt ansvarlig for den samlede omkostningsudvikling i den offentlige sektor, og af den grund er det ikke mærkværdigt, at de to parter taler sammen før overenskomstforhandlinger,« siger Ove K. Pedersen.
KL og regeringens tætte samspil i forbindelse med overenskomstforhandlingerne på det offentlige område har fået flere til at frygte for den danske model, hvor arbejdsmarkedets parter aftaler arbejdsforhold uden politisk indblanding fra Christiansborg. Men ifølge Ove K. Pedersen behøver man ikke frygte det – for ligesom både Bente Sorgenfrey og Erik Fabrin vurderer han, at den slags koordinering altid har været en fast del af den danske model.
»Arbejdsgiverne er gået sammen og har måske, måske ikke lavet en aftale med regeringen. Men uformelle forhandlinger har altid været en væsentlig del af den danske model, så det er ikke sikkert, at det er et angreb på modellen. Der pågår stadig forhandlinger, og der er for eksempel stadig et fungerende mæglings- og voldgiftssystem,« siger Ove K. Pedersen.
Danmarks Lærerforening og Kommunernes Landsforening mødes igen på fredag i Forligsinstitutionen, hvor de igen skal forsøge at nå en aftale, inden den varslede lockout af folkeskolelærerne træder i kraft 1. april.
 

