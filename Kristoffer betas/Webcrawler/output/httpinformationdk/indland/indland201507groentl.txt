Grønt lys til Svanholms grønne skovlandbrug
Med ambitiøse bæredygtighedsvilkår for Svanholms skovlandbrug kan det realiseres uden at kollidere med planloven, siger kommunen. Folkene bag projektet glæder sig
 Skovhave opbygget efter permakulturprincipper, der bruges ved skovlandbruget Svanholm ved Frederikssund.


 Planerne om at etablere et såkaldt skovlandbrug med den højst tænkelige grad af bæredygtighed på storkollektivet Svanholms jorde er nu bevet godkendt af Frederikssund Kommune. Dermed kan Danmark få det første eksperiment – i større skala – med at etablere en landbrugsbedrift, der i enhver henseende baserer sig på stedets ressourcer og lukkede kredsløb og dermed er aktivt klimaforbedrende og har et økologisk fodaftryk pr. deltager, der er langt mindre end i det øvrige Danmark.
Skovlandbruget efter det såkaldte permakultur-princip er planlagt af Mira Illeris og Esben Schultz, begge uddannede økologiske landmænd og bosiddende på Svanholm. Da Information bragte en reportage om projektet i marts, var det løbet ind i modstand fra Naturstyrelsen, der så landbruget med dets opførelse af seks-otte tilknyttede boliger som spredt bymæssig bebyggelse i det åbne land, hvilket planloven ikke tillader. Derfor sagde styrelsen klart nej til projektet.
Læs også: Bæredygtighed på skråplanet
Frederikssund Kommune ville til gengæld gerne have det eksperimentelle landbrug, der med sine grønne ambitioner går et godt stykke længere end økologisk landbrug. Derfor har kommunen i dialog med initiativtagerne formuleret en stribe vilkår for projektet, der kan sikre, at det ikke kolliderer med planloven
»Der er et massivt ønske i Frederikssund Kommune om at finde en løsning, fordi man synes, det er en rigtig god ide. Derfor er vi i en proces med at definere de rammer, hvorunder projektet kan realiseres,« sagde Claus Steen Madsen, kommunens direktør for Teknik, Miljø og Erhverv, for nylig til Information.
»Med vilkårene vil vi gerne betone, at dette ikke handler om boliger i det åbne land, men om landbrug, som der efter planloven sagtens kan være i det åbne land. Så vi vil gerne gøre det tydeligt, at dette ikke er en omgåelse, men tværtimod en tilstand som hjemles i planloven,« påpegede den kommunale direktør.
Landbrug i flere etager
Forleden har Frederikssund Kommunes tekniske udvalg så behandlet sagen og indstillet, at der gives landzonetilladelse til projektet på de givne vilkår.
Skovlandbruget på 11 hektar skal foregå i flere etager og dermed blive højproduktivt. Nederst bunddækkende planter og flerårige grøntsager, i næste lag buske med bl.a. bær, derudover mindre træer med æbler, pærer, hasselnødder etc. og i øverste lag store træer af bl.a. ægte kastanje og valnød.
De mange flerårige planter og fraværet af pløjning betyder, at bedriften bliver aktivt kulstoflagrenede, dvs. både forbedrer jorden og trækker CO2 ud af atmosfæren.
Projektet skal have høns, ænder, bier og nogle få grise for at sikre effektive stofkredsløb og en høj grad af selvforsyning med fødevarer.
Der skal bygges seks-otte små boliger til landbrugets deltagere på den sydvendte skråning, som er udpeget til projektet ved Svanholm.
De nu formulerede vilkår for projektet handler bl.a. om, at landbruget skal drives på en måde, så 75 pct. af beboernes husholdningsbehov bliver dækket af stedets ressourcer, og så der efter en anlægs- og opbygningsperiode på fem år ikke anvendes nogen form for fossile brændsler – heller ikke til køretøjer og maskiner ejet af beboerne. Bygningerne, som de kommende landmænd skal bo i, skal opføres af lokale naturmaterialer og bl.a. have et grønt bevokset tag. De skal have komposttoilet i stedet for vandskyllende toilet, og energien skal sikres af vind, sol, og biobrændsel. Landbruget skal drives uden kunstgødning og sprøjtemidler.
Der skal også ifølge vilkårene laves beregninger af skovlandbrugets økologiske fodaftryk, som efter fem år skal være nede på knap en tredjedel af gennemsnitsdanskerens aftryk. Landbrugets produkter skal sælges inden for en radius af 50 km for at dæmpe den nødvendige transport.
Projektet og landzonetilladelsen skal nu i den normale høringsproces på fire uger, og hvis ikke det giver problemer, kan initiativtagerne tage fat.
»Vi er meget glade for kommunens velvilje og for at have fået tilladelsen. Nu ser vi frem til snart at komme i gang med dette pionerprojekt,« siger Mira Illeris.
Læs også: Forskere i brechen for Svanholms skovlandbrug

