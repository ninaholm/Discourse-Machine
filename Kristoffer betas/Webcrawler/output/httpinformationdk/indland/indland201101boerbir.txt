Det bør Birthe Rønn svare på
Integrationsministeriet skal mandag have færdiggjort en undersøgelse af de ulovlige afslag på statsborgerskab til unge statsløse. Information opridser her, hvad offentligheden har krav på at få oplyst om skandalen
Integrationsminister Birthe Rønn Hornbech aflægger rapport mandag. Information afdækker her, hvilket syv spørgsmål vi bør få besvaret i den undersøgelse.


 Mandag skal Integrationsministeriet komme med en undersøgelse af de ulovlige afslag på statsborgerskab til statsløse unge, der er født og opvokset i Danmark.
Efter Information gennem fire dage havde afdækket skandalen i Integrationsministeriet, lovede ministeren i en pressemeddelelse sent på eftermiddagen den 14. januar at finde »alle sager vedrørende statsløse« tilbage fra 1999 frem fra arkiverne for at få kontrolleret, om alle statsløse har fået den retsstilling, som to FN-konventioner sikrer.
Desuden ville ministeren have det »særligt« undersøgt, om de statsløse, der i 2011 er blevet for gamle til at leve op til konventionerne, alligevel skal meddeles statsborgerskab, fordi ministeriet har undladt at vejlede og oplyse om deres rettigheder.
Nok så vigtigt for folkestyret og ikke mindst ministerens politiske fremtid er, at den bebudede undersøgelse også skal afdække »baggrunden for denne fejlbehandling i Indfødsretskontoret.«
Information opridser med syv enkle spørgsmål, hvad offentligheden har krav på at vide.
1. spørgsmål:  Hvorfor?
Det ligger fast, at Integrationsministeriet i en årrække har fejlbehandlet ansøgninger om statsborgerskab fra unge statsløse, der er født og opvokset i Danmark. Det mest afgørende spørgsmål er selvfølgelig: Hvorfor er det sket?
Hvorfor har ministeriet set bort fra to FN-konventioner, som netop sikrer unge statsløse særlige rettigheder i forhold til andre udlændinge?
Det er vigtigt at få afdækket, om nogen har givet ministeriets embedsmænd besked på, at ansøgningerne fra statsløse skulle behandles efter samme retningslinjer som ansøgninger fra andre udlændinge på trods af konventionerne.
At det skulle kunne være tilfældet, har Birthe Rønn Hornbech tidligere afvist i radioprogrammet P1 Orientering den 12. januar: »Jeg kender ikke noget til, at nogen som helst politiske chefer skulle have givet ordre om noget andet« - end at ministeriet skulle følge FN-konventionerne.
Det er også vigtigt at få afdækket, om nogen blandt de skiftende Venstreministre (Bertel Haarder, Rikke Hvilshøj og Birthe Rønn Hornbech) eller ministeriets ledende embedsmænd har været klar over, at ministeriets praksis var konventionsstridig, selv om de ikke selv har givet ordre til at fejlbehandle sagerne.
Forklaringen på fejlbehandlingen kan i hvert fald ikke være manglende kendskab til de to FN-konventioner i ministeriet. For som Information har dokumenteret, har Indfødsretskontoret haft detaljeret kendskab til såvel de to konventioners eksistens som deres indhold lige siden 2005, hvor Venstre, Konservative og Dansk Folkeparti aftalte, at ministeriet skulle igangsætte en udredning af rækkevidden af FN's konvention fra 1961 om statsløse.
2. spørgsmål:  Hvornår?
Da Birthe Rønn Hornbech den 26. januar 2010 skrev et brev til Folketingets Indfødsretsudvalg og orienterede om, at ansøgninger fra unge statsløse var blevet behandlet efter samme retningslinjer som ansøgningerne fra andre udlændinge, oplyste hun ikke, hvornår hun og ministeriet var blevet opmærksom på forholdet. I stedet nøjedes ministeren med lidt upræcist at skrive, at »Integrationsministeriets Indfødsretskontor har foretaget en gennemgang af sagsbehandlingen i Indfødsretskontoret«, og »i den forbindelse« er man blevet opmærksom på den fejlagtige behandling.
Heller ikke, da Birthe Rønn Hornbech blev interviewet om sagen i Orientering på P1, præciserede hun, hvornår hun blev opmærksom på fejlen.
»Det kan jeg ikke huske, for vi gav jo altså besked til Folketinget i januar, så det er så noget før,« forklarede ministeren.
Tilbage står altså usikkerheden om,  præcis hvornår ministeriet foretager gennemgangen, hvornår ministeren orienteres om resultatet af gennemgangen, og ikke mindst hvornår hun så tager affære.
Det ligger fast, at blandt de 35 statsløse, som i kraft af de to FN-konven-tioner fik statsborgerskab i december 2010, burde mindst 22 have fået det tidligere. Ifølge Informations oplysninger drejer det sig bl.a. om mindst fire konventionsstridige afslag på statsborgerskab i 2007, to i 2008 og ni i > 2009.
Birthe Rønn Hornbech har antydet, at der kan være gået en vis tid fra gennemgangen af sagerne var færdig, og til hun giver besked på at finde de sager frem, hvor der er givet afslag. For som Birthe Rønn Hornbech også sagde til Orientering: »Da jeg får det forelagt, giver jeg selvfølgelig besked om, at selvfølgelig skal konventionen overholdes, og de nærmere retningslinjer om, at de gamle sager skal tages op, har jeg så givet på et senere tidspunkt«.
Hvis dette 'senere tidspunkt' viser sig at ligge senere end få uger efter afslutningen af sagsgennemgangen, kan det blive svært for Birthe Rønn Hornbech at undgå at blive trukket ind i skandalens midte.
3. spørgsmål:  Hvordan?
Skandalen rummer også et hvordan: Hvordan blev ministeriet klar over, at sagsbehandlingen stred mod to FN-konventioner? I 2005 aftalte V, K og DF som nævnt, at ministeriet skulle igangsætte en udredning af rækkevidden af FN-kon- ventionen om statsløshed. Udredningen foregik ifølge Informations oplysninger i løbet af 2006, og i begyndelsen af 2007 var udredningen så godt som færdig. I hvert fald blev udredningen genstand for politisk drøftelse mellem Rikke Hvilshøj og indfødsretsordførerne fra de tre aftalepartier i marts 2007.
Også senere hen i løbet af sommeren og efteråret blev der forhandlet. Hvordan  hænger udredningen fra 2007, de politiske drøftelser mellem regeringen og DF og den gennemgang af de statsløses sager, som ministeren i januar 2010 henviste til i brevet til Indfødsretsudvalget, sammen?
Hvad var den konkrete årsag til, at Integrationsministeriet foretog en sådan gennemgang af ansøgningerne fra de statsløse?
4. spørgsmål:  Hvor mange?
Et af de elementer, der også indgår i Integrationsministeriets undersøgelse, er at få indhentet »relevant statistisk materiale om statsløse.« I den forbindelse bliver det vigtigt at få svar på hvor mange unge statsløse, som ministeriet ulovligt har givet afslag på statsborgerskab.
Ligeledes bliver det vigtigt at få afdækket, hvor mange statsløse, der kunne have fået statsborgerskab, hvis de ellers var blevet korrekt oplyst om deres konventionsbeskyttede rettigheder. Det emne ville ministeriet have »særligt« undersøgt. Ifølge Danmarks Statistik er tallet ca. 24 statsløse, mens ministeren selv over for Orientering har nævnt tallet »flere tusinder«.
5. spørgsmål:  Hvorfor ikke vejlede?
Undersøgelsen må også redegøre for, hvorfor Integrationsministeriet har fravalgt at orientere unge statsløse om deres rettigheder i forhold til FN-konventionerne. En sådan vejledning burde være lagt på ministeriets hjemmeside allerede i 2004, da vilkårene for dansk statsborgerskab under integrationsminister Bertel Haarder blev strammet, og oplysningen om de statsløses særlige rettigheder gled ud af lovteksten. Og ifølge vejledningspligten burde ministeriet under alle omstændigheder have vejledt de unge statsløse om deres rettigheder, da  Birthe Rønn Hornbech i januar 2010 havde gjort Indfødsretsudvalget opmærksom på fejlbehandlingen. Fra da af var ministeriet nemlig med sikkerhed opmærksom på de statsløses konventionsbeskyttede krav. Men alligevel lagde ministeriet først en orientering ud på sin hjemmeside den dag, hvor skandalen via Informations afdækning kom til offentlighedens kendskab.
Hvad er forklaringen på, at der skulle gå så lang tid, før ministeren besindede sig og besluttede at yde korrekt vejledning?
Heller ikke landets politistationer, som er det sted, man henvender sig for at få skema til ansøgning om statsborgerskab, er blevet orienteret af ministeriet. Som Information har beskrevet, er der derfor flere unge statsløse, som er blevet mødt med en afvisning fra politiet, selv om de havde krav på statsborgerskab.
6. spørgsmål:  Hvad fortalte Rønn?
Da Birthe Rønn Hornbech den 26. januar 2010 skrev til Indfødsretsudvalget og orienterede om fejlbehandlingen af de statsløse, var der ingen af udvalgets medlemmer, der forstod pointen: At ministeriet i årevis ulovligt havde givet afslag til statsløse.
Ministerens brev var nemlig formuleret sådan, at det kræver et grundigt kendskab til indfødsretslovgivningens finesser, hvis budskabet skulle kunne afkodes:
»Integrationsministeriets Indfødsretskontor har foretaget en gennemgang af sagsbehandlingen i Indfødsretskontoret, og ministeriet er i den forbindelse blevet opmærksom på, at behandlingen af sager omfattet af pkt. 4.1.3. i bemærkningerne er sket i overensstemmelse med de almindelige retningslinjer for behandlingen af sager om dansk indfødsret ved naturalisation, hvorefter der blandt andet stilles krav om vandel samt krav om dokumentation for dansk-kundskaber og en bestået indfødsretsprøve.«
Hverken oppositionen eller ordføreren for Dansk Folkeparti forstod, at ministeren med sit ordvalg beskrev et årelangt konventionsbrud.
Indfødsretsudvalget har derfor i januar 2011 kaldt ministeren i samråd med bl.a. følgende spørgsmål:
»Er det ministerens vurdering, at ministeren med den omtalte orientering har informeret Folketinget tilstrækkeligt om problemstillingen vedr. Danmarks forpligtelser i henhold til de omtalte konventioner?«
7. spørgsmål:  Hvis ansvar?
Som øverste chef for Integrationsministeriet er Birthe Rønn Hornbech i sidste ende ansvarlig for ministeriets konventionsstridige sagsbehandling, ligesom hun har ansvaret for, at Danmark lever op til sine konventionsforpligtelser. Sker der en fejlbehandling i et ministerium, er det ministerens ansvar at opdage og standse fejlbehandlingen.
Spørgsmålet er dog alligevel, om ministeren vil forsøge at lægge ansvaret over på embedsmændene. Over for Orientering på P1 har Birthe Rønn Hornbech forklaret, at hun ikke selv ved, hvordan fejlbehandlingen kunne ske.
»Jeg kan ikke svare på det, for jeg har stillet præcist det samme spørgsmål ned i embedsværket: Hvordan kan det gå til? For jeg troede ikke mine egne øren, for jeg kunne ikke forstå det, fordi jeg har jo bare taget det som en selvfølge, at de konventioner, der er - det har jeg indskærpet selv flere gange - at de selvfølgelig skal overholdes,« sagde ministeren.
Faktum er imidlertid, at der igennem hele Birthe Rønn Hornbechs tid som minister er sket en ulovlig sagsbehandling i hendes ministerium, som først blev stoppet i januar 2010, mere end to år efter hun trådte til.
Faktum er også, at ministeren ikke sørgede for at vejlede de unge statsløse, der ikke kunne kende til deres egne rettigheder, da hun senest i januar 2010 beviseligt var blevet opmærksom på konventionernes betydning for de statsløse. Først da Information afdækkede sagen, lagde hendes ministerium en vejledning ud på sin hjemmeside.
Ligeledes er det interessant, om undersøgelsen afdækker i hvor høj grad, Birthe Rønn Hornbechs forgængere på posten som integrationsminister bærer et medansvar for skandalen. Da de statsløses særlige ret til statsborgerskab i 2004 blev taget ud af selve indfødsretslovens paragraffer og flyttet ned i lovbemærkningerne, var Bertel Haarder integrationsminister. Og over for Orientering på P1 har Birthe Rønn Hornbech henledt opmærksomheden på, at hendes forgænger i ministerstolen, partifællen Rikke Hvilshøj, også har haft en finger med i spillet. Således var Birthe Rønn Hornbech ikke klar over, at Rikke Hvilshøj i 2006 garanterede over for Institut for Menneskerettigheder, at FN-konventionen om statsløshed blev fulgt, selv om hendes ministerium samtidig brød konventionen. Efter Information kunne fremlægge dokumentation for den tomme garanti fra Rikke Hvilshøj, udtalte Birthe Rønn Hornbech til Orientering:
»Det i sig selv burde jo også have givet anledning til, at man lige en gang til tjekkede, om sagerne blev behandlet efter konventionen.«


