Det politiske kyllingespil
Enhedslisten truer med ikke at ville stemme for finansloven, hvis regeringen gennemfører sine reformer med højrefløjen. SRSF mener, at støttepartiet bluffer. Det kan føre til et frontalsammenstød
Enhedslisten har brugt bededagsferien på at holde årsmøde i Korsgadehallen på Nørrebro i København. Samtidigt er skellet mellem regeringen og støttepartiet blevet markeret tydeligt. Bliver det Thorning-Schmidt eller Schmidt-Nielsen, der giver sig først?


 I spilteori taler man om kyllingespillet, som kan bruges som model for en konflikt mellem to parter.
Navnet kommer fra et »spil«, som bliver spillet af to personer, som sidder i hver sin bil med front mod hinanden. De to kører mod hinanden, og hvis man drejer af, er man en kujon eller kylling. Det bedst mulige resultat (afhængigt af øjnene, der ser) er altså, at modstanderen drejer. Det næstbedste at begge drejer. Det tredjebedste er, at man selv drejer, og at modstanderen ikke gør det samme. Mens det værst mulige resultat er, at begge fortsætter og måske slår hinanden ihjel.
I øjeblikket spiller regeringen og Enhedslisten et kyllingspil. SRSF-regeringen har sat kursen mod forlig til højre i forbindelse med de kommende økonomiske reformer. Og støttepartiet truer med at stemme imod efterårets finanslov og dermed bringe Helle Thorning-Schmidt & co. til fald.
Her gennemgår vi scenarierne et for et:
1. Enhedslisten drejer af i tide
Logikken tilsiger, at Enhedslisten i sidste øjeblik drejer. Blev der udskrevet valg nu, ville Liste Ø nemlig nok gå frem. Men regeringen falder. Det ved Enhedslisten. Og lige så vigtigt: Det ved regeringen. Derfor tager man langt ind i regeringsrækkerne ikke Enhedslistens trusler alvorligt.
Når det kommer til stykket, vil støttepartiet være nødt til at holde hånden under regeringen – uanset hvad, lyder konklusionen. Eller sådan har den i al fald lydt. Den seneste tid er bekymringen i regeringen vokset over det, som man betragter som »utidig fremturen«. Låget røg helt af i weekenden for Enhedslistens tidligere såkaldte Robin Hood-ordfører, Socialdemokraternes energiordfører, Pernille Rosenkrantz-Theil. På Enhedslistens første årsmødedag beskyldte Pernille Rosenkrantz-Theil Johanne Schmidt-Nielsen for at være mere venstrepopulist, end Pia Kjærsgaard er højrepopulist. Og mon ikke angrebet under hånden var clearet med partitoppen? Alt andet ville undre.
2. Begge drejer af i tide
Regeringen og Enhedslisten finder frem til en fælles forståelse af hinandens såkaldte smertegrænser. I forbindelse med de kommende forhandlinger holder parterne tæt kontakt, som det for eksempel skete i forbindelse med regeringens energiaftale med Venstre, Dansk Folkeparti og Konservative. Enhedslisten valgte efterfølgende at tilslutte sig aftalen, efter at klima- og energiminister Martin Lidegaard løbende havde sikret sig opbakning fra Enhedslistens gruppeformand og energiordfører, Per Clausen.
En anden mulighed er, at regeringen sænker tempoet i reformerne. Enhedslisten har svært ved at forstå, hvorfor alle disse skal vedtages lige inden finanslovforhandlingerne. En mulighed er, at regeringen får reformen af førtidspension og fleksjob samt kontanthjælp på plads og for eksempel venter med en skattereform til næste år. I regeringen er man måske ikke totalt afvisende over for det. Men det er nok mest sandsynligt, hvis regeringen indser, at det af andre årsager bliver svært at nå i mål med alt i 2012.
3. Regeringen drejer af i tide
Regeringen vælger at tro på, at Enhedslistens berømte/berygtede hovedbestyrelse faktisk vil gøre alvor af truslerne om at trække tæppet væk under SRSF-regeringen. I kyllingespillet er det nemlig faktisk en fordel, hvis din modstander tror, at du vil handle irrationelt. Her er flere muligheder: Helle Thorning-Schmidt vælger at inddrage støttepartiet i et af forhandlingsforløbene og justerer planerne, så de kan gå op med Enhedslisten. Det kan forekomme næsten umuligt, fordi grundtanken i regeringens økonomiske politik er uforenelig med støttepartiets totale afvisning af nedskæringer og krav om vækst i det offentlige. Eller som Schmidt-Nielsen understregede det:
»I kommer aldrig til at kunne true Enhedslisten til at stemme for forringelser på velfærden eller forringelser for mennesker uden for arbejdsmarkedet. Aldrig. Heller ikke hvis truslen er, at I udskriver folketingsvalg.« Klarere kan det ikke siges. Hvilket også var meningen. Hvordan den sætning kan harmonere med regeringens planer om en reform af for eksempel førtidspensionen er svært at se. Og Johanne Schmidt-Nielsen kan få et forklaringsproblem, hvis hun stemmer ja til finansloven, efter regeringen har gennemført sine planlagte reformer.
4. Frontalt sammenstød
I det for begge parter værste tilfælde indgår regeringen en række forlig med de borgerlige i forbindelse med trepartsforhandlingerne og reformerne. Ved efterårets finanslovforhandlinger føler Enhedslisten ikke, at de foreslåede kompensationer til støttepartiet er tilstrækkelige og kan derfor ikke støtte forslaget. De borgerlige partier afviser at fastholde traditionen med altid at stemme for finansloven med henvisning til, at regeringen ikke har sit parlamentariske grundlag på plads. Thorning-Schmidt er derfor tvunget til at udskrive et folketingsvalg. Resultat – medmindre meningsmålingerne ændrer sig: Lars Løkke Rasmussen flytter ind i Statsministeriet, og de tabende regeringspartiers formænd, Helle Thorning-Schmidt og Villy Søvndal, må sandsynligvis træde tilbage, hvilket kaster deres partier og den samlede opposition ud i kaos.

