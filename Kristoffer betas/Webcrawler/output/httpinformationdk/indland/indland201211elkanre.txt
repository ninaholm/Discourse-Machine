EL: Vi kan reformere kontanthjælp uden at skære i ydelserne
Finansministeren forhandler med Venstre om at lave en kontanthjælpsreform som en del af finansloven. Nu melder Enhedslisten sig med sit forslag til en sådan reform. Finansministeren er villig til at regne på det
Finansminister Bjarne Corydon (S)  byder Enhedslisten velkommen til at præsentere sine forslag til en kontanthjælpsreform


 Enhedslisten tilbyder nu regeringen at lave en kontanthjælpsreform som en del af den kommende finanslov. Tilbuddet kommer, efter at SRSF-regeringen netop har tilbudt Venstre en sådan kontanthjælpsreform i forsøget at finde penge til partiets erhvervsskattepakke.
Ifølge Enhedslisten socialordfører, Finn Sørensen, skal det imidlertid ikke være spørgsmålet om en reform af kontanthjælpen, som afholder finansminister Bjarne Corydon (S) fra at indgå en finanslovaftale med støttepartiet.
»De skal ikke komme og sige, at Enhedslisten ikke vil være med til en kontanthjælpsreform. Men vi vil ikke være med til at skære i ydelserne. Mangler man penge, så kan vi jo se på aktiveringen af kontanthjælpsmodtagerne. Meget af aktiveringen kan gøres både billigere og bedre for den enkelte kontanthjælpsmodtager,« siger Finn Sørensen.
Enhedslistens socialordfører henviser til, at Rigsrevisionen har kritiseret, at aktiveringen af de såkaldte ikke-arbejdsmarkedsparate ledige i årene fra 2006 til 2009 ikke havde nogen effekt i perioden. Det på trods af, at den samlede pris løb op i 9,4 milliarder kroner.
Bjarne Corydon foreslår selv at spare 1,2 milliarder kroner på kommunernes aktivering af de ledige over de næste fire år for at finansiere indsatsen mod ungdomsarbejdsløsheden samt uddannelsen af de ledige. Og i forvejen har regeringen og Enhedslisten allerede sparet 300 millioner kroner på at neddrosle aktiveringen af de ledige i årets finanslov.
Uden at han vil sætte tal på, mener Finn Sørensen imidlertid, at der kan findes endnu flere penge. Dels ved at afskaffe tidsfristerne for aktiveringen. Og dels ved at indføre en mere individuel af slagsen. Endvidere skal kontanthjælpsmodtagere – ligesom studerende – have lov til arbejde op til en vis grænse uden at blive modregnet i kontanthjælpen.
Hidtil har det ellers været opfattelsen i regeringen, at en finanslovaftale med Venstre var lig med en såkaldt ramme for en senere aftale om en kontanthjælpsreform. Hvor-imod en finanslovaftale med Enhedslisten – eller for den sags skyld Dansk Folkeparti – ville være foruden. For øjeblikket forhandler finansministeren og Venstre om eventuelt at modregne samlevendes lønindtægt i kontanthjælpen.
I dag gælder den såkaldte forsørgerpligt kun ægtepar.
Men en sådan udvidelse af forsørgerpligten skønnes kun at give 500 millioner kroner – eller langt fra de i alt 3,5 milliarder kroner Venstre ønsker at give i skattelettelser til erhvervslivet.
På samme måde skønnes det også kun på langt sigt give en halv milliard kroner, hvis regeringen kommer igennem med ønsket om, atunge under 30 år skal miste kontanthjælpen, hvis de ikke går igang med en uddannelse (det gælder i dag for unge under 25).
Bjarne Corydon siger, at Enhedslisten er »meget velkommen« til præsentere sine forslag til en kontanthjælpsreformen under forhandlingerne i Finansministeriet:
»Vi vil da i givet fald drøfte alle ideer. Men de skal naturligvis give socialpolitisk mening – og mening efter de gængse regneprincipper i Finansministeriet«.

