Rektorer opfordrer ny regering til at droppe kandidatpant
På de danske universiteter er der stor utilfredshed med S-SF's forslag om kandidatpant, der betyder, at en kandidatgrad kan komme til at koste penge. Jens Oddershede fra Syddansk Universitet vurderer, at det vil få mange til stoppe med at læse efter tre år


 Ledelsen på nogle af Danmarks største universiteter tager afstand fra forslaget om den såkaldte kandidatpant, som Socialdemokraterne og SF har stillet.
Hvis forslaget bliver gennemført, vil det betyde det, at danskere, der slår sig ned i udlandet i mere end fem år, skal tilbagebetale de penge, deres kandidatgrad har kostet.
Men det er en dårlig idé, vurderer rektor ved Syddansk Universitet Jens Oddershede.
»Så længe vi lever i et land med høje skatter, er der en forventning om, at vores uddannelser er gratis. Det er et skråplan at begynde at tage penge for uddannelse, og konsekvensen vil formentlig være, at færre vil tage en kandidatgrad,« siger han.
Jens Oddershede er også talsmand for Danske Universiteter, som repræsenterer rektorerne, men i denne sag udtaler han sig alene som rektor for Syddansk Universitet. Forklaringen er, at rektorerne tidligere har været uenige.
»Vi har ingen fælles holdning til det, og der har været en vis uenighed blandt rektorerne om, hvorvidt betaling for uddannelse er en god eller en dårlig ordning. Det handler i bund og grund om, hvorvidt det må koste penge at tage en uddannelse«, forklarer Jens Oddershede og uddyber:
»Nogle mener, det er nødvendigt for at få de tilstrækkelige ressourcer og opretholde uddannelsesniveauet, andre mener, at det er i orden, at folk med en lang uddannelse, selv betaler for den. Til sidst er der dem, der mener, det er et skråplan. Den gruppe tilhører jeg,« siger han.
Tidligere har rektor ved Aarhus Universitet, Lauritz Holm-Nielsen, udtalt sig positivt om forslaget, men i Aarhus bliver der nu henvist til Jens Oddershede som fælles talsmand.
De dygtige flytter
Finn Kjærsdam, som er rektor ved Aalborg Universitet, anerkender, at forslaget kan virke fornuftigt ud fra en snæver økonomisk betragtning, men han er alligevel modstander af det.
»Vi arbejder for en åben verden, hvor folk kan rejse ind og ud, og det her forslag modarbejder et åbent samfund, en åben økonomi og internationalt samarbejde. Hvis andre begyndte at gøre det samme, ville det betyde, at vi pludselig ikke kunne ansætte folk fra Tyskland, Storbritannien eller andre steder«, siger han.
Rektor ved Danmarks Tekniske Universitet Lars Pallesen frygter at mange af de bedste danske studerende vil vælge at tage hele deres uddannelse i udlandet for at slippe for at blive stavnsbundet til Danmark.
»For en EU-borger koster det ikke særlig meget at blive uddannet i Tyskland, og derudover har Tyskland nogle fremragende universiteter. Hvorfor skulle de dygtigste danske unge vælge at læse i Danmark, hvis det betyder, at de bliver stavnsbundet til landet? Vi risikerer at miste de dygtigste og stærkeste studerende, som Danmark skal leve af,« siger han.
Frygt for stor gæld
For Jens Oddershede er den største bekymring dog, om forslaget vil få uddannelsesniveauet i Danmark til at falde, hvis det bliver gennemført.
»Folk bliver bekymrede for, om de ender med at få en stor gæld, fordi kandidatgraden koster penge. En kandidatgrad er ingen garanti for, at man får et job, og derfor vil mange formentlig vælge den sikre løsning og nøjes med at tage bacheloruddannelsen på tre år«, siger han og tilføjer, at forslaget vil ramme socialt skævt og betyde, at færre unge mennesker får en høj uddannelse.
»Det har vi ikke brug for,« siger han. »Tværtimod«.

