For fattigt



 SF’s socialordfører, Özlem Cekic, skal alligevel ikke møde flere fattige danskere. Ikke fordi de fattige ikke findes, men fordi SF tvivler på, at Özlem Cekic kan håndtere den debat, hun selv har sat i gang, da hun kaldte en kvinde fattig, selv om hun sammen med sin søn har 15.728 kroner om måneden efter skat. Det standpunkt stod hun temmelig alene med, og derfor vil SF ikke som planlagt have Özlem Cekic til at møde ægte fattige i denne omgang.
»Hvis det går galt igen, får vi bare endnu mere fokus på Özlem Cekic og afsporer debatten om, hvorvidt der overhovedet findes fattige i Danmark,« siger SF’s pressechef, Tasja Parize.
Hallo! SF har altså ikke tillid til, at partiets socialordfører formår at føre en socialpolitisk debat, fordi hun én gang er kommet galt af sted.
Men ikke nok med det. Pressechefen fortsætter: »Nu gør vi i stedet det, at vi meget gerne hjælper journalister i kontakt med de fattige, som vi kender til«.
Hallo, hallo! SF er altså i færd med at reducere sig selv til et omstillingsbord og et serviceorgan for landets medier. Vi takker for betænksomheden, men må spørge: Hvor efterlader det SF, hvis partiet ikke har en fortløbende replik til den aktuelle debat om fattigdom i Danmark? Og hvor efterlader det de fattige? Her er tale om en reel sammenstyrtning i partiets bærende politiske konstruktioner.
SF må hurtigst muligt få omgjort sin hidtidige pressestrategi og genoptage debatten med Liberal Alliances Joachim B. Olsen og alle andre, der lige nu stort set har fri bane til helt at betvivle fattigdommens eksistens her i landet. SF siger, at de vil forsvare de fattiges og de svages ret til et anstændigt liv. Det gøres ikke med selvpålagt tavshed. Hvis SF ikke mener, at partiets socialordfører kan føre ordet i en nødvendig social debat, hvad skal de så med en ordfører? Og hvad skal Özlem Cekic med SF?

