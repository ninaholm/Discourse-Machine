Politiindsats fører hashkunder til hårdere stoffer
Et år før razziaen i marts 2004 mod hashboderne på Christiania indså Københavns Politidirektør, Hanne Bech Hansen, at den samlede omsætning af hash ikke ville blive berørt, og at hashkunderne i stedet ville få adgang til hårdere stoffer
Politiet i færd med at rydde og nedrive Pusher Street på Christiania i marts 2004. Et år før politiaktionen vurderede Københavns Politi, at hashhandlen ville flytte ud i gademiljøet i København samt til hashklubber, hvis man lukkede hashboderne på Christiania.


 "Det er samtidig Københavns Politis vurdering, at hashhandlen vil flytte ud i gademiljøet i København samt til hashklubber, og at der dermed skabes grundlag for at skabe markeder, hvor "kunderne" ikke blot får adgang til hash, skunk mv., men også til hårdere stoffer."
Sådan skrev Hanne Bech Hansen, politidirektør i København, den 7. marts 2003 i et hidtil ikke offentliggjort notat til Justitsministeriet.
Notatet er fremkommet i forbindelse med forberedelserne til en mulig retssag om Christiania. Det er interessant, fordi politidirektøren i det fem år gamle notat lagde op til to forskellige strategier: Enten skulle den hidtidige indsats med få, men omfattende nålestiksaktioner mod hashboderne i Pusher Street fortsætte, eller også måtte indsatsen udvides, så "den åbenlyse og omfattende hashhandel umiddelbart blev bragt til ophør".
I notatet gennemgik Hanne Bech Hansen fordele og ulemper ved begge strategier. Om en fortsættelse af nålestiksaktionerne vurderede politidirektøren, at den "i vidt omfang må betegnes som nyttesløst". 
Selv meget store beslag af hash påvirkede nemlig ikke salgsprisen, selv om pusherne blev sat under "et kraftigt og økonomisk pres". 
"Den væsentligste gevinst", skrev Hanne Bech Hansen om nålestiksaktionerne, var at sikre "en nogenlunde intakt retsbevidsthed hos de personer, hvis retsfølelse tager anstød af især den åbenlyse hashhandel i området". 
Man tager nok ikke fejl i at antage, at politidirektøren her især hentyder til Christiania-ordførerne for Venstre, Konservative og ikke mindst Dansk Folkeparti.
Men udover hensynet til denne retsfølelse "skønnes aktionerne ikke at have nogen nævneværdig effekt".
1.500 betjente på staden
En udvidelse af indsatsen for at få fjernet det åbenlyse hashmarked - som politiet igangsatte i marts 2004 - ville kræve "anvendelse af meget betydelige ressourcer gennem længere tid". 
I første omgang næsten 1.500 betjente på døgnbasis, anslog Hanne Bech Hansen, fordi en rydning af Pusher Street ville "kunne udløse relativt omfattende uroligheder." Da politiet arbejder i treholdsskift, giver det knap 500 betjente på hvert skift.
Derefter kunne antallet af betjente reduceres til ca. 345 på døgnbasis i de følgende seks måneder.
En rydning af hashboderne ville dog hurtig blive meningsløs, hvis ikke der samtidig iværksattes, hvad Hanne Bech Hansen kaldte for en "planløsning for Pusher Street", således at boderne ikke reetableres, når politiet har forladt området.
Endelig vurderede politidirektøren, at en udvidet indsats, der 'lukkede' hashboderne, ikke ville medføre en formindsket omsætning af hash i København, men derimod en spredning af handlen til gader og hashklubber. Og det er derigennem, at kunderne risikerede at få tilbudt hårdere stoffer.
Fire dage senere vurderede Politikontoret i Justitsministeriet, at hvis den åbenlyse hashhandel skulle bringes til ophør, "kan der næppe anvises andre fremgangsmåder end gennemførelse af den omtalte udvidede politimæssige indsats". Det fremgår af endnu et hidtil ikke-offentliggjort notat, som Christianias forsvarere har fået aktindsigt i.
Hvordan er det så gået? 
Spørger man sig for på Christiania, er det stadig muligt at købe hash, selv om pusherne ikke har etableret noget, der minder om hashboderne. Efter rydningen af boderne i marts 2004 begyndte politiet en intensiv og massiv patruljering af området, og den fortsætter endnu på et relativt højt niveau.
Kun når politiet får travlt med andre opgaver i byen - f.eks. ungdomshuset eller utilfredse indvandrerunge - aftager politiets daglige tilstedeværelse, vurderes det.
De seneste år har Line Barfod (EL) med spørgsmål til justitsministeren forsøgt at få oplysninger om politiets ressourceforbrug på Christiania. Hidtil har Lene Espersen (K) henholdt sig til, at et sådant tal ikke kunne opgøres.
"Det virker absurd, at ministeren har svaret, at ressourceforbruget ikke kunne opgøres, når hun på forhånd har haft et notat om, hvad det ville kræve af politiressourcer at foretage en indsats, som hendes eget ministerium endda på forhånd har erkendt ikke vil påvirke omsætningen af hash," lyder det fra Line Barfod. 
Udbuddet af forskellige slags hash er dog blevet mindre på Christiania, mens prisen på et gram hash er steget 20-25 procent. 
Prisstigningen afspejler ifølge Informations oplysninger en forøget arbejdsrisiko for pusherne. 
Det er mere vanskeligt at få oplysninger om, hvordan den samlede hashomsætning i København er blevet påvirket af politiets massive Christiania-indsats.
"Det går da meget godt," svarer vicepolitikommissær Hugo Parbst fra Station City, når man spørger om indsatsen mod hashklubberne. 
Parbst anslår således, at der lige nu findes mellem fem og 10 hashklubber i hovedstaden, og at Københavns Politi siden 2001, hvor loven om forbud mod hashklubber blev vedtaget, har "behandlet" mellem 170 og 180 adresser, hvor der var - eller kunne blive - indrettet hashklub.
I Rigspolitiets statusrapport fra januar 2008 om 'kriminalitet forøvet af bander' konstateres et stigende modsætningsforhold mellem bl.a. Hells Angels og bander bestående af unge med anden etnisk oprindelse end dansk. Det er ofte disse bander, f.eks. 'Blågårds Plads-gruppen' eller 'Enghave-drengene', der kontrollerer hashklubber på henholdsvis Nørrebro og Vesterbro i København.
Disse modsætninger vil fortsat udvikle sig, skriver Rigspolitiet, fordi de "relaterer sig til hashmarkedet på Christiania, hvor Hells Angels traditionelt har haft andel i markedet".

Læs Politidirektørens og Justitsministeriets notater på Dahlins blog på http://luftskibet.information.dk/dahlin

