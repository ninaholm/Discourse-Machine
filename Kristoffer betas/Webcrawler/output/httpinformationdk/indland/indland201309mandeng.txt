Manden, der ville gøre noget rigtigt
Jim Latrache kæmper for at få lov til at færdiggøre sin uddannelse, mens han afsoner en narkodom. Han mener ikke, at fængselssystemet er indrettet til at resocialisere de indsatte
Jim Latrache afsoner en dom på otte år for kokainbesiddelse. Det er ikke første gang, han er i fængsel, men han forsøger at uddanne sig under opholdet for at undgå at ende bag tremmer igen. Men selv om han gerne vil en anden fremtid, er der forhindringer.


 
	Jim Latrache rækker sin store næve over skranken. På den anden side vender en kvinde i blå uniform bunden i vejret på en doseringsæske og ryster tre piller ud i hånden på ham. Han skyller dem ned med en tår vand, mens en gruppe indsatte melder deres ankomst ved på skift at stikke hovedet ind ad døren og give et nummer til kende. »26,« »27«. »Ja, tak,« lyder svaret fra skranken.

	Jim Latrache er en mand i et system. Et system, han har forsøgt at tilpasse sig, siden han i 2010 modtog en dom på otte års fængsel for besiddelse af næsten et kilo kokain. Hans hustru var gravid på det tidspunkt og stillede ham et ultimatum:

	»Jeg skulle ikke være kriminel mere. Og det sagde jeg ja til uden at vide, hvordan fa’en jeg skulle gøre det,« fortæller Jim Latrache, da vi har sat os til rette på en madras i en ledig celle.

	Siden han blev diagnosticeret med en svær grad af ADHD og begyndte behandling med lægemidlet Ritalin, har han imidlertid lært sig selv at læse og skrive og mangler nu at færdiggøre tre fag for at have en fuld hf-eksamen. Otte af de ni færdiggjorte fag har Jim Latrache taget som selvstudium i Vridsløselille Statsfængsel uden adgang til internettet. Som regel med topkarakterer. Så snart den sidste eksamen er i hus, er Jim Latraches ambition at søge ind på psykologistudiet på Københavns Universitet. Men snarere end at understøtte hans forberedelser til et liv uden for murene, oplever han, at fængselssystemet modarbejder hans udvikling.

	Fortidens synder

	Senest har han fået afslag på sin ansøgning om frigang, hvilket han har brug for, hvis han skal bestå de sidste tre HF-fag, som ikke kan læses som selvstudium. Jim Latrache fik beskeden gennem en af juristerne i Jyderup Statsfængsel, hvor han sidder i dag, tre dage inden studiestart på VUC Vestegnen. Juristen fortalte ham, at sagsbehandleren i Direktoratet for Kriminalforsorgen vurderede, at risikoen for, at han misbrugte sin udgang til for eksempel at begå ny kriminalitet, var for høj. Derudover har han ifølge direktoratet ikke været på orlov tilstrækkeligt mange gange til at begynde et uddannelsesforløb uden for fængslet. Ifølge Jim Latrache ignorerer Kriminalforsorgen dermed den positive udvikling, han har gennemgået og sætter samtidig denne udvikling i stå. Han fik det mundtlige afslag 16. august, men har endnu ikke modtaget det skriftligt, hvilket besværliggør klageprocessen.

	»For første gang i mit liv prøver jeg at gøre noget rigtigt. Og det bliver bare ikke anerkendt,« sukker han.

	Det er anden gang, Jim Latrache sidder i fængsel for salg af narko. En stor del af sit voksne liv har han levet af at sælge kokain på så jævnlig basis, at han til sidst betragtede det som et »normalt arbejde«. Det var også det arbejde, han tyede til efter sin første dom i et forsøg på at betale en gammel narkogæld. Lige indtil han blev anholdt igen. Gælden er nu betalt. Men det hurtige tilbagefald gjorde hans nuværende dom ekstra hård.

	I fagsprog hedder det at »recidivere«, når man kort efter sin løsladelse bliver dømt for ny kriminalitet. Jim Latrache recidiverede otte måneder efter sin første løsladelse. Det er derfor, han nu ikke kan få en længere udgangstilladelse, som er nødvendig, hvis han skal færdiggøre sin uddannelse. Men i løbet af det sidste halvandet år har han været på udgang flere gange med andre formål.

	Fra A til B og tilbage igen

	Jim Latrache er et ordensmenneske. Han gemmer alle papirer fra sin sagsbehandling og husker alle vigtige datoer og navne. Således har han også registreret alle sine udgange siden februar sidste år. 52 gange har han fået lov at bevæge sig uden for fængslet, heraf 16 gange på egen hånd. Formålene har varieret fra behandling hos en fysioterapeut til et møde med Københavns Universitet og en familietur til Fårup Sommerland. Derfor forstår han ikke, at han nu bliver nægtet udgang i forbindelse med sin uddannelse.

	»Det helt store problem er, at mit uddannelsesforløb bliver en kamp, fordi jeg ikke passer ind i en bestemt profil. Jeg er frustreret over, at jeg nærmest skal tigge om at blive en ordentlig samfundsborger, fordi jeg allerede er blevet stemplet som hurtigt recidiv,« siger han og begynder at tegne med fingerspidserne for at illustrere sin pointe:

	»Hér er Jim, som kommer i fængsel, og hér er Jim nu. Imellem de to punkter har han lavet en masse ting. Men man bliver ved med at fokusere på dét her,« siger han og peger på det første punkt.

	»Når personen nu har bevist en positiv udvikling og samtidig været uden for fængslet 52 gange, så er det måske lidt svært for mig at forstå. Fængslet kender mig jo bedre end en dame inde i direktoratet, som aldrig nogensinde har mødt mig. Så du bliver vurderet ud fra en statistik. Det viser mig jo bare, at systemet ikke fungerer. Og man kan sige, at jeg jo heldigvis har et stærkt netværk – jeg har en god familie, men det er der mange, der ikke har.«

	Hvad er det, vi vil?

	En af Latraches behandlere skriver i et brev til Direktoratet for Kriminalforsorgen, at risikoen for gentagen kriminalitet bliver minimeret ved behandling med Ritalin. I den såkaldte handleplan fra Jyderup Statsfængsel vurderer den handleplansansvarlige også, at risikoen for ny kriminalitet er »mindsket væsentligt«.

	Men det er altså ikke nok til, at han kan få udgang til sin uddannelse. Jim Latrache ved godt, at der er en grund til, at han sidder i fængsel. Han fisker ikke efter medlidenhed. Den 43-årige familiefar har været professionel kriminel, og han har ikke ondt af sig selv. Men i hans øjne er fængselssystemet slet ikke indrettet til at få de indsatte ud af kriminalitet.

	»Der er ingen, der har sagt: ’Jamen, Jim, hvad er det lige præcis ud fra din profil, som kan gøre, at du kan blive et bedre menneske i samfundet?’ De ressourcer har systemet ikke. Man burde jo allerede have opdaget første gang, jeg var fængslet, at jeg har ADHD, og sagt: ’Der er nogle ting, vi skal have arbejdet med her’.«

	Han nævner fængselssystemet i Canada, som blev reformeret i 1990’erne. Gennem et øget fokus på resocialisering lykkedes det at halvere antallet af indsatte, der vendte tilbage til fængslerne igen. I Danmark er tallet steget i løbet af de seneste år. Cirka en tredjedel af de indsatte bliver idømt en ny straf inden for to år efter løsladelsen.

	»Det her er ikke noget med, at det er synd for de indsatte. Det er synd for samfundet,« mener Jim Latrache.

	»Politikerne bliver nødt til at sætte sig ned og sige: ’Hvad er det, vi vil? Vil vi resocialisere, eller vil vi straffe?’«

