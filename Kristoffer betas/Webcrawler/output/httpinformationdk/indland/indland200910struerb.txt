S truer med at blokere for penge til ungdomspakke
Der bliver ingen penge fra satspuljen til regeringens pakke om ungdomskriminalitet, hvis Brian Mikkelsen (K) insisterer på at kæde det sammen med den kriminelle lavalder,  siger S


 Socialdemokraterne truer med at smække den sociale pengekasse i, hvis justitsminister Brian Mikkelsen (K) insisterer på, at de skal sige ja til at sænke den kriminelle lavalder for at være med i en aftale om en styrket indsats mod ungdomskriminalitet.
Regeringen overvejer at finde en del af finansieringen af sin ungdomspakke 'Ny Start' igennem den såkaldte satspulje. Socialdemokraterne er forligspart i satspuljeforliget - og de er klar til at nedlægge veto, hvis en nedsættelse af den kriminelle lavalder bliver en del af pakken.
»Insisterer regeringen på at kæde tingene sammen, må den finde pengene et andet sted. Det vil under ingen omstændigheder komme på tale, at satspuljen skal finansiere en pakke, der inkluderer en sænkning af den kriminelle lavalder,« siger den socialdemokratiske retsordfører Karen Hækkerup. Dermed leverer hun et kontant svar til det ultimatum Brian Mikkelsen stillede, da han i går sammen med indenrigs- og socialminister Karen Ellemann (V) præsenterede regeringens omkring 40 forslag til en styrket indsats mod ungdomskriminalitet.
»Betingelsen for at være med i en aftale er, at man står på to ben. En fast, hård, konsekvent retspolitik, hvor man sætter lavalderen ned til 14 år, og så den brede vifte af kriminalpræventive tiltag,« sagde justitsministeren - vel vidende, at både S og resten af oppositionen er imod at sænke lavalderen.
Regeringen vil bruge 700 millioner kroner over de næste fire år på Ny Start-pakken. Og når det kommer til finansieringen af den 'bløde', kriminalpræventive del, er det oplagt at tage af de omkring halvanden milliard, som der i samme periode forventes afsat til »udsatte børn og unge« via satspuljen.
Hverken i justitsministeriet eller i indenrigs- og socialministeriet kunne man i går give klare svar på, hvor man vil finde de 700 mio. henne. Men meget usædvanligt for en justitsminister var Brian Mikkelsen i hvert fald til stede, da Karen Ellemann tidligere på ugen holdt sit indledende møde om årets satspuljeforhandlinger med forligspartierne.
Karen Hækkerup råder regeringen til at droppe sammenkædningen mellem de forebyggende forslag og så de kontroversielle forslag om fodlænker til 12-årige og lavere kriminel lavalder.
»Jeg er helt klar over, at regeringen har en politisk virkelighed, hvor de er nødt til at hakke noget af den kriminelle lavalder for at få en finanslov igennem med Dansk Folkeparti. Men så må man pille de forslag ud og vedtage dem for sig selv. Vi hjælper rigtig gerne med at finde finansiering til de mange andre gode forslag,« siger hun.
Hos Dansk Folkeparti ærgrer Peter Skaarup sig over meldingen fra Socialdemokraterne.
»Jeg forstår ikke, at man vil lave sådan nogle benspænd. Meget af det, der koster penge her, er præcis den forebyggelse, som S og SF taler så meget om - og satspuljen er oplagt til at finansiere det,« siger han.


