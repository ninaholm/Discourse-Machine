Skal homoseksuelle kunne blive ægtefolk eller ej?
Debatten om homoseksuelles mulighed for at blive viet i den danske folkekirke flyttede i denne uge ind på i folketingssalen på Christiansborg. Meningerne er mange og delte, men snart er det første homoseksuelle par klar til at blive viet i en kirke


 Skal to kvinder eller to mænd have mulighed for at blive viet og kaldt ægtefolk i den danske folkekirke? Det spørgsmål er blevet debatteret heftigt i offentligheden gennem de seneste måneder, og i denne uge indtog den for alvor talerstolen i folketingssalen.
Her skulle politikerne for første gang behandle regeringens lovforslag, som gør det muligt at vie homoseksuelle i den danske folkekirke. Og det gav en livlig debat, som socialminister Karen Hækkerup (S) opsummerede sådan:
»Det har været nogle spændende ordvekslinger, der har været, og jeg synes, at de fleste af dem har været holdt inden for rammerne af, hvad man kan kalde gensidig respekt.«
Gensidig respekt har der også været uden for Folketingets mure, selv om tonen til tider har været hård. Især mellem enkelte biskopper og kirkeminister Manu Sareen fra Det Radikale Venstre. Det fik i december ministeren til at holde et såkaldt bispesamråd med biskopperne. Et bispesamråd, der handlede om at »få afstemt forventningerne«, som ministeriet efterfølgende skrev så diplomatisk i en pressemeddelelse.
Den afstemning af forventninger endte med, at ministeren fik biskoppernes ord for, at de – trods deres uenigheder om den teologiske forståelse af henholdsvis ægteskab mellem mand og kvinde og mellem par af samme køn – vil udarbejde et vielsesritual, som kan bruges, når par af samme køn skal vies.
Det har dog ikke fået biskopper og præster til at holde igen med kritikken af ministerens lovforslag. I medierne er rubrikker så som »Biskopper er imod homovielser« og »Hver tredje præst afviser homovielser« blevet skrevet med store skriftstørrelser.
Dykker man ned i høringssvarene til lovforslaget, viser de den dybe splittelse i det kirkelige miljø, som forslaget har ført med sig. Biskop i Københavns Stift, Peter Skov-Jakobsens fire linjer lange høringssvar kan koges ned til den afsluttende sætning:
»For god ordens skyld skal det hermed oplyses, at jeg ikke har bemærkninger til lovforslaget«, mens biskop for Helsingør Stift, Lise-Lotte Rebel, henover seks sider argumenterer for, hvorfor det er nødvendigt med en dybtgående undersøgelse af retsteologisk, forfatningsmæssig og religionsretslig art. Derfor er det også kun otte ud af landets 10 biskopper, som deltager i udformningen af et vielsesritual for homoseksuelle. Lise-Lotte Rebel og Steen Skovsgaard fra Lolland Stift sidder ikke med ved bordet, når ordene, der skal siges i kirken, bliver valgt.
»Jeg kan ikke finde belæg for det i Biblen eller i de lutherske bekendelsesskrifter. Her forstås ægteskabet som et forhold mellem mand og kvinde. Derfor byder min samvittighed mig ikke at deltage i udarbejdelsen af ritualet,« har Steen Skovsgaard forklaret til Ritzau.
Demonstration droppet
Men det er ikke altid, det er substansen, der er blevet omdrejningspunktet i debatten om homoseksuelles mulighed for at blive viet i den danske folkekirke. Nogle gange har det været mere opportunt at gå efter budbringeren. Det har Manu Sareen måtte sande. Senest er han på Facebook af pastor emeritus Mogens Tilsted Christensen blevet beskyldt for at »voldtage folkekirken«.
Den kritiske pastor emeritus har også forsøgt at arrangere en demonstration mod homovielser. Den skulle have fundet sted forrige fredag. Men kun 19 personer havde på Facebook meldt deres ankomst, så den blev aflyst. Det skal Manu Sareen og andre fortalere for vielser af homoseksuelle dog ikke glæde sig alt for tidligt over. Morgens Tilsted Christensen forsikrer, at demonstrationen bliver gennemført på et senere tidspunkt – eventuelt i provinsen, hvis det er nemmere at samle modstandere af dér. Hvorvidt det er muligt, må endnu stå hen i det uvisse.
Ny debat venter
Faktisk er det ikke Manu Sareens egen idé, at homoseksuelle skal have mulighed for at blive viet i folkekirken. I tårnet på Hotel Crowne Plaza på Amager blev regeringens øverste top i efteråret enige om, at det var et synspunkt, hele regeringen bakkede op. I regeringsgrundlaget står der:
»Regeringen vil derfor fjerne forbuddet mod vielser af homoseksuelle i folkekirken og i øvrigt undersøge yderligere tiltag i retningen af en kønsneutral ægteskabslovgivning.« Allerede nu tegner der sig et flertal for regeringens forslag. Derfor har iagttagere også blikket rettet mod den næste armlægning mellem kirkeministeren og folkekirken: En ny såkaldt styringsreform af folkekirken.
Her giver regeringsgrundlaget Manu Sareen det opdrag at »nedsætte et udvalg, som skal komme med forslag til en mere sammenhængende og moderne styringsstruktur for folkekirken med en klar ansvarsfordeling for økonomiske og indholdsmæssige forhold«, så den første armlægning med gejstligheden bliver ikke ministerens sidste.

