Tre grønlandske skæbner
Martha, Christian og Jakob er tre af de grønlændere med handicap, der er blevet sendt til Danmark. Først de danske myndigheder og senere hen de grønlandske har igennem årene ment, at de var bedst tjent med et tilbud i Danmark. Antropologen Stine Grønbæk Jensen har indsamlet deres historier i bogen Forvist til forsorg, som vi her bringer et redigeret uddrag fra


 Christians historie
Christian er 23 år og kom for anden gang til Danmark i slutningen af 1990’erne. Da Christian fik at vide, at han skulle tilbage til Danmark, blev han både vred og ked af det.
»Jeg blev vred og alt det og vold mod personalet, og jeg blev ked af det. Og personalet blev også kede af det, fordi jeg skal bo i Grønland, men ’nej Christian, du skal hjem igen til Danmark’, men nej, det er ikke mit land. Mit land er Grønland. Men nu skal jeg bo i Danmark igen i resten af mit liv.
– Føler du, det er resten af dit liv?
»Det tror man. Jeg tror, det er resten af mit liv.«
Christians værelse på botilbuddet er dekoreret med store billeder fra en kalender af den grønlandske natur og med fotografier af hans fars båd og af familien. Som gardin har han et stort grønlandsk flag, og han har også en stor flagstang på gulvet med det grønlandske flag. Christian er i det hele taget meget glad for flag.
»Det er det grønlandske flag. Det har jeg købt i Grønland, og jeg bruger det som gardin, for nu bor jeg her. Når jeg ser flaget, tænker jeg på min mor og min far [...]. Grønlandske flag handler om Grønland og det grønlandske hverdagsliv, så tænker man, nåh, det er i den hverdag, det grønlandske flag hænger.
–Hvad tænker du så, når du ser det danske flag?
»Det er Danmark.«
Christian kommer på værkstedet Åmosen, som har mange grønlandske brugere og aktiviteter. En af de ting, han er glad for, er at lytte til de grønlandske nyheder på internettet.
»Det handler om Grønland, en båd er drevet op på land. Det er en jolle, fra Ilulissat. De fortæller om forskellige byer. Jeg kan godt lide at høre vejrudsigt. Fordi hvor koldt er det? Når man skal til Grønland næste gang, hvor meget tøj skal man have på. Om det er koldt.«
Christians far er fisker, og når Christian skal forklare, hvad der er godt ved at bo i Grønland, svarer han at sejle i en jolle.
»Fordi min far, han fortæller mig mange ting. Han fortæller mig, at jeg skal passe godt på vandet og om en krølle på vandet, at dér skal jeg ikke sejle og den slags. Og at jeg skal holde fast, når vi sejler stærkt. Nogle gange ser vi sæl, og så skal jeg styre, når han skal fange en sæl.«
Christian taler helst grønlandsk og synes, det er rart at møde andre grønlændere, som han kan tale grønlandsk med. Han ringer hjem og snakker med familien hver onsdag og lørdag. Men han siger: »Det er langt væk fra Danmark, Grønland.«
Christian vil meget gerne tilbage til Grønland, men har fået en dom, der betyder, at han skal være under tilsyn.
Ifølge Stine Grønbæk Jensen er der åbenbart ingen, der kan føre tilsynet i Grønland, og der er ingen passende institutionspladser ledige. I dag er det meget uklart for ham, hvornår han kan komme tilbage. Og hvordan han kan komme det.
Han bemærker flere gange, at han skal lære nogle bestemte ting, og så håber han, at han måske kan flytte til Grønland.
»Christian, du skal være god nok til at leve op til og lytte efter, siger personalet. Jeg skal lære at lytte efter og huske at lave mad og huske at gøre rent og alle de ting. Sådan noget skal jeg lære. Fordi ellers kører det ikke så godt, ikke så godt for mig, personalet er nødt til at hjælpe mig. Når jeg har lært det hele, så flytter jeg til Grønland.«
Marthas historie
Martha blev født i en lille bygd i Grønland i 1955. Hun udviklede sig normal til hun fik kraniebrud. Den gang var det jordemoderen i bygden, der behandlede de syge, så det var først senere, hun blev indlagt og fik renset såret.
Stine Grønbæk refererer fra Marthas journal, at Martha flere gange gennem barndommen blev indlagt og undersøgt for en hjerneskade både i Grønland og i Danmark. Da hun var otte år, blev det besluttet, at hun skulle til Danmark.
Martha var et af de børn, der ikke i første omgang fik en plads på institutionen Andersvænge ved Slagelse, som fra 1959 var Forsorgscenter for Vestsjælland og Grønland.
Hun kom i stedet på børnehjem. I det halvandet år hun boede der, kaldte man Martha for Maren. Som voksen har hun besøgt børnehjemmet. Marthas støttepersoner har fået fortalt, at hun ofte stod ved vinduet og kiggede ud i en bestemt retning.
Man mente dengang, at hun så mod Grønland, og at det var et udtryk for hendes savn. Da hun besøgte børnehjemmet som voksen, gik hun hen til det samme vindue og så ud.
I 1966 kom Martha til Andersvænge. Der står i journalerne, at hun var ked af det. Personalet mente, hun var forkælet. Samme år begyndte Martha at gå i skole fem timer om dagen. Da hun var 16 år, blev hun konfirmeret og fik besøg af sin mor og tante. Det næste besøg var syv år senere. I 1990’erne flyttede Martha fra Andersvænge til et botilbud.
Støttepersonerne omkring Martha i botilbuddet er ikke i tvivl om, at hun er grønlænder. Flere medarbejdere fortæller, at Martha blomstrer op, når hun er på besøg i Grønland: »Der er stor forskel på, hvordan hun er, når hun er her, og når hun er i Grønland. Det er to forskellige personer. Hun er ikke så psykisk lukket og så psykisk anspændt, hun er mere kvik. Når hun hører musik, så synger hun med. Hun sidder ikke i sådan en dvale-tilstand som i Danmark. Hun er mere fri.«
I 2007 flyttede Martha tilbage til Grønland efter 40 år i Danmark.
Jacobs historie
En af de personer med handicap, der er blevet spurgt, om de vil tilbage til Grønland, er Jacob. Han er 42 år og har boet omkring 40 år i Danmark. Fra Jacob kom til Danmark som lille, og til han første gang besøger Grønland og ser sine forældre igen, går der næsten 15 år. På det tidspunkt kan han ikke længere grønlandsk og må tale med forældrene ved hjælp af en tolk.
»Det var meget fremmed i starten, meget fremmed. Men jeg kan godt lide at bo hernede. Da jeg var lille baby blev jeg låst inde i et skab, før jeg kom til Danmark. Det var myndighederne, der fjernede mig fra min familie.«
»Det var en hård start. Mine forældre kunne ikke magte mig. Jeg vidste ikke, at jeg skulle flytte herned. Det var helt fremmed for mig at flytte herned. Alt var fremmed. Dansk, man skal lære at begynde at tale dansk. Jeg boede på institutionen Kassassuk. Der boede vi kun grønlændere. Vi var en 14-15 stykker. Jeg var den mindste. Nogle er flyttet tilbage til Grønland.«
»Siden så flyttede jeg til Andersvænge. Her mistede jeg efterhånden mit grønlandske sprog, efterhånden mistede jeg det. Jeg var glad for at bo på Andersvænge, men da fandt vi ud af, at jeg kunne flytte ud og bo i egen bolig.«
»Jeg flyttede ud for otte år siden og har boet alene lige siden, og det er jeg glad for. Da jeg kom herned, var jeg ikke i Grønland i næsten 15 år. Men jeg begyndte at komme til Grønland i 1990’erne ... Jeg var en 17-18 år. De havde lavet meget om. Det var helt fremmed for mig på en måde. Byen var blevet meget større.«
»Det var meget mærkeligt at møde min mor og far igen. Og jeg begyndte også at græde, det var jo 15 år siden. Det var ligesom, jeg blev lidt forskrækket. Jeg kunne kun tale lidt med mine forældre på grønlandsk. Men der var tolk med. På en måde vidste jeg godt, at jeg altid skulle bo i Danmark. Hjemmestyret var nede at besøge mig i 1996 og spørge, om jeg ville flytte tilbage. Og så sagde jeg nej tak. Jeg valgte at blive boende i Danmark, jeg vil ikke tilbage. Jeg er ligesom meget dansk. Men jeg kunne heller ikke se, at jeg kom hjem til noget. Min mor døde for ni år siden, og min far døde her i år.«
Martha, Christian og Jacob er opdigtede navne.

