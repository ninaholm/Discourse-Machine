Fængselsimam og -præst: Religiøs radikalisering bør mødes med religiøs indsigt
Problematisk, at imamers ekspertise over for radikaliserede indsatte ikke anerkendes af politikerne, mener en fængselspræst og en fængelsimam. Religiøs radikalisering må nødvendigvis udfordres af religiøs indsigt, siger de og opfordrer regeringen til at lære af nye tiltag i Belgien og Frankrig  
Fængselsimamen Waseem Hussain mener, at imamer kan imødegå radikalisering, fordi de har religiøse modargumenter.


 Modsat regeringerne i Belgien og Frankrig lægger den danske regering ikke op til, at fængselsimamer skal inddrages i indsatsen mod radikalisering i fængslerne, og det er problematisk, mener fængselsimam Waseem Hussain og fængselspræst Lissi Rasmussen. For yderligtgående religiøse synspunkter må nødvendigvis mødes med religiøse modargumenter, siger de.
»Det er klart, at imamer kan bidrage særligt i indsatsen mod radikaliserede fanger. Hvem skulle være bedre egnet end en person med religiøs kompetence og modargumentation til at møde en indsat, som bruger religiøse argumenter til at retfærdiggøre bestemte handlinger og en bestemt forståelse af verden?« siger Waseem Hussain, der er tilknyttet Københavns Fængsler og som den eneste i Danmark arbejder på fuld tid som fængselsimam.
Andre fagpersoner som socialrådgivere og psykologer har også en vigtig funktion i arbejdet mod radikalisering, tilføjer han, men religiøs forståelse giver en særlig mulighed for at påvirke en radikal religiøs tankegang. Og derfor ærgrer det ham, at den danske indsats mod radikalisering ikke på samme måde som i Belgien og Frankrig indbefatter imamer og deres store indsigt i islam. »Det er trist, at man tror, at imamer er modborgere i stedet for medborgere, og at de simpelthen ikke kan bidrage til noget positivt i Danmark,« siger Waseem Hussain, der desuden er nytiltrådt formand for Dansk Islamisk Center.
Som beskrevet i Berlingske har den belgiske justitsminister for nylig fremlagt en plan rettet mod radikalisering i fængsler, der udvider brugen af imamer til at normalisere de mildt radikaliserede. Også den franske indsats mod radikalisering af indsatte indebærer ansættelse af flere imamer. Men derimod bliver fængselsimamer ikke nævnt i den danske regerings seneste tiltag mod terror, ’Et stærkt værn mod terror’, fra februar 2015 eller i handlingsplanen ’Forebyggelse af radikalisering og ekstremisme’ fra september 2014.
Desuden måtte regeringen efter pres fra Dansk Folkeparti droppe ideen om at afsætte penge fra Sats-puljen til netop at inddrage imamer mere i arbejdet mod terrorisme. Den manglende involvering af imamer finder fængselspræst Lissi Rasmussen problematisk: »Det er et problem, at regeringen ikke anerkender, at fængselsimamerne kan have en særlig betydning i indsatsen mod radikalisering,« siger hun og efterspørger flere imamer i fængslerne til at tale og udbrede en ’mainstream-islam’.
Mainstream-islam
Ifølge Lissi Rasmussen, der som fængselspræst har samtaler med muslimer i fængslet og arbejder tæt sammen med fængselsimamerne i Københavns Fængsler, består fængselsimamernes potentiale i, at de med deres religiøse indsigt kan »retlede de indsatte mod yderligtgående holdninger«. Samtidig understreger hun, at fængselsimamer og -præster i højere grad end andre fængselsansatte har mulighed for at opbygge et tillidsforhold til de indsatte.
»Vi opfattes ikke på samme måde som repræsentanter for systemet eller for myndighederne, men kan komme tættere på de indsatte og også tale med dem om eksistentielle spørgsmål. På den måde får vi en særlig autoritet, ligesom vi får en indsigt i de indsattes tanker,« siger Lissi Rasmussen, der har forsket i etniske minoritetsunge i Københavns Fængsler.
Waseem Hussain fortæller, at han som fængselsimam underviser studiegrupper i islam og afholder fredagsbøn. Her bliver der eksempelvis talt om emner som ægteskab og om, hvordan de indsatte kan bede og holde ramadan i fængslet.
»Ofte taler vi om dagligdagen i fængslet og om fremtiden, som venter ude på den anden side. Tit taler jeg med dem om, hvorfor de er havnet i fængsel. Men det er ekstremt sjældent, at jeg læser Koranen med en indsat. Det kan tælles på en hånd,« siger Waseem Hussain, der har arbejdet som fængselsimam i knap fire år.
Netop i det møde med de indsatte kan en imam hjælpe til at formidle islam på en sund og positiv måde frem for en politisk, mener Lissi Rasmussen og understreger, at imamer således kan være med til at forebygge radikalisering indenfor murene.
»I stedet for at anerkende det potentiale, er der i Danmark en berøringsangst over for imamer, som medier og politikere ofte fremstiller som antidemokratiske og fastlåste i en firkantet tankegang, der ikke er forenelig med vores samfund,« siger hun og henviser til, at fængselsimamer ikke er nævnt i regeringens afradikaliseringsplan.
Ifølge Kriminalforsorgen er ’Cirkulære om ansættelse af og tilsyn med religiøse forkyndere i Kriminalforsorgen’ med til at sikre, »at de religiøse forkyndere bidrager til at fremme et demokratisk livssyn og forebygge ekstremisme og radikalisering hos de indsatte«. Det fremgår af et svar fra justitsminister Mette Frederiksens (S) til Retsudvalget dateret den 19. marts 2015.
Fængselsimamerne Fatih Alev, Ahmad Jabbari og Zubair Hussain har afvist at lade sig interviewe til denne artikel.

