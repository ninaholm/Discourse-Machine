Politiaktion gav skader for 70.000 kr. på kirke
Politiets aktion mod de irakiske flygtninge i Brorsons Kirke på Nørrebro gav skader for 70.000 kroner. Værst gik det ud over orglet, som angst asylansøger kravlede op på i kampen hede


 Det gik hårdt ud over Brorsons Kirke på Nørrebro, da politiet natten til torsdag rykkede ind for at anholde de irakiske asylansøgere.
Tumulterne har ført til skader for omkring 70.000 kroner, lyder vurderingen, efter at blandt andre håndværkere har beset skaderne.
Ifølge kirkens præst, Per Ramsdal, er den største skade sket på kirkens orgel i forbindelse med, at en iraker kravlede op på orglet og truede med at begå selvmord. Orgelpiberne, der er lavet af et blødt materiale, er kollapset, og reparationen beløber sig til næsten halvdelen af det totale skadesbeløb.
Dertil kommer forholdsvis store skader på alteret, stole i kirken samt et par døre i krypten.
Per Ramsdal mener, at skaderne primært kan tilskrives politiet, fordi de er sket som følge af politiets aktion. Skaderne kunne have været mindre med en mere afdæmpet aktion, siger han.
»Aktionen var noget overdrevet, og irakerne kunne have været arresteret på en langt fredeligere måde. Når politiet møder så massivt op og i fuld mundering, gør det måske, at irakerne bliver endnu mere rædselsslagne og derfor går mere til yderligheder,« siger Per Ramsdal. Han kan ikke udelukke, at regningen for skaderne kan ende hos kirkens menighedsråd.
I første omgang skal det dog undersøges, hvordan kirken kan få hjælp fra en forsikring.
Per Ramsdal forventer, at der fra tidligere lignende sager er en praksis for, hvordan politiets erstatningsansvar ser ud. Hos Kirkeasyl siger pressekontakt Katrine Jensen, at man som udgangspunkt mener, at det er politiet, der har forvoldt skaderne.
Samtidig er man dog meget optaget af, at kirken bliver godt behandlet, og at sagen ikke rammer kirkens menighed.
Kirkeasyl vurderer, at der kan være en risiko for, at man ender med at dække beløbet.

