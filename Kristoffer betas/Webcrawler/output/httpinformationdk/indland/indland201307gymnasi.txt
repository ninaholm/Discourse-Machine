Gymnasier har for lidt fokus på studievalg
På mange gymnasier handler det om at tiltrække så mange elever som muligt og få dem færdige. Hvordan det går dem efter studentereksamen, er mindre vigtigt, mener Danske Gymnasieelevers Sammenslutning. Gymnasierektorerne er uenige
Gymnasierne har for meget fokus på taxameteret og for lidt på at lette overgangen fra gymnasium til videregående uddannelser.


 
	Når 20.000 ansøgere i år har fået afslag på at komme ind på en videregående uddannelse, skyldes det blandt andet manglende information og fokus på studievalg i gymnasiet. Det mener formand for Danske Gymnasieelevers Sammenslutning (DGS) Phillip Dimsits.

	En af årsagerne er, at vejledningen omkring studievalg er blevet udliciteret til private aktører, men gymnasierne kunne også gøre mere for at oplyse eleverne om, hvilke uddannelser, de kan søge ind på, når de vælger en bestemt studieretning i gymnasiet.

	»Det virker, som om gymnasierne hellere vil udbyde spændende studieretninger for at tiltrække flere studerende end sørge for at skabe en ordentlig overgang fra gymnasiet til de videregående uddannelser,« siger Philip Dimsits.

	Formand for gymnasierektorerne Jens Boe Nielsen mener, at de fleste gymnasier i dag har droppet ’de smarte’ studieretninger, der ikke kan bruges til så meget, når man søger optagelse på en videregående uddannelse.

	»Langt de fleste studieretninger i gymnasiet indeholder de gængse fag, du skal bruge, når du skal søge videre. Problemet er, at gymnasiets mest populære fag, samfundsvidenskab eksempelvis, ikke giver adgang til nogen uddannelser, og det samme gælder biologi, men det oplyser vi også eleverne om,« siger Jens Boe Nielsen.

	Stærkere samarbejde

	Rektorformanden mener, at hele optagelsesproceduren til de videregående uddannelser er blevet så indviklet, at der ikke er nogen vej uden om specialiserede studievejledere uden for gymnasiet. Gymnasiets egne vejledere er primært fokuseret på at hjælpe den studerende igennem gymnasiet.

	»Men der er nok behov for et stærkere samarbejde mellem de eksterne studievejledere og de gymnasiale vejledere om, hvordan vi sikrer, at eleverne kommer videre i uddannelsessystemet. Det er gymnasiets vejledere, der kender eleverne bedst, og ved, hvad de kan og har svært ved, mens Studievalg (den eksterne vejledning, red.) ikke kender eleverne, men til gengæld har stor indsigt i de videregående uddannelser,« siger Jens Boe Nielsen.

	Med over 100 forskellige studieretninger er det uoverskueligt for de fleste elever at finde ud af, hvorvidt man nu får valgt de rette fag i forhold til, hvad man vil senere hen. Det betyder, at 10-11.000 studenter må tage ekstra suppleringsfag efter studentereksamen.

	»De færreste ved, hvad de vil uddanne sig til allerede i 9.–10. klasse, derfor er der også brug for større fleksibilitet i gymnasiet, så det er muligt at tage et ekstra fag i 2. eller 3.g,« siger Phillip Dimsits.

	Jens Boe Nielsen mener derimod, at det stigende antal videregående uddannelser og de komplicerede adgangskrav er problemet.

	»Hele systemet omkring adgang til de videregående uddannelser trænger til en sanering. Gymnasierne er på vej væk fra at tænke i færdigheder, i stedet handler det om at opnå studiekompetencer. Det betyder, at vores studenter sagtens vil kunne opnå eventuel manglende viden, når de går på de videregående uddannelser i stedet for at tage supplering,« siger Jens Boe Nielsen.

	Gymnasieeleverne er enige i, at de specifikke adgangskrav er gået over gevind, men efterlyser stadig mere interesse fra gymnasiernes side, når det gælder valget af videre uddannelse.

	»Taxametersystem og færdiggørelsesbonus byder, at det mest kommer til at handle om at få eleverne færdige. Hvad der sker bagefter, har gymnasiet ikke noget ansvar for, men på den måde har man fået skabt et uddannelsessystem, hvor ledelsen er mest fokuseret på at drive forretning og ikke på, hvordan det går den enkelte senere hen,« siger Phillip Dimsits.

	Jens Boe Nielsen afviser, at det forholder sig sådan. Det største problem i dag er, at der er alt for mange unge, der vil i gymnasiet.

	»Bortset fra nogle enkle udkantsgymnasier, har vi mange flere elever, end vi har plads til, derfor har de fleste gymnasier også nedlagt de mere ’smarte’ studieretninger, fordi de tiltrækker et klientel, der ikke er særligt studieegnede,« siger Jens Boe Nielsen.

