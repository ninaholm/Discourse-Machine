Statsadvokat giver hjemløse flaskesamlere medhold i klage
Der er så stor forvirring om forløbet omkring Københavns Politis anholdelse af en gruppe hjemløse flaskesamlere, at Statsadvokaten nu har givet dem medhold i deres klage over, at de ikke kan få sagen for en dommer
Information skrev den 24. november, at flere eksperter kritiserer, at en gruppe hjemløse har fået afslag på at få deres sag for en dommer, efter at de er blevet idømt bøder for ulovlig intrængen i en offentlig skolegård, hvor de søgte ly for regnen


 Uklarheden om, hvad der egentlig skete, da en gruppe hjemløse flaskesamlere blev anholdt for ulovlig indtrængen, mens de søgte ly i en skolegård under et skybrud i august sidste år, får nu Statsadvokaten til at give de hjemløse medhold i deres klage over, at politiets anklagemyndighed sidste år afviste at lade sagen komme for retten.
En af begrundelserne for afslaget fra anklagemyndigheden var, at de hjemløse ved at betale bøder havde erklæret sig skyldige. De hjemløse hævder derimod, at det var politiet selv, der besluttede at betale bøderne med penge, som politiet tog fra de hjemløse, mens de sad i detentionen efter anholdelsen.
En af de anholdte hjemløse, spanieren Bakary Camara, forklarede dengang til Information, at han hverken fik at vide, hvorfor han blev anholdt, eller blev gjort bekendt med sine rettigheder.
Først ved løsladelsen fortalte en betjent, at politiet »havde beholdt 100 euro til at betale en bøde, jeg havde fået for at befinde mig på skolens område,« sagde Bakary Camara dengang.
Nu har statsadvokaten så besluttet, at den store forvirring om anholdelsen og det efterfølgende forløb betyder, at de hjemløse alligevel har ret til at få deres sag prøvet ved en domstol.
»Særligt henset til de foreliggende oplysninger om de faktiske forhold i forbindelse med bødevedtagelserne i de konkrete sager, som kan rejse tvivl om, hvorvidt de pågældende har forstået konsekvenserne og indholdet af bødevedtagelserne, finder jeg helt undtagelsesvist, at der er grundlag for at fremsende sagerne til afgørelse,« skriver statsadvokat Lise-Lotte Nilas til de hjemløses advokat, Dorthe Kynde Nielsen. Advokaten er ikke overraskende tilfreds med at få medhold hos Statsadvokaten, så sagen nu kan komme for en dommer:
»Statsadvokaten er enig i, at politiet har handlet forkert, når der ikke er indkaldt tolke til at forklare de anholdte om baggrunden for anholdelsen, og de anholdte ville erklære sige skyldig, hvis de betalte deres bøder. I stedet valgte politiet at betale bøderne med de anholdtes egne penge, så de samtidig erklærede sig skyldige og afskar sig fra domstolsprøvelse. Det er helt uacceptabelt i et retssamfund,« siger Dorthe Kynde Nielsen.
Cirkelslutning
Christoffer Badse, der er jurist og monitoreringschef ved Institut for Menneskerettigheder, har i anledning af sagen tidligere understreget, at politiet har et særligt ansvar for, at anholdte udlændinge forstår, at de ved at betale en bøde erklærer sig skyldige og dermed reelt afskæres muligheden for domstolsprøvelse. Af samme grund finder han det »meget glædeligt«, at Statsadvokaten nu har fundet frem til, at sagen skal prøves for en dommer.
»Der er jo tvivl om, hvorvidt de anholdte selv har betalt bøderne, eller om politiet har taget deres penge, og hvis man ikke kan få prøvet en sag på dette grundlag, er der jo faktisk tale om en cirkelslutning. Så derfor er det glædeligt, at den nu skal i retten. Særligt når man tænker på, at det drejer sig om en udsat gruppe borgere,« siger Christoffer Badse.
Hos anklagemyndigheden i Bellahøj i København forklarer advokaturchef Helle Just Krag, at det ikke har været muligt for politiadvokaturen at sende sagen for retten, da bøderne var betalt, og skyldsspørgsmålet derfor var afklaret – og fordi de hjemløse først klagede længe efter den 14-dages frist, man normalt har til at klage.
»Jeg mener, at vi har behandlet sagen så fair og hurtigt som muligt. Vi har hele tiden forsøgt at forklare, at vi ikke har haft myndighed til at sende sagen for retten. Til gengæld har vi vejledt om muligheden for at klage til Statsadvokaten. Det har man så gjort, og vi tager afgørelsen til efterretning og vil nu hurtigst muligt sende sagen for retten,« siger Helle Just Krag.
Når sagen til sin tid skal for en dommer, vil dens substans handle om, hvorvidt de hjemløse reelt gjorde sig skyldig i ulovlig indtrængen, da de valgte at tage ophold i en skolegård. Noget som de hjemløse afviser med henvisning til, at der er tale om en offentligt tilgængelig skolegård. For de hjemløses advokat, Dorthe Kynde Nielsen, er det allervigtigste i retssagen dog, at den overhovedet bliver til noget..
»Det er helt klart retssikkerhedsproblematikken, der er vigtigst i den her sag. Hvis sagen ikke var kommet for retten, havde vi haft en situation, hvor politiet gik ind og gjorde sig til dommere, hvilket ville være et brud på magtens tredeling. På den måde er det allerede en sejr, at den nu skal for retten.«
Berigtigelse: I ovenstående artikel forklarer advokaturchef i anklagemyndigheden i Bellahøj, Helle Just Krag, at en af begrundelserne for, at anklagemyndigheden havde afvist de hjemløses ønske om at få deres sag for en dommer, var, at de havde overskredet deres klagefrist, da de henvendte sig til anklagemyndigheden. I en efterfølgende mail til Information skriver advokaturchef Helle Just Krag, at hun: »beklager at have oplyst, at klagefristen var overskredet. Det fremgår af reglerne, der regulerer muligheden for at klage, at hvis man "vedtager bøden, bortfalder videre forfølgning". Herefter er muligheden, som det også er sket i denne sag, at klage til Statsadvokaten.«
NGO'en Gadejuristen påpeger at bødeforlægget, som de hjemløse modtog, indeholdt en klagefrist på 20 dage. Der blev klaget efter 18 dage, hvorfor den angivne frist var overholdt.

