Planetens redningsmand
Jeppesen har mødt en magtfuld kemiker
Dr. Michael Braungart fra Cradle to Cradle synes, det er spild af CO2 at sende den op i atmosfæren, når vi har så meget mere brug for den her på jorden.


 - Sig mig, er det kun midaldrende mænd, der flokkes om dig?
»Nej, nej, nej, der er også rigtig mange piger, der er vilde, især i Tyskland og Holland.«
Jeg har hørt Cradle to Cradle-stifter Dr. Michael Braungart holde tale for hundredevis af fans arrangeret af Danmark Naturfredningsforening. Journalisterne er også vilde. Men ingen interview. Han skal direkte i lufthavnen.
- Jeg forstod ikke et ord af, hvad du sagde. Men det lød godt.
»Hø hø... Jeg sagde bare, at vi ikke kan uddelegere det oprindelige uden at miste alt det, der er menneskeligt, men i stedet må udvikle en række nye systemer.«
Jeg hoppede med i bilen efter at have eskorteret ham gennem menneskemængden, det er utroligt som folk kommer, når man beder dem om det, chauffør- og bodyguardautoriteten ligger og venter på den der vil have den.
- Øh... Ok. Jeg fangede, at du svinede Al Gore til. Hvad har han NU gjort?
»Han siger at det er et etisk spørgsmål, men etiske spørgsmål kan ikke løses, de forsvinder altid, når man står med dem, så medmindre man er Mother Theresa er normale mennesker altid uetiske.«
Time Magazine har lige kåret ham til at være den person, der skal redde jorden, så jeg kan med sikkerhed sige, at det er mig, der er en idiot, når jeg ikke helt kan følge ham.
- Hvad skal vi gøre?
»I skal stoppe med at romantisere naturen, det gør man for eksempel ikke i Holland, fordi så mange af dem bor under havoverfladen. Det siger sig selv, at når man kalder hende Moder Jord, er barnet altid dårligt, fordi moderen altid er god, men når du romantiserer jorden, ødelægger du den. Når du har det dårligt med at være der, så er du ikke kreativ.«
- Nogen gode råd?
»Du behøver ikke have det dårligt, de fleste giftige kemikalier er naturlige, men naturen laver ikke noget, der akkumulerer i naturen, så vi kan lære af naturen, men det er ikke et romantisk forhold, det er et partnerskab, vi har med den.«
- Ok.
»Det er ligesom med blomsterne, de kan få dig til øjeblikkeligt at forstå, at der er forskel på at være effektiv og ikke effektiv, hvis din kone for eksempel er sur, så kan du give hende en buket roser. De er ineffektive, men det virker utrolig effektivt.«
Jeg har det ligesom, når jeg er til revisor. Hovedpine, slør for øjnene, jeg har immervæk siddet i 30 minutter med manden nu! Der er kø!
- Hvad er det mest vigtige under klimatopmødet? Olielobbyisterne eller Obama?
»Det politiske er et lille biprodukt, de rigtige beslutninger skal træffes af industrien og hos de unge, der skal bestemme, hvad de vil i fremtiden. Men som sagt er jeg lidt bekymret for al den skyld, der er hos de unge, de tror, det kun gælder om at spare og have det dårligt, og når man ikke føler sig accepteret på planeten, så bliver man grådig og vil have alle mulige crappy ting.«
Jeg præsenterer ham for min teori. At temperaturstigningerne får bassinerne til at udvide sig og vandstanden til at falde. Han bryder sammen af grin.
»Det er komplet crazy! Jorden udvider sig ikke, når den bliver varmere!«
- Jeg har grafer.
»Ha ha ha... Det der, det er komplet idioti.«

