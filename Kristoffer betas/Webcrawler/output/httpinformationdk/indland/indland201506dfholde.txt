DF holder fast: Danskerne skal stemme om bankunion
Dansk Folkeparti og Enhedslisten vil sende spørgsmålet om dansk deltagelse i bankunion til folkeafstemning


 En eventuel dansk deltagelse i EU's kommende bankunion skal til folkeafstemning. Sådan lyder den klare melding fra Dansk Folkepartis gruppeformand, Peter Skaarup.
Forud for valget bebudede partiet sammen med Liberal Alliance og Enhedslisten, at de ved et såkaldt kvalificeret mindretal kan gennemtvinge folkeafstemninger om konkrete lovforslag.
Det kræver nemlig 60 mandater, og de tre partier tæller efter valget sammenlagt 64 folketingsmedlemmer.
Danskerne skal således i højere grad tages med på råd i store EU-spørgsmål, og det gælder også bankunionen.
»Vi synes, det rigtigste er at bede vælgerne tage stilling til bankunionen, for det er en stor indgriben for os. Vi kommer til at betale for fallerede sydeuropæiske bankers eventyr. Det kan blive en dyr omgang for skatteyderne, hvis vi kommer ind i en bankunion,« siger Peter Skaarup.
Og selv om partiet i disse dage forhandler med Lars Løkke Rasmussen (V) om en kommende blå regering, ryster Peter Skaarup ikke på hånden i forhold til bankunionen.
»Jeg kan ikke forestille mig, at spørgsmålet om bankunionen vil være en del af det. I hvert fald ikke de ting, som vi sidder og diskuterer,« siger Peter Skaarup.
Også Enhedslisten erklærer sig parat til at sende spørgsmålet om dansk deltagelse i bankunionen til folkeafstemning.
»Vi regner stærkt med, at det kvalificerede mindretal skal i arbejde. Vi har i hvert fald ikke tænkt os at bakke ud af en aftale,« siger Enhedslistens retsordfører, Pernille Skipper.
EU’s bankunion består dels af et fælleseuropæisk tilsyn med bankerne og dels af en fælles afviklingsmekanisme, der skal sikre en velordnet afvikling af nødlidende banker.
Justitsministeriet har afgjort, at Danmark ikke afgiver suverænitet til EU ved at gå med i unionen, hvilket betyder, at spørgsmålet som udgangspunkt ikke skal til afstemning ved lov.
Bankunionen træder i kraft 1. januar 2016, men lovforslaget om Danmarks tilslutning er ikke fremsat endnu.

