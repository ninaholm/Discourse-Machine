Venstre fik ikke vetoret over alle milliarderne i skatteaftalen
Selv om Venstre krævede at få indflydelse på, hvordan pengene fra en skatteaftale skulle bruges, er det ikke alle milliarder, de bestemmer over. Enhedslisten vil derfor reelt kunne bruge nogle af pengene på næste års finanslov


 Før aftalen om en skattereform blev indgået i fredags, krævede Venstre ad flere omgange at få indflydelse på, hvordan de penge, partiet kunne være med til at finde i en skattereform, skulle bruges.
»Vores tilgang til reformerne er, at skal vi være med til at vedtage noget, skal vi også være med til at bestemme, hvordan pengene skal bruges,« sagde Venstres finansordfører, Peter Christensen, den 29. maj
Også Venstre politiske ordfører, Ellen Trane Nørby, lagde vægt på medbestemmelsen i sin tale til afslutningsdebatten 30. maj.
»Men selvfølgelig har vi nogle krav. De penge, vi kan frigive gennem reformer og besparelser, vil vi være med til at bestemme over. Dem skal regeringen ikke solde op sammen med Enhedslisten på overforbrug. Pengene skal investeres fornuftig.«
Alligevel ser det nu ud til, at Venstre ikke kan vide sig sikker på, hvordan alle de penge, de har været med til at finde, vil blive brugt. I aftalen med regeringen er der afsat 2,7 mia. kroner til offentlig vækst. Men hvad de penge konkret skal bruges på, er der endnu ikke nogen, der ved. Det bliver først aftalt i forbindelse med finansloven for 2013 og næste års kommuneaftale.
Venstres skatteordfører, Torsten Schack Pedersen, der var med til at forhandle skatteaftalen på plads, erkender, at partiet ikke har fået indflydelse på alle pengene.
»Der er ikke nogen binding på udmøntningen af de 2,7 mia. kroner. De går til at opfylde vores fælles målsætning om en vækst i det offentlige på 0,8 pct.,« siger han.
Enhedslistens finansordfører, Frank Aaen, glæder sig over, at Venstre ikke kommer til at bestemme over alle pengene.
»Jeg er da glad for, at Venstre ikke kan lægge deres klamme hånd på penge, der er krattet ind fra arbejdsløse, pensionister og syge. Så må vi håbe på, de penge bliver brugt fornuftigt.«
Kompensation for svinestregen
Netop de kommende finanslovsforhandlinger er et oplagt sted, hvor Enhedslisten med egne ord kan få kompensation for den skattereform, regeringen valgte at lave med Venstre og Konservative.
»Det er klart, at hvis man gennemfører den her svinestreg, som man har lagt op til, så er punkt nummer ét i en finanslovsforhandling med os, at der bliver rettet op på det,« siger Frank Aaen.
Han vil ikke nærmere ind på, hvad Enhedslisten ønsker at bruge pengene på, hvis partiet er med til fordele nogle af de 2,7 mia. kroner i en finanslov.
»Det har vi ikke lagt os fast på endnu. Vi vil også gerne høre, hvad regeringen har af meldinger.«
– I må vel have nogle ideer til, hvad man kan gøre?
»Ja, det har vi selvfølgelig også, vi er bare ikke nået til at sige, hvad det skal være. Det vender vi tilbage til, hvis regeringen inviterer os til forhandlinger.«
Skatteaftalen betyder ikke desto mindre, at Enhedslisten i sidste ende kan være med til at bruge de penge, Venstre har lagt stemmer til at skaffe – og som partiet krævede at få indflydelse på. Ikke desto mindre er Torsten Schack Pedersen godt tilfreds med aftalen.
»Vi har gjort regnebrættet op, og vi får syv mia. kr. i ægte skattelettelser, samtidig med at vi freder boligejerne og pensionisterne. Der er ingen tvivl om, at vi gerne ville trække regeringen længere, men det var der, enderne kunne mødes. Sådan er det, når vi skal lave kompromiser.«
– Her har I konkret været med til at skabe 2,7 mia. kroner til offentligt forbrug, som er ude af jeres hænder, hvis regeringen laver finanslov med Enhedslisten?
»Det er korrekt, men de går til den målsætning om en vækst på 0,8 pct., som vi også selv har.«
– Så det ser du ikke som noget problem?
»Jeg ville da gerne have haft hånds- og halsret over dem. Men det var det resultat, vi kunne opnå, og vi mener som sagt, at ved at vi kunne frede boligejerne og folkepensionisterne og sikre syv mia. til skattelettelser, må vi alt i alt sige, at det er en god aftale.«

