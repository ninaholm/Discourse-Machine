Regeringen går til kamp mod vold på jobbet
Ansatte i særligt nedslidningstruede brancher kan nu søge om tilskud til voldsforebyggelsespakker. Pakkerne er udviklet til at forebygge fysisk og psykisk vold på arbejdspladsen. En god idé, mener organisationer, men forebyggelse er ikke nok, hvis man skal komme volden helt til livs
 
	En ny antivoldspakke skal gøre det nemmere at forebygge og håndtere vold og trusler om vold på landets arbejdspladser. Hjælpen er rettet mod døgninstitutioner og hjemmepleje, hvor arbejdsmiljøet er særligt belastet


 
	Beskæftigelsesminister Mette Frederiksen (S) lancerer nu en voldspakke, der skal gøre det nemmere at forebygge og håndtere vold og trusler om vold på landets arbejdspladser.

	Hjælpen er rettet mod døgninstitutioner og hjemmepleje, hvor arbejdsmiljøet er særligt belastet. Her har 33 procent af de ansatte været udsat for vold inden for det seneste år, viser den seneste undersøgelse af arbejdsmiljøet fra Det Nationale Forskningscenter for Arbejdsmiljø. Sammenlignet med alle andre brancher, er det er den største andel.

	»Det er jo et kæmpe problem, at vi har så mange mennesker, der ikke kan få lov til at passe deres arbejde, uden at det kan have meget store konsekvenser for dem. Derfor sætter vi nu fokus på det her område,« siger Mette Frederiksen.

	Før sommerferien bebudede beskæftigelsesministeren et øget fokus på arbejdsmiljøet, og voldspakken er det første tiltag. Mette Frederiksen håber, at »pakken kan sætte fokus på vigtigheden i at forebygge vold, trusler og den nedslidning, der finder sted på de arbejdspladser« – eksempelvis døgninstitutioner, hvor ansatte risikerer at blive udsat for spark, slag, spyt eller trusler, når de skal håndtere mennesker med alvorlige psykiske funktionsnedsættelser. Ved at nedsætte trusselniveauet skal pakken være til at hjælpe både borgeren og medarbejderen.

	»Der er jo ikke nogen mennesker, der er indlagt på en psykiatrisk afdeling eller er ramt af demens, som ønsker at begå vold mod de mennesker, der passer på dem. Men situationerne kan opstå, og derfor er det vigtigt, at de forebygges, og at de håndteres professionelt,« siger Mette Frederiksen.

	Ifølge Europakommissionen bør arbejdspladser, som oplever vold, have en fælles forståelse af, hvad vold er for dem. Og det er det, beskæftigelsesministeren nu vil hjælpe med.

	»Vi gør selvfølgelig også det her, fordi vi som samfund skal passe på med at overse den store gruppe af medarbejdere, der går på arbejde på svære områder og løfter en meget stor samfundsopgave. Det er vigtigt, at de bliver set af os andre og også får en hjælpende hånd, når de har behov for det.«

	Der er investeret syv millioner kr. i projektet, som ved hjælp af blandt andet erfaringsudveksling, hvor den enkelte medarbejder fortæller om en konkret episode med vold eller trusler om vold, skal bidrage til at bearbejde voldsepisoder og undgå, at noget lignende sker en anden gang.

	»Vi skal understøtte, at der bliver taget et ledelsesmæssigt ansvar, og sikre, at det enkelte menneske ikke skal gå alene – hverken med sin frygt eller med sine skader,« siger Mette Frederiksen.

	Derudover indeholder pakken en lønkompensation for de timer, man bruger på projektet.

	Savner en samlet registrering

	Forslaget bliver positivt modtaget af Socialpædagogernes Landsforbund:

	»Det er rigtig godt, at der er vedholdende fokus på problematikken. For det er uacceptabelt, at man så at sige skal ’komme til skade’, når man går på arbejde,« siger formand Benny Andersen.

	Han savner dog en samlet registrering af voldsepisoderne. Hos Arbejdstilsynet er det nemlig ikke muligt at få et overblik over, hvor mange anmeldelser, der skyldes vold, og derfor bliver det svært at se, om forebyggelsespakken rent faktisk virker.

	»Vi mangler en ny registreringspraksis for at få det bedst mulige vidensgrundlag for at lave en målrettet indsats. Det løser en forebyggelsespakke ikke, og det bør man tage med i sine overvejelser,« siger Benny Andersen.

	Samme kritik rejser FOA, hvor arbejdsmiljøkonsulent Charlotte Bredal kalder det »dybt problematisk«, at regeringen nu laver en række forebyggende tiltag»uden at kunne følge med i, om de hjælper«.

	Alligevel mener Charlotte Bredal, at voldspakken er »et skridt i den rigtige retning«, og hun er glad for, at beskæftigelsesministeren sætter fokus på problemet.

	»Vi tror ikke, at det grundlæggende løser alle de problemer, der er med vold på arbejdspladserne. Men vi tror, at det kan være med til at strukturere indsatsen og den måde, man arbejder med voldsforebyggelse på,« siger Charlotte Bredal.

