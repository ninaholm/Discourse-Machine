DONG taber milliarder på EU’s skibsbrudne kvotesystem
Økonomien i selskabets omstilling til grønnere energiformer trues af de historisk lave priser på CO2-kvoter, der gør kul til den billigste kilde til elproduktion. Standard & Poor’s overvejer nedvurdering af DONG’s kreditrating på grund af det forringede halvårsregnskab
På grund af lave gaspriser har DONG måttet nedskrive værdien af sine gaskræftværker med to milliarder kroner.


 EU’s paralyserede CO2-kvotesystem med historisk lave priser på udledning af drivhusgassen koster nu det statsejede energiselskab DONG Energy milliarder. Det forleden offentliggjorte halvårsregnskab viste en forringelse af indtjeningen i første halvår på 2,5 mia. kroner sammenlignet med første halvår 2011, og en hovedforklaring er ifølge konstitueret direktør Carsten Krogsgaard Thomsen, at kul med de lave kvotepriser er blevet så billigt et brændsel i EU, at værdien af de grønnere alternativer, som DONG har satset på i form af naturgasfyrede kraftværker, er faldet markant. I halvårsregnskabet har DONG således måttet nedskrive værdien af sine gaskraftværker med to milliarder kr.
»Den lave kvotepris har bestemt haft negativ konsekvens for vores halvårsregnskab. De historisk lave kvotepriser betyder desværre, at det er langt billigere at producere el med kul på kraftværker frem for grønnere alternativer,« siger Carsten Krogsgaard Thomsen til Information.
Det internationale kreditvurderingsbureau Standard & Poor’s satte i går DONG under observation med henblik på en mulig nedgradering af selskabets kreditværdighed på grund af det skuffende halvårsresultat.
EU’s kvotesystem blev i sin tid indført for at sætte et loft over energiselskabers og industriers CO2-udledning og skabe et økonomisk incitament til energieffektivisering og omstilling til grøn energi. Forventningen og forhåbningen var en kvotepris på op mod 30 euro pr. ton CO2, men prisen er i dag kun omkring syv euro – et fald på 65 pct. siden 2008. Det afspejler, at EU har sendt alt for mange kvoter i omløb og dermed skabt et overskud svarende til 1,2 mia. ton CO2 i tiden frem til 2020.
Overfloden og den deraf følgende manglende efterspørgsel og lave pris fik forleden Deutsche Bank-strategen Jim Reid til at karakterisere CO2-kvoterne som en af verdens ringeste investeringer de seneste fem år.
Nedsat produktion
»Som følge af de meget lave CO2-priser og de relativt lave kulpriser bliver kulfyrede kraftværker prissættende (i EU, red.), og de gasfyrede kraftværker producerer som konsekvens heraf kun i et begrænset antal timer,« hedder det i DONG’s halvårsregnskab som forklaring på, at man har måttet notere en forringet indtjening fra selskabets gaskraftværker på to milliarder kr.
DONG og en række andre europæiske energiselskaber har ligesom grønne organisationer og en stribe virksomheder i EU længe forlangt et politisk indgreb for at bringe CO2-prisen op igen.
Politisk modstand fra især Polen samt pres fra bl.a. den industrielle lobbyorganisation Business Europe har imidlertid forhindret handling, og først for et par uger siden lykkedes det klimakommissær Connie Hedegaard at få EU-Kommissionens opbakning til et forslag om at forsinke en planlagt udstedelse af en ny portion CO2-kvoter i 2013.
Forslaget betyder ikke i sig selv, at kvoteloftet strammes permanent, men blot at man udskyder tilførslen af nye kvoter til systemet. Udsigten til denne midlertidige forbedring har ikke i sig selv været nok til at bringe efterspørgslen og kvoteprisen op over de syv euro.
Analysevirksomheden PointCarbon advarer om, at hvis Hedegaards forslag om en midlertidig nødhjælp til systemet ikke godkendes af EU’s Ministerråd og Europa-Parlamentet, så risikerer CO2-prisen at falde til fire euro næste år og dermed i endnu højere grad true EU’s omstilling til grøn energi og de langsigtede klimamål.
»Det er ikke muligt at sætte tal på, hvor meget CO2-kvoterne skal koste, men for tiden er kvoteprisen særdeles lav, så der er ingen tvivl om, at prisen skal væsentligt højere op,« siger DONG’s direktør.
»Færre kvoter og højere kvotepriser vil betyde, at det bedre kan betale sig at producere el fra f.eks. havvindmøller. Dermed skabes der et mere positivt investeringsklima omkring vedvarende energi. Kvotesystemet giver pt. ikke den ønskede tilskyndelse til at udfase kul og anden fossil energi.«

