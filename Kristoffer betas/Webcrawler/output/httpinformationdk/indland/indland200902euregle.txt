EU-regler truer dansk landbrug, der truer naturen
Biologer bliver stadig mere bekymrede over den politiske indsats i forhold til dansk naturs elendige forfatning, hvor hver tredje dansk plante- og dyreart er truet. Samtidig peger juridisk ekspert på, at Danmark nu kan blive tvunget til at lukke store dele af landbruget, hvis EU's miljøregler skal overholdes
De danske naturområdet i Danmark er trængte på grund af landbruget. Hver tredje dansk plante- og dyreart er truet, vurderer biologer.


 Efter mange år med en slap dansk fortolkning af EU's miljølovgivning kombineret med et landbrug, der uhæmmet har udnyttet de frie rammer, er store dele af dansk natur nu så truet, at eksempelvis hver tredje danske dyreart risikerer udryddelse. 
Sådan lyder dommen fra flere forskellige eksperter over den danske forvaltning af EU's direktiv for bevaring af planter, dyr og naturtyper fra 1992, det såkaldte habitatdirektiv.
Skal Danmark fremover leve op til EU's krav og samtidig undgå en byge af retssager i EU-systemet, kan det blive nødvendigt at lukke store dele af dansk landbrug for fremover i tilstrækkelig grad at reducere den naturskadelige udledning af kvælstoffer og fosfor. 
Op mod to tredjedele af dansk landbrug skal væk, vurderer jurist og forsker i EU's naturbeskyttelsesdirektiver ved Aarhus Universitet, Trine Balskilde Stoltenborg.
Ifølge Trine Balskilde Stoltenborg er problemet, at mens habitatdirektivet udpeger plante- og dyrearter, der skal beskyttes overalt i naturen, har man indtil videre fra dansk side valgt kun at fokusere på arternes tilstand i en række udvalgte områder. 
"Men i EU's habitatdirektiv står der, at landene både skal udpege særligt beskyttede naturområder og samtidig beskytte en række plante- og dyrearter, uanset hvor i naturen de er," siger Trine Balskilde Stoltenborg. 
Indtil for nyligt har man fra dansk side valgt kun at fokusere på arternes tilstand i de særligt beskyttede områder. 
"Skulle Danmark leve op til habitatdirektivets ordlyd, og fortolkede man det restriktivt, som nogle kommuner er begyndt at gøre, så ville et godt estimat være, at direktivet ville lukke to tredjedele af dansk landbrug."
Vanskeligt at komme igen
For plante- og dyrelivet i Danmark er konsekvenserne af den mangelfulde danske naturindsats - ifølge flere biologer - katastrofal. Ingen af biologerne vil sætte præcise tal på, hvor meget dansk landbrug belaster naturen. Men melding er den samme: Dansk natur lider som aldrig før, og landbrugets forurening er den væsentligste årsag.
På Danmarks Miljøundersøgelser under Aarhus Universitet offentliggjorde man sidste år en analyse, der viser, at 80 procent af de naturtyper i Danmark, der er omfattet af habitatdirektivet, nu er i en ugunstig situation - hvilket betyder, at de er stærkt truede.
"I øjeblikket leder landbruget så mange næringsstoffer (kvælstoffer og fosfor, red.) ud i naturen, at det bliver meget vanskeligt at opnå en gunstig bevaringsstatus i vores natur, siger Rasmus Ejernæs, der er senioranalytiker ved Danmarks Miljøundersøgelser.
Dominerende landbrug
Professor i biologi på Københavns Universitet, Carsten Rahbek, peger på, at Danmark nu på den baggrund kan være på vej mod en række retssager i EU-systemet. 
"Der er ingen tvivl om, at den danske tolkning af direktivet fra starten af har været forkert og ulovlig efter EU's regler. Lige nu ligger der derfor også flere varslinger fra EF-Domstolen om, at Danmark skal rette til, hvis ikke det skal ende med en række retssager," vurderer Carsten Rahbek
Han peger på, at dansk landbrug har været dygtig til at manøvrere i forhold til, hvad der var politisk opportunt. 
"I de 10-15 år, hvor Danmark har undladt at implementere direktivet, har landbruget haft frit slag. Landbruget har overgødsket med både kvælstof og fosfor, fordi gevinsten for dem ved at forurene har været langt større end deres grønne afgifter, som er meget lave, i forhold til det resten af dansk erhvervsliv betaler. Man har tilladt landbruget at være altdominerende og alle rapporter viser, at det går meget skidt for dansk natur. Alene det, at hver tredje danske dyreart i dag er truet, siger vel det hele," siger Carsten Rahbek.
Udland bærer ansvar
I landbrugets interesseorganisation Dansk Landbrug er man på ingen måde enig i, at landbrugets forurening bærer den største del af ansvaret for dansk naturs dårlige tilstand.
""Jeg kan slet ikke genkende billedet af manglende dansk regulering," pointerer viceformand i Dansk Landbrug, Michael Brockenhuus-Schack. 
Han peger på, at dansk landbrug siden 1985 har reduceret kvælstofoverskuddet med 56 procent og fosforoverskuddet med 77 procent, og tilføjer:
"Det er også vigtigt, at understrege at omkring to tredjedele af kvælstofsnedfaldet i Danmark kommer fra udlandet. Og faktisk er det sådan, at selv om man lukkede hele det danske landbrug ned, så ville man alligevel ikke nå målene i habitatdirektivet for de særligt følsomme naturområder," siger Michael Brockenhuus-Schack.
Hårdeste udnyttelse
At landbruget på den måde fralægger sig ansvaret for naturs tilstand bliver dog mødt med hovedrysten blandt flere forskere. 
"Det er selvfølgelig et skridt i den rigtige retning, men også fuldstændigt uinteressant, når landbruget taler om procentvise reduktioner. Hvis de vil gøre noget for naturen, skal de se på reduktionerne af deres forurenings negative effekter på naturen. Og alle data viser, at de negative effekter af landbrugets overgødskning stadig er store og negative. Så at tale om procentvise reduktioner er bare at fjerne sig fra problemets kerne," lyder det fra Carsten Rahbek.
Hans kollega Peter Esbjerg, der er professor i land- og havebrugszoologi på det biovidenskabelige fakultet på Københavns Universitet, kan heller ikke genkende landbrugets udlægning af problematikken.
"Det kan ikke passe, at to tredjedele kommer fra udlandet. Det viser en kun et år gammel undersøgelse fra Danmarks Miljøundersøgelser. Det er sådan, at på nær omkring København, hvor der er mange biler, så er landbruget den største udleder af kvælstof i Danmark," siger Peter Esbjerg.
Han vil dog gerne medgive, at landbruget ikke står med den største del af ansvaret. Det gør de danske politikere.
"Miljø- og Fødevareministeren har administreret miljøpolitikken på en måde, der har gjort ubodelig skade på naturen. De har foregivet, at tingene blev passet og gjort, mens det stik modsatte var tilfældet. De har brugt frivillige aftaler, som ingenting har rykket, og derfor står man nu i en situation, hvor det danske landskab er en af de hårdest udnyttede i verden, og mange arter er forsvundet eller på vej til at forsvinde," lyder det fra Peter Esbjerg.


