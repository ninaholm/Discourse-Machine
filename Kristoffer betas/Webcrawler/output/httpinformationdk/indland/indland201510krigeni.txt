’Krigen mod IS bliver lang og sej’
Forsvarsminister Peter Christensen (V) erkender, at der er store problemer med at få den irakiske hær til at kæmpe mod Islamisk Stat. Men Danmark skal fortsætte sin træningsmission. ’Der er ikke noget alternativ,’ siger han


 Den irakiske hær vil ikke slås med Islamisk Stat, officererne er korrupte, og hærens våben sælges videre til fjenden. Det er det billede, som Danmarks øverste repræsentant i koalitionen, oberstløjtnant Per Hinrichsen tegnede mandag i forbindelse med et-året for den danske krigsindsats mod Islamisk Stat.
Og Danmarks nye forsvarsminister giver ham ret. I det første interview siden Peter Christensen (V) tiltrådte, erkender han, at »der er meget store udfordringer med at træne den irakiske hær. Men det betyder ikke, at indsatsen er forgæves,« understreger han. »Det er bare en langvarig opgave. Og i øvrigt er der ikke noget alternativ.«
»Vi har hele tiden vidst, at der var meget store udfordringer. Det er jo netop derfor, regeringen og et meget bredt flertal i Folketinget for et år siden besluttede, at Danmark skulle bidrage til at opbygge den irakiske hær. Vi erkendte dengang og erkender også nu, at der er et stort behov for støtte,« siger han og understreger, at det fra begyndelsen har været klart, at opgaven med at få den 70.000 mand store irakiske hær på fode igen, efter den blev fuldstændig løbet over ende af Islamisk Stat i 2014, var »et langt, sejt træk«.
»Det er netop derfor, den danske træningsmission i Irak, som tæller op til 120 mand, er sendt af sted på et tidsubegrænset mandat.«
Ikke noget alternativ
– Hvor længe skal danskerne regne med, at krigen mod IS varer?
»Det er umuligt at sige i øjeblikket. Jeg tror, det varer længe. Og der er ikke noget alternativ, som jeg ser det. Vi er nødt til at bekæmpe ISIL og derfor bliver vi ved med at bidrage til at opbygge, støtte og professionalisere den irakiske hær – indtil vi når det punkt, hvor de kan tage kampen op mod ISIL. Det er og bliver de irakiske styrker, der skal udkæmpe kampen på landjorden. Det kan vi ikke gøre for dem.«
Peter Christensen understreger, at han godt er klar over, at den irakiske hær har problemer med kampmoralen. Men han mener samtidig, at det er en overdrivelse, når Danmarks øverst repræsentant i koalitionen tegner et billede af en hær, der ikke vil i direkte clinch med Islamisk Stat. I gårsdagens Informations fortalte den danske officer bl.a., at den irakiske hær havde takket nej til både flystøtte og ingeniørstøtte fra koalitionen, selv om det efter koalitionsledelsens mening ville sætte dem i stand til at befri Anbar-provinsens hovedstad Ramadi.
»Det er en fordrejning af virkeligheden, hvis man påstår, at den irakiske hær ikke yder væsentlig modstand mod ISIL. Det er korrekt, at der fortsat er problemer. Vi er nødt til at acceptere, at der er stor forskel på det danske forsvar og den irakiske hær,« siger forsvarsministeren.
120 mand er nok
– Overvejer du at udvide det danske træningsbidrag og f.eks. lade danske styrker træne andre irakiske grupper, som er mere villige til at kæmpe; shiamilitser og sunni-stammer f.eks.?
»Den irakiske hær er landets officielle hær, og det er nødt til at være landets rigtige hær, som det danske forsvar træner. Det er jo den irakiske hær, der skal være rygraden i kampen mod ISIL. Det er dem, der skal kæmpe på irakisk jord,« siger Peter Christensen.
– Af de 120 danske soldater i Irak er der kun cirka 40, som træner de irakiske styrker. Resten løser logistik- og bevogtningsopgaver. Er det tilstrækkeligt, når man tager den manglende fremgang i krigen mod IS i betragtning?
»Det er rammen for den danske beslutning. Der er et stort træningsbehov, og vi skal fortsat blive ved med at hjælpe den irakiske hær, men jeg synes, at vi leverer et godt bidrag. De danske styrker er jo ikke alene om opgaven. Det er en stor opgave, og det er vigtigt, at vi ikke efter blot et år konkluderer, at indsatsen ikke nytter. Det mener jeg bestemt, at den gør,« siger Peter Christensen. »Det handler også om, hvilke ressourcer vi har fra dansk side. Danmark bidrager pænt og vi har p.t. ingen planer om at forhøje det danske bidrag ud over de 120 mand.«
Blot endnu en udfordring
I gårsdagens Information fortalte oberstløjtnant Per Hinrichsen, hvordan store dele af det militære udstyr, som koalitionen donerer til de irakiske styrker, bliver solgt videre på det sorte marked og b.la. ender hos fjenden, IS. Men heller ikke det overrasker den danske minister.
»Den irakiske hær er stor, og der er stadig enorme udfordringer. Der vil altid være eksempler på, at det går godt og eksempler på, at noget andet går mindre godt. Problemerne med udstyr, der forsvinder, er et af de problemer, der indgår i den mængde af store udfordringer, som vi står over for. De danske soldater underviser jo også irakerne i, hvordan man organiserer sig, så man sikrer, at udstyr ikke forsvinder,« siger han.  
– Flere partier sagde til Information mandag, at regeringen har givet dem et langt mere positivt billede af træningsindsatsen i de briefinger, de har fået. Er de blevet fejlinformeret?
»Nej, det mener jeg ikke. Det er mit indtryk, at den danske træningsindsats fungerer godt. Og der er for mig at se ikke noget nyt i de meget store udfordringer, som den irakiske hær har. Dem kender vi. Jeg håber da heller ikke, at der er nogen, der tror, at de mange problemer i den irakiske hær vil være løst efter et år. Det ville være en urealistisk tilgang. Et bredt flertal har støttet, at der ikke er nogen tidsfrist på missionen. Det ser jeg som en erkendelse af, at det bliver et langt sejt træk.«
– Når Danmark ikke skal stille mere end 120 mand, skyldes det så, at forsvaret ikke kan klare at have flere udsendt – I har jo netop trukket F-16 bidraget hjem, fordi Flyvevåbnet skulle have en pause?
»120 mand er det antal, vi har valgt at bidrage med til træningsmissionen. Forsvaret har tidligere kørt meget langvarige operationer, både i Irak og Afghanistan, og det kan de naturligvis gøre igen. Når man ser på summen af internationale operationer, bidrager det danske forsvar jo meget og mange steder.«

