Konflikten er langtfra slut
Selvom sosu'erne i går genoptog arbejdet, og sygeplejerskerne langt om længe er kommet til forhandlingsbordet, er der stadig mange sten på vejen, før konflikten kan afblæses


35.000 kommunalt ansatte sosu'er, pædagogmedhjælpere og dagplejere genoptog i går arbejdet i kølvandet på mandagens forlig mellem FOA og KL.Men roen på arbejdsmarkedet er langt fra genoprettet af den grund - der er stadig mange ender, som skal mødes, før konflikten endegyldigt kan afblæses.Tre andre grupper er nemlig stadig i - eller på vej - i strejke.Først er der sygeplejerskerne og de øvrige medlemmer af Sundhedskartellet. Godt nok mødtes deres formand, Connie Kruckow med regionernes formand Bent Hansen i går til de første forhandlinger, siden strejken brød ud.Men efter et kort møde blev parterne enige om at sende deres regnedrenge hjem for kigge en ekstra gang på tallene. Og de får rigtigt god tid til at tænke sig om: Først på tirsdag skal de mødes igen.At der går så lang tid, kan ses som et tegn på, at Connie Kruckow er på vej til at bakke ned fra sine hidtil ultimative krav - at hun har brug for tid til at reformulere sin strategi og få baglandet til at acceptere en mindre ambitiøs aftale.Gyser i BUPLAllerede tirsdag mødtes regionerne og FOA for at genoptage forhandlingerne for FOA's 8.000 medlemmer på sygehusene, hvoraf godt 4.000 stadig strejker. Dennis Kristensen vil nemlig meget gerne slippe for at blive alt for meget fedtet ind i sygeplejerskenes konflikt og satser på et hurtigt forlig, der lægger sig op af den aftale, han fik hevet hjem på det kommunale område.Men et sandsynligt forlig mellem Danske Regioner og FOA er langt fra det eneste, som møder Connie Kruckow &amp; Co. på tirsdag.Samme dag slutter urafstemningen i BUPL, hvor medlemmerne skal tage stilling til, om de kan acceptere det mæglingsforslag, som deres ledelse accepterede 11. april.Det har udviklet sig til noget af en gyser, om det ender med et ja eller et nej, hvilket ikke mindst skyldes, at de BUPL-medlemmer, som allerede har stemt elektronisk, kan fortryde helt frem til tirsdag. Og da BUPL's ledelse har accepteret en stigning på kun 12,8 procent, kan det sagtens få mange pædagoger til at skifte til et nej.Det gør det heller ikke lettere for pædagogerne at acceptere mæglingsforslaget, at de uuddannede pædagogmedhjælpere er organiseret i FOA og derfor vil stige mere i løn end pædagogerne, hvis det ender med et ja.Afdæmpet retorikSamtidig er FOA-formand Dennis Kristensen gået i gang med at sælge forliget på det kommunale område til sit bagland. Og her har han fundet en noget mere afdæmpet retorik frem, end han ellers har praktiseret den seneste tid:"Jeg håber da på et ja, og det tror jeg også på, når medlemmerne nu først får gennemtygget forliget. Men jeg skal ikke forsøge at lade som om, at vi har kørt en anhænger tværs gennem Nationalbanken og fået en hulens masse ekstra penge - det er ikke tilfældet," lyder det fra Dennis Kristensen.Når Dennis Kristensen har fundet "den jyske taktik" frem i forhold til sine medlemmer, kan det meget vel skyldes, at han gerne vil fremstå ærlig og troværdig i forhold til de forventninger, han har været med til at skabe og ikke har indfriet.En del tyder dog på, at FOA's medlemmer ender med at acceptere forliget med KL. I hvert fald vil 28 ud af 42 afdelingsformænd anbefale et ja ifølge en rundspørge foretaget af Jyllands-Posten. Kun fem har svaret nej, mens resten endnu ikke har taget stilling.
