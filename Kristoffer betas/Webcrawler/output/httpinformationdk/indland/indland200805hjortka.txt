Hjort: Karaktermord på Lars løkke
Finansminister Lars Løkke Rasmussen er udsat for karaktermord i bilagssagen, mener beskæftigelsesminister Claus Hjort Frederiksen


 Der sker et karaktermord på finansminister Lars Løkke Rasmussen (V), der kritiseres for sine bilag som amtsborgmester i Frederiksborg Amt fra 1998 til 2001. Senest beskrev DR 21 Søndag, at han havde taxiregninger for 148.000 kroner, som han ifølge eksperter bør betale tilbage.
Det siger partifællen, beskæftigelsesminister Claus Hjort Frederiksen (V), til Ritzau.
- Det er et karaktermord. Baggrunden er rygterne om, at statsministeren måske skal have et job i udlandet. Det udløser en særlig interesse i lige at få kniven i Lars Løkke, siger han.
Sagen er et problem for Venstre, men Claus Hjort Frederiksen vil ikke kommentere Dansk Folkepartis krav om en redegørelse om taxiregningerne fra finansministeren. 
- Det vil jeg slet ikke blande mig i. Jeg føler, at Lars Løkke Rasmussen er rimelig retsløs i den sag, der kører mod ham. Det amt, han var amtsborgmester for, eksisterer ikke mere. Bilagene er brændt med undtagelse af dem, der er fremgået af nogle sager om aktindsigt. Manden skal rekonstruere. Jeg ved ikke, om han har sin kalender 10 år tilbage og kan rekonstruere nogle taxikørsler. Det, synes jeg, er en meget problematisk sag, siger Claus Hjort Frederiksen.
Han vil ikke kommentere, om finansministeren burde gå ind i bilagssagen for at lukke den politisk.
- Du må tale med Lars Løkke om hans dispositioner. Jeg synes, at han bliver overfaldet på nogle sager, som ligger så langt tilbage. Hvis jeg tænker på, hvad jeg selv lavede den 28. august 1998, så ville jeg have meget svært ved at svare, siger Claus Hjort Frederiksen.
/ritzau

