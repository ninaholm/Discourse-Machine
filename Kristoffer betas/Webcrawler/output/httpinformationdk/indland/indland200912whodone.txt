WHO donerer mio. af doser overskudsmedicin til u-lande
Kæmpe overskudslagre af H1N1-vaccine doneres nu til WHO, der deler millioner af doser ud  i fattige lande. WHO skaffer sig af med et politisk problem, siger kritikere


180 millioner doser af vestens overskydende H1N1-vacciner gives lige nu til WHO, der deler dem ud i 95 lande, som er 'sårbare over for pandemien'. Afghanistan, Aserbajdsjan og Mongoliet er blandt de 35 lande, der har bedt om de gratis vacciner og skrevet under på, at de udvikler en national pandemiplan.De gratis vacciner møder dog kritik fra flere eksperter. Når WHO skaffer sig af med de kæmpe lagre af vacciner, gør de sig samtidig fri af en politisk dårlig sag, lyder det bl.a. fra Tom Jefferson, epidemiolog ved det uafhængige forskningsinstitut, Cochrane Centre.»Hvorfor giver de overhovedet vaccinerne til udviklingslandene? Pandemien er afblæst i store dele af verden. Den største trussel i de fattige lande lige nu er hjerte-kar-sygdomme, mens virus kommer meget langt nede på listen. Hvad er den lægelige begrundelse for at donere 180 millioner doser væk?«Influenza en lille trusselMedlemslande ligger inde med millioner af doser H1N1-vaccine på grund af kontrakter med vaccineproducenterne, der blev indgået før pandemien brød ud, og dermed før man kendte til pandemiens omfang. Frankrig købte 94 millioner doser og har til dato kun brugt tre millioner doser, mens Storbritannien købte 60 millioner doser. Af dem har de brugt godt fem millioner. Norge og Tyskland har besluttet at donere vaccinerne til lande, der ikke selv har mulighed for at købe vaccinerne.Professor i virussygdomme på Rigshospitalet, Jens Lundgren, siger:»Umiddelbart vil jeg mene, at u-landene har betydeligt større ting at slås med end den her influenza. Hvis man gerne vil gøre noget for u-landene, så skal man nok gøre noget andet,« siger Jens Lundgren.Speciallæge i almen medicin Claus Hancke undrer sig også:»For mig at se har u-landene ikke en pind at bruge H1N1-vaccine til. Influenza er ikke et særligt stort problem i de lande, hvor der er meget sol. Dertil kommer, at svineinfluenzaen har vist sig ikke at være særlig farlig,« siger Claus Hancke og tilføjer:»Det virker som om, at vi gerne vil løse et affaldsproblem, og gør det ved at sende den overskydende vaccine til u-landene. I den logik er det åbenbart bedre at sprøjte affaldet ind i mennesker end at destruere det. Det er grotesk,« siger Claus Hancke, som tidligere har frarådet folk at lade sig vaccinere, fordi H1N1-vaccinen er dårligt testet og muligvis kan have ukendte bivirkninger.Hvem holder øje?WHO har gennemført ni workshops i alle regioner, der skal hjælpe landene med at udfærdige nationale pandemiplaner og forberede vaccinernes ankomst. Pandemiplanerne indeholder instruktioner i, hvem vaccinen gives til, hvordan den skal administreres og anbefalinger om først at vaccinere sundhedspersonale.Alligevel er administrationen af vaccinen den største udfordring, mener Tom Jefferson fra Cochrane Centeret:»Det er enormt vigtigt, at man er i stand til at overvåge ny medicin, når man dumper millioner af doser ned i et samfund. Man skal overvåge både effekt og bivirkninger, og hvordan har man tænkt sig at gøre det i Afghanistan?« siger han og uddyber:»Den bedste forklaring, jeg kan komme på, er, at WHO forsøger at formindske de enorme H1N1-lagre. Den største taber i den her pandemihistorie er troværdigheden hos de offentlige sundhedssystemer og WHO. Vi kommer til at betale en enorm pris for det, når vi engang står med en rigtig folkesundhedskrise, og ingen længere stoler på sundhedssystemet. Troværdigheden er det sande offer«.
