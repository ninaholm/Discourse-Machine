Medarbejdere på DIIS undrer sig over udflytning
En af de statslige arbejdspladser, som nu skal udflyttes, er Dansk Institut for Internationale Studier, der skal rykke 88 medarbejdere til Aarhus. Beslutningen møder kritik og forundring hos ledelse og medarbejdere 


 Torsdag fik medarbejderne på Dansk Institut for Internationale Studier (DIIS) at vide, at deres arbejdsplads er blandt de statslige institutioner, der skal flyttes fra hovedstaden som led i regeringens storstilede udflytningsplan. Blandt de 3.900 arbejdspladser, der skal rykkes ud af København, står DIIS således for de 88, som skal flyttes til Aarhus.
På DIIS undrer de sig over, at de skal flytte, når al deres aktivitet foregår i København.
»Der var ingen, der havde fantasi til at forestille sig, at DIIS ville komme i spil i den her plan,« siger Louise Riis Andersen, der er senioranalytiker på instituttet og desuden tillidsmand. Ifølge hende mangler medarbejderne en begrundelse for udflytningen.
På et pressemøde torsdag udtalte Lars Løkke Rasmussen bl.a., at planen om udflytning af statslige arbejdspladser er en del af at få »statslige styrelser og medarbejdere tættere på borgerne.« Men ifølge Louise Riis Andersen er det ikke et argument, der holder i DIIS’ tilfælde.
»Vi har ikke borgerbetjening på samme måder som andre statslige institutioner. Vi samarbejder med Folketinget, Forsvarsministeriet og Udenrigsministeriet, som ligger i København. Der er masser af nærhed til dem, vi samarbejder med, men for os er det i København,« siger Louise Riis Andersen, der bl.a. nævner lufthavnen i Kastrup som et argument for, at DIIS placerer sig bedst i København.
»Der kommer mange gæster på ambassaderne, som skal ud og tale med forskere og have et indtryk af den politiske situation i Danmark. For dem er det nemmere at komme til DIIS, hvis vi ligger i København.«
– Hvordan har du personligt reageret på nyheden om, at I skal flytte?
»Jeg har fortalt det til min mand, som siger, at det skal vi nok finde ud af. At enten må en af os pendle eller også må vi finde på noget andet. Og så er vi ikke nået så meget længere i overvejelserne. Aarhus er en virkelig dejlig by, jeg har selv boet der i mange år, men det er jo i København, jeg har et liv med min mand og mine børn,« siger Louise Riis Andersen.
– Hvad kommer det til at betyde for dit arbejde, hvis DIIS ligger i Aarhus?
»I forhold til det meget forskningstunge, vi laver, er det ikke nødvendigvis et problem, at vi ligger i Aarhus. Men det andet vi laver – som policy, altså udredningsarbejdet og den næsten daglige dialog, vi har med beslutningstagere og embedsfolk i Forsvaret, i Udenrigsministeriet og i Folketinget – bliver vanskeligt, hvis det skal foretages fra Aarhus. For selvfølgelig kan man Skype, men man kan ikke – som jeg jævnligt gør – sætte sig op på cyklen og være på Udenrigsministeriet med kort varsel,« siger Louise Riis Andersen.
– Er der nogle arbejdsmæssige situationer, hvor du tager til Aarhus?
»I forhold til mit arbejde som senioranalytiker har jeg ikke haft anledning til at tage til Aarhus,« siger hun.
Lars Løkke Rasmussen udtalte i går, at planen om udflytning af statslige arbejdspladser skal være med til at skabe vækst og udvikling i hele Danmark og ikke kun i hovedstadsområdet. Men ifølge økonom fra analyseinstituttet Kraka, Nicolai Kaarsen, er der ikke noget belæg for, at udflytning af statslige arbejdspladser har en særlig effekt på vækst i den private sektor: »I gennemsnit har det ikke nogen betydning for antallet af private job, når man flytter statslige arbejdspladser ud. Jeg har ikke kendskab til undersøgelser, der viser, at der er en særlig effekt af at udflytte forskningsinstitutioner som DIIS,« siger Nicolai Kaarsen.

