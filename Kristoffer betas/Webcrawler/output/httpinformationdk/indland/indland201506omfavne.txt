Skal vi omfavne kønsforskellene?
I begyndelsen af 1900-tallet mente man, at kvinder var for irrationelle og følsomme til politik – det var kun for fornuftige mænd. 100 års kvindekamp har søgt at nedbryde ideen om, at kønnene er forskellige, men vi bør i højere grad se i øjenene, at mænd og kvinder har forskellige styrker, mener professor


 »Efter min Mening er Hovedforskjellen mellem Kvinden og Manden den, at hos hende er Følelseslivet og hos ham er Forstandslivet stærkest – det er Hovedforskjellen.«
Sådan sagde journalist og Højre-politiker Carl Ploug den 10. februar 1888 fra Landstingets talerstol, da han i en længere talestrøm argumenterede imod et lovforsalg, der skulle give kvinder ret til at stemme og opstille til valg. Den slags var hverken »i Kvindernes eller i Samfundets Interesse,« mente Ploug.
Hans synspunkter var ikke ualmindelige før århundredeskiftet, hvor mange mente, at kvinders omsorgsfulde og empatiske væsen gjorde dem uegnede til politisk arbejde.
Læs også: Fremtidens politik tilhører kvinderne – og den ser rød ud
»Der var en komplementær tankegang om køn. Mænd skulle det, og kvinder skulle det,« fortæller Anette Borchorst, professor i statskundskab ved Aalborg Universitet.
»Kvinderne var ekskluderede fra den offentlige sfære: politik, arbejde og uddannelse. De var på vej, men de var mest i familien,« siger hun.
Men modsat af hvad man ofte hører, blev ideer om kønnenes grundlæggende forskellighed ikke kun brugt til at ekskludere kvinder fra det offentlige liv. Det var også et argument for at inddrage kvinderne.
Blandt andet talte den danske Venstre-politiker og nobelprismodtager Fredrik Bajer for, at kvinder skulle have fuld adgang til politik, fordi de havde andre evner end mændene.
»Jeg tror ikke, at Manden i Længden, kan jeg gjerne sige, kan undvære at have Kvinden til Raadgiver umiddelbart, hvor der handles om en Mængde kommunale Sager, i Særdeleshed hvad der angaar Skolevæsenet, Fattigvæsenet, som ogsaa Renlighed, og Forskjønnelse o.s.v.«
Sådan skrev Frederik Bajer i 1888. Han foreslog allerede i 1886, at give kvinder kommunal valgret.
»Bajer sagde netop, at der er brug for kvinderne i politik, fordi de kunne noget andet end mænd – de forstod f.eks. det sociale,« siger Anette Borchorst.
Bag Norges kyster
Når tanken om positive kønsforskelle i dag er gledet i baggrunden i Danmark, skyldes det især kvindebevægelsens opgør med 50’ernes hjemmegående husmoder (som helst bare skulle være smuk og tie stille).
Fordi kønsforskelle blev brugt til at legitimere undertrykkelsen af kvinder, har den danske kvindekamp forsøgt at udviske ideen om, at der var forskel på kønnene. Men sådan har det ikke været alle steder, fortæller Anette Borchorst.
»I Danmark og Sverige kommer vi til at fokusere meget på, at kvinder skal være forsørgere, og man ser bort fra kønsforskellene. Det gør man ikke i Norge, hvor man har et meget stærkt fokus på, at kvinder er anderledes end mænd,« siger hun.
I 2006 indførte Norge kvindekvoter på 40 pct. til virksomhedsbestyrelser for at få flere kvindelige kompetencer ind i landets virksomheder. Argumentet var blandt andet, at kvinder har en række værdifulde evner, som mændene ikke har i samme grad.
Anette Borchorst peger også på modtagelsen af den tidligere norske statsminister Gro Harlem Brundtlands ’kvinderegering’ fra 1986, hvor otte ud af 18 ministre var kvinder.
»Dengang var der stort fokus på, at Brundtland tog så mange kvinder med sig, og man forventede, at kvinderne ville gøre noget anderledes,« siger hun.
»Sådan er det også i en række lande i dag, bl.a. i mange arabiske. Man har den forventning, at kvinderne kommer ind på et forskelsmandat – de skal gøre en forskel. Både i forhold til korruption og et opgør med det eksisterende styre. Man forestiller sig, at de bringer andre emner ind. Men i Danmark tænker de fleste, ’jamen, der er jo ikke særlig stor forskel’,« siger Anette Borchorst.
Ikke fordrende for ligestilling
Hun mener, at de store holdningsforskelle, der findes mellem mandlige og kvindelige vælgere i Danmark, forsvinder på Christiansborg.
»Vi (i Danmark, red.) er i den grad kommet over i en position, hvor vi siger: ’Kønnene er ikke grundlæggende forskellige, og hvis der er forskel skyldes det individuelle præferencer’.«
– Er den måde at tænke på dårlig for ligestillingen?
»Ja, det er det gode spørgsmål. Det er i hvert fad ikke fordrende for ligestilling, at man ikke har fokus på den slags spørgsmål i Danmark,« siger hun.
– Er der stadig i dag reminiscenser af Carls Plougs tanker om, at kvinder er mere følsomme, og mænd er mere fornuftige?
»Det ville jeg have sagt nej til, indtil jeg fulgte diskussionen i Weekendavisen om, at kvindelige forfattere beskæftiger sig for meget med sig selv. Jeg synes ikke, at ideen om fornuft over for følelser fylder særlig meget på arbejdsmarkedet og i politik i dag. I politik er kvinderne kommet ind på nogle af alle de poster, vi ellers aldrig have før: forsvars-, økonomi- og statsministerposten.«
Diskussionen om forskelle mellem kønnene har altid været et af feminismens centrale temaer. For kan man på den ene side kræve kønslighed, hvis man samtidig anerkender, at kønnene grundlæggende er forskellige? Det spørgsmål kaldes ofte ’Wollstonecrafts dilemma’ efter den britiske feminist Mary Wollstonecraft.

