VK's motorvej skader klimaet
Regeringen ønsker en motorvej til Frederikssund, men den vil resultere i et langt højere udslip af drivhusgassen CO2 end hidtil antaget


 Den grønne tænketank Concito har udarbejdet en rapport, der undersøger CO2-konsekvenserne af en motorvej til Frederikssund. Og konklusionen er klar: Vejdirektoratets beregning, der viser et øget CO2-udslip på 0,68 procent, er langt under virkeligheden. Concito tør ikke komme med et bud på, hvor meget større udledningen bliver, men siger, at Vejdirektoratet hverken tager højde for CO2-udslippet i anlægsfasen eller den vækst i trafikken, som en motorvej giver.
"Vi ved fra forskning i udlandet, at motorveje har store konsekvenser for klimaet. Derfor håber jeg, at politikerne vil insistere på at have et bedre beslutningsgrundlag, inden der træffes vidtgående beslutninger om nye motorveje," siger Concitos formand, Martin Lidegaard.
Motorveje for milliarder
Regeringen har en motorvej til Frederikssund med i den trafikplan, der forventes at blive forhandlet på plads med Folketingets partier sidst i næste uge. 
Men ifølge Ritzaus Bureau lægger VK op til motorveje for milliarder. Udover strækningen til Frederikssund - der anslås at ville koste fem mia. kr. - er der tale om udbygning af motorvejen på Vestfyn, flere spor på Køge Bugt Motorvejen, udbygning af Helsingørmotorvejen og udbygning af motorvejen omkring Vejlefjordbroen. Motorvej for i alt 11,2 mia. kr. 
Det er disse vejprojekter, som regeringen i udkastet til en trafikaftale peger på, skal laves først. Derfor vil regeringen præsentere færdige beslutningsgrundlag senest til oktober i år. Udgifter til veje bliver yderligere belastet af, at anlægsbudgetterne for 13 vedtagne veje skrider og nu er blevet 3,8 milliarder dyrere end forventet. Dermed er langt størsteparten af det beløb, der er afsat til forhandlinger i trafikplanen, opslugt af nye vejprojekter. 
Den kollektive trafik kommer dog til at nyde godt af et nyt signalanlæg til 24 mia. kr. mek/ritzau


