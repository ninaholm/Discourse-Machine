Forskere: Tidlig indsats bryder social arv bedre end SU
Man skal fokusere på tiden før skolen, hvis man vil ændre den negative sociale arv. Det er de tidligste år og ikke universiteter, skoler og overførselsindkomster, der er vigtige, vurderer samfundsforskere
Et forsøg med udligning af negativ social arv giver positive resultater i institutioner i Ishøj ved at give børn i førskolealderen, børnehaveklasse og SFO fælles retningslinjer ved at sørge for at tale lige meget med alle børn og lære dem basale sociale færdigheder som hygiejne i form af håndvask


 Det er i børnehaver, vuggestuer og i det hele taget så tidligt som muligt, der skal gøres indsatser for at bryde med negativ social arv. Ellers er konsekvensen, at den sociale arv aldrig ændrer sig, vurderer forskere.
Det er simpelthen for sent at forsøge at bryde den sociale arv i uddannelsessystemet. For eksempel hjælper SU ikke med at bryde den sociale arv, fordi de svageste unge ofte ikke er kvalificerede til at tage en SU-berettiget uddannelse. Ligesom det ikke nytter at tro, at andre overførselsindkomster kan ændre på, at børn vokser op i klart forskellige familier.
»Man dulmer sin samvittighed, når man tror, at social arv handler om indkomst og prøver at udligne den for eksempel ved at give børnepenge til forældrene eller SU til de studerende senere hen,« siger Helena Skyt Nielsen, der er professor i økonomi på Århus Universitet.
»Hende Carina fra fattigdomsdebatten på kontanthjælp får jo ikke børn med en lang videregående uddannelse, fordi hun får højere kontanthjælp. Vi fokuserer på penge som kvantitet frem for kvalitet i institutionerne,« siger Helena Skyt Nielsen.
Tidligere indsatser
Det har været kutyme i Danmark at forsøge at ændre den sociale arv ved at tilskynde børn til at klare sig godt i skolerne og sidenhen i uddannelsesinstitutionerne. Man har ikke haft øjnene nok åbne for tidligere indsatser, fortæller Bente Jensen, der er ph.d. og projektleder på forskningsprojektet VIDA ’Vidensbaseret indsats over for udsatte børn i dagtilbud’ på Århus Universitet og forsker i social ulighed.
»I mange år har social ulighed været noget, der hang sammen med skolen og resten af uddannelsessystemet. Det er først i de senere år, at man har anerkendt og er blevet opmærksomme på, at vi allerede i daginstitutionstiden kan identificere børn med negativ social arv og hjælpe dem,« siger Bente Jensen.
Fredag beskrev Information, hvordan et forsøg med udligning af negativ social arv giver positive resultater i institutioner i Ishøj ved at give børn i førskolealderen, børnehaveklasse og SFO fælles retningslinjer ved at sørge for at tale lige meget med alle børn og lære dem basale sociale færdigheder som hygiejne i form af håndvask.
Det er et eksempel på et initiativ, der kan mindske social ulighed, vurderer Helena Skyt Nielsen, som dog også påpeger, at det er nødvendigt med evaluering af effekten af tidlige indsatser.
»Økonomisk forskning viser, at en tidlig indsats har en stor potentiel betydning, da den ikke bare har betydning i sig selv, men også gør indsatser i fremtiden mere effektive. I den samfundsmæssige debat kommer det til at lyde som om, at senere indsatser har en effekt i sig selv, men børn får jo aldrig den fulde effekt af folkeskolen, hvis de aldrig kom ud over forskelligheden, de mødte med i børnehaveklassen,« siger Helena Skyt Nielsen.
Både hun og Bente Jensen vurderer, at man kan hjælpe børn med negativ social arv ved at flytte rundt på de samfundsøkonomiske midler.
Det er muligt selv i en tid med en dansk økonomi langt fra topform.
»Særligt nu i krisetid skal man tænke omfordeling ud fra en nødvendig og innovativ tilgang. Det er klart en god idé at sætte ressourcer af til høj kvalitet i daginstitutionerne, fordi det på sigt vil give de bedste personlige og sociale resultater for børnene og samtidig vil give de bedste samfundsøkonomiske resultater,« siger Bente Jensen med henvisning til nobelpristager i økonomi James Heckman, der har påvist, at sociale investeringer i indsatser for børn i førskolealderen er de mest effektive for samfundsøkonomien.
Flere voksne pr. barn
Daginstitutionerne skal opkvalificeres på tre fronter ud fra en pædagogisk forskningsvinkel, hvis børnene skal hjælpes bedst muligt, fortæller Bente Jensen. Det er i form af bedre normeringer, det vil sige flere voksne pr. barn i institutionerne, et veluddannet personale og en systematisk og målrettet indsats rettet imod børns trivsel og læring. Samtidig vil det give bedre resultater, hvis man fik en idé om, hvor gode institutionerne er til at arbejde kvalitetsmæssigt med børn med negativ social arv. I dag er det muligt at læse om og sammenligne skoler og andre uddannelsesinstitutioners kvalitet, men det er ikke tilfældet for institutioner for førskolebørn, siger Mogens Nygaard Christoffersen, der er seniorforsker på SFI i afdelingen ’Børn og familie.’
»Vi ved reelt ikke, hvor stor variation, der er i kvaliteten af børnehaver og vuggestuer. Men vi har små undersøgelser, der tyder på, at der kan være store forskelle. Man står lidt i det uvisse, når man skal vælge institution, og hvis man ikke er ressourcestærk, risikerer man at blive ladt i stikken, fordi man ikke kan tage stilling til institutionernes kvalitet,« siger Mogens Nygaard Christoffersen.

