Videnskabsministeren sætter KU under tilsyn
En enig bestyrelse på Københavns Universitet har erklæret sin fulde tillid til rektor Ralf Hemmingsen efter at have læst Kammeradvokatens redegørelse i Penkowa-sagen. Videnskabsminister Charlotte Sahl-Madsen er uenig i bestyrelsens vurdering og kræver universitetet sat under tilsyn


 To måneder har Kammeradvokaten haft til at optrævle sagen om Københavns Universitets (KU) håndtering af Milena Penkowa-sagen.
Og Kammeradvokatens konklusion på det ti år lange sagsforløb er, at KU's ledelse ikke har begunstiget hjerneforskeren eller udøvet usaglig forvaltning.
KU's bestyrelsesformand, Niels Strandberg Pedersen, kunne derfor med en enig bestyrelse i ryggen erklære fuld tillid til rektor Ralf Hemmingsen på gårsdagens pressemøde. Står det til bestyrelsen, skal sagen om den unge hjerneforsker ingen konsekvenser have for rektor eller andre på KU. Efter afleveringen af det glade budskab erkendte bestyrelsesformanden dog, at rapporten også rummede kritik af universitetets administration.
»KU burde have været mere imødekommende over for den studerende, der kom i klemme i forbindelse med Penkowas falske anklager. Og universitetets indstilling af Penkowa til EliteForsk-prisen er udtryk for et meget beklageligt fejlskøn,« lød det fra Niels Strandberg Pedersen.
Men bortset fra, at der er blevet foretaget en række fejlskøn, er KU-bestyrelsens vurdering, at rektors og den øvrige daglige ledelses håndtering af sagen har været i orden.
Mangelfuld opfølgning
Den vurdering er videnskabsminister Charlotte Sahl-Madsen (K), der i går modtog redegørelsen og drøftede den med KU's bestyrelse, imidlertid uenig i. Ministeren mener, at en ansvarlig bestyrelse må forholde sig til de fejlskøn, der er sket i sagens forløb.
»Jeg efterlades med indtrykket af en mangelfuld opfølgning, hvilket giver mig anledning til at rette en meget alvorlig kritik mod KU's bestyrelses håndtering af sagen,« siger Charlotte Sahl-Madsen til Ritzau.
Videnskabsministeren vil derfor føre skærpet tilsyn med universitetet, indtil forholdene er bragt i orden. Desuden vil ministeren gå i tæt dialog med bestyrelsesformand Nils Strandberg Pedersen om, hvordan bestyrelsen får genskabt tilliden til KU.
Efter bogen
Bestyrelsen på Københavns Universitet afviser kritikken fra videnskabsministeren.
»Bestyrelsen er ikke enig i ministerens kritik,« konstaterer bestyrelsesformand Nils Strandberg Pedersen.
Han mener, at bestyrelsen har behandlet kritikken efter bogen.
»Vi har forholdt os til samtlige kritikpunkter i Kammeradvokatens redegørelse om Penkowa-sagen,« siger han.
Næstformand i bestyrelsen Claus Bræstrup giver sin udlægning af, hvorfor Charlotte Sahl-Madsen er gået i rette med KU-bestyrelsen i den prekære sag:
»Når der er sager, som ikke er gået, som man ønsker, at de skulle gå, så er det altid toppen, der bærer ansvaret. Det ansvar har hun så lagt på bestyrelsen,« siger han.
Han mener, at ministerens reaktion er helt efter bogen:
»Ministerens udmelding betyder, at vores chef ikke er tilfreds med forløbet af sagen og gerne vil sikre sig, at tingene bliver bragt i orden ved at komme og se os over skulderen.«
Claus Bræstrup er dog ikke klar over, hvad et tilsyn helt konkret vil betyde. Han forestiller sig, at KU skal afrapportere, hvordan de fremover håndterer den praksis, der nu er blevet kritiseret. Det betyder formentlig, at notatpligten vil blive skærpet. KU vil også rette op på de studerendes retssikkerhed med en studenterombudsmand, har Ralf Hemmingsen meddelt. Desuden skal forskere, der bliver indstillet til priser, godkendes af fagkyndige priskomiteer.
Krav om undersøgelse
S og SF er dog hverken imponerede over KU's bestyrelse eller videnskabsministerens håndtering af sagen. Derfor kræver partierne fortsat en uvildig undersøgelse af sagen, for at få redt samtlige tråde ud i forløbet, der også har bragt tidligere videnskabsminister Helge Sander (V) i miskredit.
»Vi skal have hele sandheden frem, ikke mindst af hensyn til de mange mennesker, der er kommet under mistanke, selv om de er uskyldige,« siger Rasmus Prehn til ritzau.
Han er dog enig i den stærke kritik fra videnskabsminister Charlotte Sahl-Madsen.
»Vi er enige i, at universitetet og rektor ikke uden videre kan frikende sig selv i sagen,« lyder det.



