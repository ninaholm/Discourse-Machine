Tror du på journalister?
Det er ejendommeligt, at befolkningen tror mest på læger — en faggruppe, der i vidt omfang gætter sig til en diagnose. Imens ligger journalisterne helt i bund — en faggruppe, der nat og dag anstrenger sig for at skaffe grundig dokumentation for de oplysninger, de bringer frem


 Politikere og journalister tillægges den laveste troværdighed blandt 17 faggrupper. Det har Radius Kommunikation hittet ud af ved at spørge 1.000 danskere, oplyste Information onsdag.
Firmaet stillede samme spørgsmål i 2010 og 2009. Resultatet ændrer sig ikke. Politikere og journalister napper hver gang sidstepladserne.
Man kan ikke engang kritisere spørgsmålet, for det er formuleret neutralt: 'Du bedes vurdere følgende faggrupper i forhold til deres troværdighed.' Respondenterne har valget mellem fem troværdighedskategorier fra 'meget høj' til 'meget lav'.
På denne femskala får pressefolk og politikere 2,4, mens læger topplaceres med 4 point. Umiddelbart ejendommeligt, da lægegerningen i vidt omfang består i at gætte sig frem til en diagnose og en brugbar behandling — med den store fejlmargen, dette indebærer. Men folket mener altså, at læger er mest værd at tro på.
Komikken breder sig efter min erfaring, når revisorer indrangeres på en femteplads med 3,6 point. Folk må sandelig have gode erfaringer med at få hjælp til nedbringelse af skatten.
Men når jeg ser, hvor de 1.000 adspurgte anbringer advokater, mister jeg tilliden til danskernes mentale sundhedstilstand. For sagførerne får såmænd 3,5 point og ligger dermed over hjemmehjælpere, håndværkere, taxichauffører og ejendomsmæglere — for slet ikke at tale om mine uglesete, bundplacerede fagfæller i pressen.
Moral efter salær
Tillad mig at gøre opmærksom på, at der på et hvilket som helst tidspunkt af danmarkshistorien har siddet flere advokater end journalister i fængsel for plat, svindel og manglende troværdighed! Herregud, advokater har jo ikke anden holdning her i livet end den, deres klient betaler dem for at have — indtil næste klient træder ind ad døren og forsyner dem med et nyt standpunkt. Men et fnugfrit jakkesæt udstråler angiveligt stor troværdighed.
I år har Radius som et særligt raffinement føjet den lille stand af spindoktorer til listen. De 1.000 adspurgte placerer disse udskud helt i bunden af feltet under andre journalister — hvilket får direktør Nicolaj Taudorf Andersen til på Radius' hjemmeside at erklære sin modvilje mod Helle T.-regeringens ansættelse af endnu flere spindoktorer.
De vil blot trække regeringens troværdighed endnu dybere ned i kviksandet, mener kommunikationsfirmaets chef. Mon han ser en fed, politisk konsulentopgave for sig? Over 40 år i journalistik har vist mig, at pressefolk ikke er mindre troværdige end alle mulige andre stænder. Tværtimod anstrenger de fleste sig nat og dag for at skaffe grundig dokumentation for de oplysninger, de bringer frem.
Pressen som gribbe
Politikernes lasede troværdighed er nem at forklare. Når det nuværende regime f.eks. bryder stribevis af valgløfter, er det ikke sært, at vælgerne mister tilliden til det. Den svigtende tro på journalisters hæderlighed tror jeg derimod beror på to helt andre forhold: Dels udstilles enhver fejl, de begår, i en stor offentlighed — i en avis, på nettet eller i radio og tv. Det er nemmere for en læge at luske væk fra en fejlbehandling eller for en advokat at snakke sig fra en fodfejl i retten.
Den anden grund er formentlig den nedvurderende måde, journalister næsten altid fremstilles på i film og tv. I store, skrigende flokke løber vi efter uskyldige ofre, som får kameraer stukket i fjæset, mens nådesløse spørgsmål hagler ned over helten eller heltinden.
Denne kliché repeteres med monoman uopfindsomhed i film efter film, tv-serie efter tv-serie. Gentagelsen cementerer fordommen. Fiktion forveksles med virkelighed.
Soya sagde ganske vist, at presseetik var det morsomste ord, han kendte. Men undskyld mig: Det er aldeles uberettiget at smæde hele vores fag. Når alt kommer til alt, ville det fordømmende folk ikke ane, hvad der sker — hverken foran eller bag kulisserne — hvis ikke journalister rapporterede og kommenterede livets gang.
Jeg foreslår, at de nidkære meningsmålere anbringer sig selv på stemmesedlen, næste gang de vil måle troværdighed.

