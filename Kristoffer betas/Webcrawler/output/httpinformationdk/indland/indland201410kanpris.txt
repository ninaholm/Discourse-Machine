Kan prisen på 1,5 mia. kr. blive for høj?
Finanslovsforhandlingerne mellem regeringen, SF og EL kan udvikle sig til et regulært mareridt for rød blok. Før de for alvor er kommet i gang, er de gået i hårdknude: Ingen af parterne vil flytte sig, men kan centrum-venstre holde til, at 1,5 mia. kr. i frie velfærdsmidler bruges på skattelettelser til erhvervslivet, hvis SR-regeringen indgår forlig med de borgerlige?
Johanne Schmidt Nielsen, Enhedslistens politiske ordfører, måtte sidste år gå fra forhandlingerne i Finansministeriet efter blot en times tid – og hun var vred.


 Egentlig burde det i dette efterår gå meget nemmere for regeringen at finde sammen med sit parlamentariske grundlag om at lave en finanslov for det kommende år.
Før sommerferien indgik regeringen, SF og Enhedslisten (EL) aftaler om id-kort på byggepladser, grøn investeringsfond og grøn innovationspulje. Efter et tumultarisk forhandlingsforløb omkring sidste års finanslov, hvor Venstre og Konservative i sidste øjeblik sprang til og lavede en aftale med regeringen, skulle der med de mindre aftaler skabes gode relationer mellem de fire partier, der peger på Helle Thorning-Schmidt som statsminister.
Men forhandlingerne er dårligt kommet i gang, før de er gået i hårdknude. Konkret fordi SF og EL ikke ønsker at skære 2,5 mia. kr. af udviklingsbistanden, som regeringen har foreslået, fordi udgifterne til flygtninge, der er kommet til Danmark, er steget voldsomt i år og forventes at stige yderligere næste år.
Men bag de lukkede forhandlingsdøre handler hårdknuden i nok så høj grad om, at begge parter – regeringen og de to støttepartier, som forhandler som en enhed – oplever, at den anden part ikke er villig til at forhandle.
En mindre nervekrig
Regeringen mente ellers, den præsenterede SF og EL for et attraktivt tilbud ved fremlæggelsen af finanslovsforslaget: 1,5 mia. kr. i frie midler, som partierne kunne være med til at fordele inden for velfærdsområderne. Eneste betingelse var, at de ikke skulle regne med, at der blev ændret på dagpengereformen. Det havde SF og EL ellers længe ønsket. Men i sidste uge gik finanslovsforhandlingerne fra at være komplicerede til at blive mere eller mindre nervekrig, da regeringens omlægning af udviklingsbistanden blev præsenteret for SF og EL.
Hverken kravet om ingen dagpengeændringer eller omlægningen af udviklingsbistanden kan SF og EL leve med, men regeringen ønsker angiveligt end ikke at drøfte mulige løsninger, der er spiselige for støttepartierne.
Omvendt savner regeringen forståelse hos forhandlingspartnerne for, at regeringsgrundlaget gælder, når det kommer til dagpengereformen, mens det er en bunden opgave at finde finansiering til de ekstra udgifter til asylansøgere i Danmark i 2015.
Især udlændingeområdet ligner den sværeste udfordring i forhandlingerne, for mens partierne i Finansministeriet skal finde finansiering til asylmodtagerne, forsøger regeringen at stramme udlændingepolitikken. Stramninger, som hverken SF eller EL agter at stemme for, men som også giver den nye radikale partileder, Morten Østergaard, problemer med baglandet.
Her mener flere radikale, at den nye økonomi- og indenrigsminister allerede har solgt ud af de radikale værdier, og den klemme gør det helt umuligt for Østergaard at slække på kravet om, at dagpengereformen skal stå urørt efter finanslovsforhandlingerne.
Hvis han både på udlændinge- og dagpengeområdet lader sig presse af SF, EL og Socialdemokraterne, vil han fremstå som den svageste partileder blandt de røde partier. Det er ikke et godt udgangspunkt for en ny partileder med højst 10 måneder til et valg.
Det store spørgsmål er, om partierne i rød blok kan holde til ikke at blive enige om en finanslov? Udover de 1,5 mia. kr. i frie midler indeholder regeringens finanslovsudspil også en forhøjelse af fradraget for kontingent til fagforeningerne.
Bliver regeringen nødt til at vende sig mod de borgerlige partier for at finde et flertal for finansloven, vil den forhøjelse som det allerførste blive pillet ud. Fradraget har fagbevægelsen allerede glædet sig over, og hos de store forbund, som organiserer offentligt ansatte, så som FOA, BUPL og Danmarks Lærerforening, har man fromme håb om, at SF og EL kan veksle nogle af de 1,5 mia. kr. til flere SOSU-assistenter, pædagoger og skolelærere. Men for SF og EL ser det lige nu ud til, at prisen for de 1,5 mia. kr. er for høj.
V klar med redningskrans
Hos de borgerlige partier glæder man sig lige nu over de interne, røde udfordringer, mens de gør klar til, at finansminister Bjarne Corydon (S) pludselig kan ringe igen, som han gjorde sidste år.
Hvis de fire partier i rød blok ikke kan blive enige, rykker Venstes Lars Løkke Rasmussen og finansordfører Peter Christensen ind. Tidligere på ugen brugte Peter Christensen kun ganske få linjer i partiets nyhedsbrev til at forklare, hvad partiet ønsker:
»Venstre har sagt klart til regeringen, at vi bl.a. ønsker at bevare boligjobordningen i stedet for gaverne til de røde fagforeninger. Vi vil sænke udviklingsbistanden, så den kommer på niveau med FN’s anbefalinger. Vi vil iværksætte en helt ny Kræftplan IV. Og så skal udlændingepolitikken normaliseres, så vi igen får antallet af asylansøgere ned på et niveau, Danmark kan håndtere.«
Den ønskeseddel skræmmer næppe Corydon. Men det gør den strategiske pris for den anden finanslov med de borgerlige partier i træk, hvis SR-regeringen ender der. Det vil nemlig svække regeringen i den kommende valgkamp: SF og EL vil anklage Socialdemokraterne og Radikale for at svigte centrum-venstre, mens de borgerlige vil gøre alt for at udstille splittelsen. Samtidig vil det blive markant sværere for regeringen at differentiere fra de blå partier på den økonomiske politik, hvis Venstre og Konservative to år i træk har lagt stemmer til statens husholdningsbudget. For vælgerne vil det være svært at se den store forskel.
Derfor overvejer regeringstoppen i øjeblikket også, om prisen for 1,5 mia. kr. er for høj? Svaret finder vi ud af inden for de næste uger.

