RUC har råd til ny uddannelse



 Roskilde Universitetscenter (RUC) skal opbygge en helt ny grunduddannelse, samtidig med at der skal fyres medarbejdere, fordi universitetet for femte år i træk har underskud. 
Udover en humanistisk, en samfundsvidenskabelig og en naturvidenskabelig basisuddannelse skal RUC fra næste sommer udbyde en humanistisk-teknologisk-basisuddannelse. 
Den nye basisuddannelse på RUC er en af de første uddannelser, der er blevet godkendt af det nye Akkreditteringsråd, som fra årsskiftet skal godkende alle danske uddannelser. 
Heller ikke før årets minus på bundlinien var en realitet, var der bred opbakning til den nye uddannelse. I august anbefalede Uddannelsesudvalget under Akademisk Råd, der består af ansatte og studerende, at RUC ventede med at oprette en ny basisuddannelse, og i stedet lavede en overbygningsuddannelse eller en teknologisk toning af den nuværende humanistiske basisuddannelse. 
Det forslag valgte rektor Poul Holm dog ikke at følge, men søgte i stedet bestyrelsen om lov til at oprette en helt ny basisuddannelse med det samme. 
Rektor Poul Holm ser ikke det store problem i, at RUC skal til at opbygge et fjerde spor på grunduddannelsen i en situation, hvor universitetet skal spare.
"Det, vi har brug for, er at kunne levere studerende til et arbejdsmarked, der efterspørger lige nøjagtig humanistiske kvalifikationer kombineret med mere teknisk viden," siger Poul Holm.
Han forklarer, at uddannelsen blev sat i gang, før det endelige budget for 2008 lå klar. 
Den endelige godkendelse af den nye basisuddannelse fandt dog sted på samme bestyrelsesmøde i december, hvor det blev vedtaget, at RUC skulle have en buffer på 15 millioner på næste års budget. En beslutning, der har resulteret i, at RUC må fyre 20-30 medarbejdere. 
Poul Holm fastholder, at det var en gammel beslutning at igangsætte en humtek-uddannelse. 
Spørgsmålet var bare, om det skulle være en basisuddannelse eller et fag på overbygningen. 
Højere taxametertilskud
En vigtig overvejelse for et økonomisk trængt universitet kunne imidlertid være, at universitetet får hurtigere penge fra staten pr. studerende på en ny basisuddannelse, og når ordet teknologi er sat sammen med humaniora, så får RUC oven i købet også flere penge pr. studerende end på universitetets to andre store basisuddannelser i samfundsvidenskab og humaniora. 
Poul Holm erkender, at den nye basisuddannelse vil give et højere taxametertilskud, men synes ikke, der er grund til at kæde det sammen med den igangværende diskussion af nedskæringer på RUC.
"Vi står i en situation, hvor nogle af vores uddannelser har et skrantende ansøgertal. Enten fokuserer vi mere på dem, eller også kan vi prøve at lave nogle nye uddannelser, som skaber fremdrift. Kulturmødestudier er et godt eksempel på, hvordan vi har reddet nogle af de fremmedsprog, som havde meget få ansøgere. Så hvorfor ikke lave en uddannelse der, hvor der sker nye spændende ting?" spørger Poul Holm.
Saltvandsindsprøjning
Allerede i forsommeren har der været heftig debat om den nye basisuddannelse, som blandt andet er blevet kritiseret for at være et opgør med hele opbygningen af RUC's uddannelser. Formanden for Studenterrådet på RUC, Andreas Kvist Bacher, mener, at det er rigtig dårligt signal at oprette en uddannelse, som folk er så uenige om netop nu. 
"Det er en måde at øge indtægterne på, fordi vi kan optage flere studerende og få penge for dem allerede til sommer, men det er en kortsigtet økonomisk saltvandsindsprøjtning. Jeg synes, det er forkert at lave nye uddannelser af økonomiske hensyn. Det kommer ikke til at virke som en uddannelse, der vil de studerende det bedste," siger Andreas Kvist Bacher.
Prorektor Henning Salling Olesen, der er formand for uddannelsesudvalget under Akademisk Råd, anbefalede ledelsen at vente med den nye uddannelse. Primært fordi RUC står over for et omfattende arbejde med at tilpasse deres uddannelser Bologna-målene om, at bacheloruddannelser skal være tre-årige og kandidatuddannelser to-årige. På RUC tager basisuddannelsen to år, mens overbygningen består af to fag på hvert halvandet år.
"Vi synes, det var bedst at søsætte noget mindre fundamentalt end en helt ny basisuddannelse. En basisuddannelse skal være en robust enhed, der skal kunne danne et godt grundlag for  vores overbygningsfag," siger Henning Salling Olesen.
Er det ikke mærkeligt at oprette en helt ny uddannelse, når RUC skal spare penge og fyre folk?
"Det er klart, at systemet er belastet på alle mulige måder lige nu. At starte nye uddannelser er en investering, som nok vil give indtægter på sigt, men først kræver det ekstra arbejde og en ekstra indsats. Det vil blive svært i en budgetsituation som den nuværende, men hvis bestyrelsen træffer en beslutning omkring budgetsituationen, der inddrager medarbejdere og studerende, så tror jeg, at meget kan lade sig gøre," siger Henning Salling Olesen.


