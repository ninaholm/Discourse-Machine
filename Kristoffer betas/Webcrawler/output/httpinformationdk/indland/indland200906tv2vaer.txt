TV 2 ville være langt større end DR
Der skulle byttes om på størrelserne af de to store danske tv-stationer. Et i forvejen oppustet og økonomisk presset TV 2 ville med ét være absolut størst, afslører Rigs-revisionen. Kulturmini-steriet er tavs om sagen
Rigsrevisionen har allerede kritiseret TV 2-s tidligere ledelse i en rapport. Nu er der nye oplysninger om store planer.


 Kritikken har haglet ned over den tidligere ledelse på TV 2 for at have pustet tv-stationen op med nye aktiviteter, som eksempelvis TV 2 Radio, der faldt på gulvet med et brag, og blev en økonomisk katastrofe. 
Men der var langt større planer i støbeskeen for at gøre TV 2 til Danmarks mediemastodont nummer ét, fremgår det diskret af Rigsrevisionens kritiske beretning om TV 2's belastede økonomi. Således informerede TV 2's top i september 2007 Kulturministeriets ditto om, hvordan TV 2 med 'nye projekter' og en 'ambitiøs målsætning' ville fordoble sin omsætning. I nærheden af fire milliarder kroner, hvorved TV 2 ville blive større end DR med sine lidt mere end tre. 
Fri fantasi
Men helt overraskende skriver TV 2's daværende adm. direktør, Anders Kronborg, i en mail til Information, at der aldrig har eksisteret en sådan plan. 
Kulturministeriet har i den seneste uge ikke ønsket at udtale sig til avisen. 
Hele TV 2-toppen blev kontant udskiftet i slutningen af 2007, da økonomien stod i flammer. 
Professor, mag.art, Frands Mortensen, Institut for Informations- og Medievidenskab på Aarhus Universitet siger, at det vil være spændende at læse planen. Men at en fordobling af virksomheden lyder meget uforsigtigt, hvis ikke der var klare aftaler med kommende kunder. En kilde med indsigt i TV 2's økonomi kalder planen for "fri fantasi".
Det har ikke været muligt at få en kommentar fra den tidligere bestyrelsesformand, Niels Boserup.

Læs desuden 2. sektion side 8

