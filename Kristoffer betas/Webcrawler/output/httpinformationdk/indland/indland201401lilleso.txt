Lillesøster blev født som dreng
Lines yngste søn sagde, at han var en pige. Barnet ønskede sig en tissekone til sin fødselsdag og forsøgte at klemme sin tissemand af i døren


Nej, jeg er en pige.« Lines søn på halvandet år sad i sin højstol i deres lejlighed. På det tidspunkt var Line dagplejemor, og ud over sønnen Christian passede hun to andre børn. Den dag snakkede de om forskellen på piger og drenge.»Jeg er en pige!« sagde Christian igen.Line tænkte, at barnet havde misforstået noget. Nogen måtte have forklaret noget forkert. En af hendes andre sønner havde også troet, at han var Spiderman, men den slags gik over igen.Line var mor til fem drenge.»De andre var store og firkantede, men Christian har altid været mindre og spinkel,« fortæller hun i dag.Line gik fra Christians far kort tid efter fødslen, og hun har altid haft forældremyndigheden alene. Hun har også haft evige kampe med sin yngste søn, som hun aldrig havde med sine ældste sønner.Han nægtede at have den grønne trøje på, stjal hendes sko og tog kusinens legetøj. Han ville have langt hår og en pink flyverdragt. Da Line købte en grå flyverdragt, forsvandt den i børnehaven og blev aldrig fundet igen.Et par uger før Christian blev fire år, sad Line i køkkenet og skrev hans ønskeseddel. Gaver var et følsomt emne, som ofte endte med gråd, fordi Christian ikke ville have det, han fik. Men det år overraskede han alligevel:»Jeg ønsker mig en tissekone.«Line var paf og tænkte, at den snak måtte de tage en anden dag. Men Christian holdt på sit ønske. Det var det eneste, han ville have.Ulykkeligt barnEn vintermorgen vågnede Line og hendes kæreste ved, at døren fra køkkenet til sønnens værelse smækkede hårdt.Line rejste sig for at minde om, at dørene ikke måtte smækkes, men hun havde ikke forventet det syn, der mødte hende. Christian lå på køkkengulvet ved døren. Han havde bundet den ene ende af en snor om sin tissemand, og den anden ende om dørhåndtaget. Han havde forsøgt at hive tissemanden af, på samme måde som han havde set sin storebror hive en tand ud.Line forklarede, at den slags var farligt. At det ikke kunne lade sig gøre.Senere forsøgte Christian at klemme sin tissemand i døren, til den blev lilla, og han skadede sig selv flere gange. Han brugte neglesakse, ostehøvle og almindelige sakse. Det var altid om morgenen, og det var altid i køkkenet. Line vågnede ved, at han skreg, når det gjorde ondt.Efterhånden begyndte hun at låse alt væk, som kunne være farligt. Hun tog Christian med i sin egen seng og låste døren, så han ikke kunne komme ud. Hun forklarede ham igen og igen, at han det, han gjorde, var farligt.Spurgte fremmed om hjælpLine var desperat. Hun var begyndt at arbejde på en café, og en aften fangede en kunde hendes opmærksomhed. Kunden spurgte om lov til at blive siddende og nyde et glas rødvin efter lukketid. Det var en mand i dametøj. Han havde røde laksko på, en stram nederdel og skægstubbe. Line samlede mod til sig og gik hen til hans bord.»Jeg ved godt, at det her er vildt mærkeligt,« sagde hun og fortalte så om sin søn.»Hvad ville du ønske, at dine forældre havde gjort?,« spurgte hun.Den fremmede fortalte, at han ind imellem stadsede sig op og gik ud i kvindetøj. Til hverdag var han en almindelig mand, men han kendte også nogle, der havde det som Lines søn.Han skrev LGBT’s telefonnummer ned på en serviet og fortalte, at det var navnet på foreningen for bøsser, lesbiske, biseksuelle og transpersoner.TranskønnetLGBT anslår, at en procent af befolkningen er transkønnet, og at en promille lever permanent som et andet køn, end det, de er født som.Transkønnet er et begreb, som beskriver mennesker, der identificerer sig med og udtrykker sig som et andet køn. For nogle er det nok at være et andet køn en del af tiden, mens andre har behov for at skifte køn permanent.Da Line kontaktede LGBT, hjalp de hende med at komme i kontakt med folk, som følte, at deres biologiske køn var forkert.»Jeg fattede ikke, hvad der foregik, og jeg havde brug for at snakke med nogen. Jeg støvede, jeg ved ikke hvor mange transkønnede mennesker op, og de havde alle haft det sådan som børn,« fortæller Line.Hun brugte lang tid på at tale med eksperter og transkønnede fra hele verden.Hun tog Christian med til en psykolog, og hun kontaktede et børnepsykiatrisk hospital. Konklusionen var, at der hverken var noget fysisk eller psykisk galt, og Line overvejede situationen længe.»Jeg var nået til et punkt, hvor jeg tænkte, at jeg blev nødt til at gøre noget. Vi kunne jo ikke mandsopdække barnet, så han ikke slog sig selv ihjel,« fortæller Line.Da Christian var fire et halvt år, besluttede Line at lade ham bestemme i en periode. Hun tog sin mor under armen og tog Christian med i den lokale H&amp;M. Han drejede direkte ind i pigeafdelingen og pegede på en lyserød kjole med My Little Pony. Line sagde ikke nej til noget, men det var svært, for Christian valgte kun pigetøj.Det blev til fem poser for omkring 3.000 kroner, og Christian var glad.Et par dage senere blev Line igen mødt af et overraskende syn, da hun stod op. Christian havde samlet alt legetøj og drengetøj fra sit værelse og lagt det i en bunke på køkkengulvet. Det var ting, som han ikke ville lege med eller have på.»Det skal sælges,« erklærede han.Der var kun en lyserød dinosaur, pigetøj og klæd-ud-tøj tilbage på Christians værelse, men Line gik med til at opfylde hans ønske.Line fik en datterLine øvede sig i at lytte til barnets ønsker.»Hvad vil du gerne have,« spurgte hun.»Jeg vil gerne have, at I siger pige.«Line spurgte, om barnet ikke kunne være en dreng, der godt kunne lide prinsesser? Men barnet ville hellere være en pige, der kunne lide dinosaurer. Derfor begyndte Line at sige ’hun’ og ’datter’.Hun accepterede, at hendes datter ville kaldes Christina, og hun lærte at lade være med rette folk, når de troede, at Christina var en pige.»Jeg er glad for, at vi allerede havde været til psykolog, for hvordan kunne jeg tage en velovervejet beslutning, hvis jeg ikke vidste, om barnet var ragende pip? Jeg følte, at jeg stod med et barn, som jeg ikke kendte. Jeg anede ikke hvad hun var for en, og hvad hun kunne lide,« siger Line i dag.Christina ændrede sig fra at være en usikker dreng til at blive en selvsikker pige. Hun fortalte fremmede om, hvordan hendes mor engang havde troet, at hun var en dreng. Og så kunne Line ellers stå der og forklare, når Christina løb videre for at lege.Ændringerne betød, at Christina holdt op med at skade sig selv, men familiens problemer var ikke ovre.Kommunen fik anmeldelser om misrøgt fra mennesker, som mente, at der var noget galt, når Lines søn gik i pigetøj. Efter de første tre anmeldelser indledte kommunen en undersøgelse, hvor der blev snakket med psykologer, børnehaven og Lines mor. Christina fik en tid hos en læge i Silkeborg, der gav hende diagnosen kønsidentitetsforstyrrelse i barndommen, og Line havde sin datter med til flere samtaler på Sexologisk Klinik.En dag kom svaret på kommunens undersøgelse endelig. Christinas sag var lukket, og man vurderede, at Line fik den fornødne hjælp.Diagnose eller ejI Danmark er diagnosen kønsidentitetsforstyrrelse defineret som en psykiske lidelse. LGBT arbejder for at fjerne diagnosen fra listen over psykiske sygdomme, men det er endnu ikke lykkedes.»Jeg ville ikke have, at Christina skulle have en diagnose, for hvad hvis hun laver det om? Det må ikke blive et pres, og jeg vil ikke have, at Christina kommer til at hænge på noget, selv om diagnosen kan gøre nogle ting nemmere,« fortæller Line og forklarer, at hun har hørt om nogle få børn, der har ændret sig igen.Diagnosen var for eksempel nyttig sidste år, da Christina slog hovedet på en radiator. Det blødte og ville ikke stoppe, så Line og kæresten kørte hende på skadestuen.Christina havde en stor kjole med pufærmer på. Med sit lange, lyse hår lignede hun en lille pige. Da Line afleverede Christinas sygesikringskort, bad sygeplejersken om at få det rigtige. Det er da det rigtige kort, tænkte Line.Der gik et par sekunder. Så kom hun i tanke om det ulige endenummer og forklarede, at den var god nok. At Christina var en dreng i de officielle dokumenter.Da lægen ankom, var familien blevet klogere, og Lines kæreste sagde med det samme:»Christina har kønsidentitetsforstyrrelse. Det står i hendes journal.«»Okay,« svarede lægen og stillede ikke flere spørgsmål.Frygtet skolestartChristinas skolestart gav Line mange bekymringer. Hun ringede til skoleinspektøren på den lille privatskole mindst en gang om ugen for at få svar på sine spørgsmål. Hvilket toilet skulle Christina bruge? Hvad skulle hun gøre til gymnastik og til svømning? Og skulle Line sige noget på den første dag?Men Christinas første skoledag var som alle de andre børns. Der skete intet ud over det sædvanlige, og Christina faldt ind i pigegruppen. Senere forklarede Line situationen på et forældremøde. En enkelt af fædrene rakte hånden op og spurgte, om Christina virkelig var en dreng under sit pigetøj?»Skolelederen og jeg var blevet enige om at sige det på første forældremøde. Det var en information og ikke et oplæg til debat. Jeg tror, at forældrene var glade for oplysningen, for de havde ikke opdaget det,« siger Line og fortsætter:»Jeg vil ikke have, at hun er alene med nogen, der ikke ved det, for en forskrækkelse kan få folk til at reagere irrationelt. Jeg har engang oplevet en pædagogmedhjælper i børnehaven, der spurgte, om jeg vidste, at hun havde en tissemand. Han var helt i chok.«Forskel på voksne og børnTranskønnedes vilkår i Danmark er analyseret i en rapport fra 2009. Undersøgelsen viser blandt andet, at omkring halvdelen af de transkønnede har følt sig udsat for diskrimination inden for det seneste år. Og det er langt fra alle, der er åbne over for familien og arbejdet.Line tror, at tabuet omkring mennesker, der ønsker at være et andet køn, skyldes uvidenhed. Hun synes dog, at børn og voksne tackler det forskelligt:»Der har ikke været nogen problemer med Christina og andre børn. Det er voksne mennesker, der ikke forstår hende. De regner ikke med, at det findes, eller kobler det sammen med seksualitet og tænker på en, der går i dametøj, fordi det er frækt. Men det er forkert, for det har ikke noget med seksualitet at gøre,« siger Line og forklarer, at det bliver mindre farligt for folk, når hun taler med dem.Hvor tidligt kan man vide detLine har kaldt Christina for sin datter i snart to år nu. Der er mange, der har spurgt, hvordan hun kan være sikker på, at Christina altid vil være en pige. Kan man vide det, når man ikke er ældre?En undersøgelse, der er offentliggjort i Graduate Journal of Social Science i 2010, viser, at flertallet af de transkønnede har overvejet deres kønsidentitet, allerede før de kendte ordene for det. I undersøgelsen er 121 transkønnede blevet stillet en række spørgsmål, og mere end 96 procent vidste det, før de blev 18 år. Omkring hver tredje vidste det, da de var fem år eller yngre.Line råder andre forældre til at lytte til deres børn.»Jeg var så bange, da vi gjorde det, men man kan aldrig være helt sikker og gennemskue alle konsekvenser. Men er det bedre at lade være, hvis man ikke er sikker på, at hun altid vil være sådan? Hvad nu hvis hun ikke ændrer sig?” siger hun.Usikker fremtidLige nu drømmer Christina om at få en baby i maven, når hun bliver voksen.»Det virker så naturligt for hende. Det er svært at forklare, og hun har været meget ked af det. Vi har talt om, at hun godt kan blive mor, selv om hun ikke kan få babyen ind i maven. Jeg har sagt, at mange piger har det på samme måde, hvis de for eksempel har været syge,« forklarer hun.Puberteten kan også give Christina problemer. I Danmark kan man ikke få pubertetsudsættende hormoner, og det betyder, at Christina fysisk vil begynde at udvikle sig som en mand.»Jeg ville ønske, at der var mulighed for at få de pubertetsudsættende hormoner, for de gør ikke nogen skade, hvis hun fortryder. Det er synd, hvis Christina skal igennem den udvikling,« forklarer Line, der er begyndt at arbejde politisk for sin datters sag.Hvis man ser Christinas værelse, er der ingen tvivl om, at der bor en pige, der godt kan lide lyserødt og glimmer. Line tror ikke, at Christina prøver at overkompensere, for hun kan også lide ting, der er mindre pigede. Hun er vild med dinosaurer og har helt styr på Spiderman.»Det er noget, folk kommenterer. Hun skal være meget lyserød, for ellers stiller folk spørgsmål. Jeg var selv lidt drenget, da jeg var barn, men der var aldrig nogen, der var i tvivl om, at jeg var en pige,« siger Line, der ikke længere er i tvivl om, at hun gør det rigtige.Line, Christian og Christina er opdigtede navne, eftersom familien ønsker at være anonym. Deres identitet er redaktionen bekendt.
