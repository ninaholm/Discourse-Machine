'Hvis politikerne ikke kan, må vi tage dagsordenen'
PostNord, det fusionerede danske og svenske postvæsen, vil på  bare 10 år beskære sine CO2-udledninger med hele 40 procent
PostNord har over 20.000 cyklende postbude, men står alligevel for en samlet klimabelastning på 343.000 ton CO2 om året. Det skal reduceres med 40 procent til år 2020, har koncernen vedtaget.

Postbudene og resten af de godt 44.000 medarbejdere i det fusionerede danske og svenske postvæsen, PostNord, vil gøre det, som hverken den danske eller svenske regering vover: Realisere et mål om 40 pct. reduktion af CO2-udledningerne på bare 10 år, i perioden 2009-2020.Dermed går det statsejede postselskab i spidsen for den grønne revolution, som i dag har mere fremdrift blandt erhvervsvirksomheder end blandt nationale, regionale og globale politiske beslutningstagere.»Hvis politikerne ikke kan finde ud af det, må vi i erhvervslivet tage dagsordenen og drive processen,« siger Søren Boas, miljøchef i Post Danmark, den danske del af det dansk-svenske postkonglomerat, som blev etableret ved fusionen for to år siden og nu håndterer 30 millioner forsendelser dagligt.De mere end 20.000 cyklende postbude er allerede ikoner for bæredygtighed, men PostNord er i dag meget mere end det, og koncernen er ansvarlig for en samlet klimabelastning på 343.000 ton CO2 om året.»Som virksomhed er vi i dag baseret på fossile brændsler, og der er en erkendelse i koncernledelsen af, at det ikke er holdbart. Dels af økonomiske årsager, fordi det bliver stadig dyrere at skaffe den fossile energi, dels af hensyn til miljøet. Der er en omstilling undervejs, og den skal vi være del af,« siger Søren Boas.Bæredygtigheden er nu indskrevet centralt i PostNords virksomhedsvision, og resultaterne af klimaindsatsen afrapporteres hvert kvartal på linje med de finansielle nøgletal for koncernen.Efter flere år med fald i CO2-udledningerne på både dansk og svensk side, steg udledningerne faktisk med to pct. i 2010, bl.a. på grund af en kold vinter, så at skære 40 pct. inden 2020 er ikke småting.»Vi er fuldstændig bevidste om, at dette er et udfordrende mål. Der er ingen snuptagsløsning. Vi skal gøre mere af alt det, vi allerede gør,« siger Erica Kronhöffer, koncernchef for miljø og kvalitet med base i Stockholm.I dag stammer 80 pct. af PostNords CO2-udledninger fra transport, 12 pct. fra virksomhedens elforbrug, seks pct. fra varmeforbruget og et par procent fra medarbejderes tjenesterejser. Energiregningen udgør næsten en milliard kroner, og det er altså transportbrændstoffet, der er helt dominerende.»Vi forventer en stigning i transportarbejdet. 'Jamen, brevmængden rasler jo ned. Hvordan kan det hænge sammen,' spørger folk. Det hænger sammen på den måde, at vi gradvist fylder postbilerne med noget andet. Frem mod 2020 vil vi køre med væsentligt færre breve, men væsentligt flere pakker og paller. Derfor ville vi alt andet lige få en stigende CO2-udledning,« fastslår Søren Boas.Af de 80 pct. transportudledninger hidrører de 74 pct. fra postens vejtransport, seks pct. fra fly- og færgetransport. Fokus for miljøindsatsen er derfor på virksomhedens tusindvis af køretøjer. Og her gøres mange ting parallelt.Elbilerne kommer»Bedre brændstofudnyttelse handler om at købe de rigtige, energieffektive biler. I Danmark er vi i gang med at udskifte alle vore omdelingsbiler til den bedste miljøklasse. Vi har indkøbt 800 og yderligere 80 er på vej  fuldt implementeret giver det en besparelse på 11 mio. kr. og 3.000 ton CO2.«Det handler også om at køre bilerne miljørigtigt. PostNord har afholdt et internt Eco-rally, hvor medarbejdere konkurrerer lokalt om at køre en bestemt rute med mindst muligt brændstofforbrug. Efterfølgende konkurrerer de bedste fra Danmark og Sverige indbyrdes.»Vi taler om brændstofbesparelser på op til 30-40 pct. Vores nordiske mester i de små biler er nu ved at udvikle et koncept for uddannelse af alle vore chauffører i miljøvenlig køreteknik,« siger Boas.Nye drivmidler til postens køretøjer er nok så afgørende. Elbiler bliver således en central del af fremtidens postflåde.»PostNord har allerede Europas største flåde af elkøretøjer. Over 3.000,« fortæller Erica Kronhöffer.Næsten alle findes i Sverige, hvor Posten AB helt tilbage i 1971 begyndte at teste el-biler. De 3.000 er mindre elbiler, såkaldteClubCars, elknallerter og elcykler. I år begynder man at indkøbe nye moderne elbiler.»1. august får vi f.eks. leveret tre el-varebiler til Bornholm. Der er vi med i det såkaldte Edison-projekt, hvor strømmen til elbilerne skal komme fra vindmøller,« siger Søren Boas.Postkoncernen er også ved at udskifte sine knallerter med el-knallerter, og man indkøber sågar 1.000 el-cykler.»Cyklen er jo nærmest vores miljølogo, så hvorfor el-cykler? Fordi de kan have en hel del mere post, så vi i et vist omfang kan undvære knallerter eller biler samt slippe for depotkørsel, hvor biler kører ud og laver depoter til vores cykelpostbude. Så alt medregnet betyder el-cykler en CO2-reduktion.«Biogas i bilerne»Jeg kører selv biogasbil,« fortæller Erica Kronhöffer, og i den svenske del af koncernen har man i et par år testet lastbiler drevet med biogas. I Stockholm er man sammen med bystyret og Volvo ved at afprøve en hybridbil, der kan skifte mellem biogas og el.»Biogas kan med fordel bruges i Sverige, fordi man har lagt afgiftssystemet til rette efter det,« siger hun.Anderledes herhjemme.»I Danmark udnytter vi biogassen alt for lidt,« siger Boas.»Der er meget store gyllemængder, som ikke bliver ordentligt udnyttet. Det vil være smart at sende biogas rundt i naturgasnettet til brug i transportsektoren, men det har virkelig været svært at få gang i biogasproduktionen. Foreløbig er der ikke et eneste anlæg i Danmark, hvor man kan tanke biogas.«»Man taler om grønne transportkorridorer ned gennem Europa, og man kan køre på biogas i Sverige og Tyskland, men man kan ikke passere Danmark  selv om vi har et stort potentiale.«Ifølge Søren Boas er barrieren politisk.»Man er nødt til at lave nogle afgiftsmekanismer, så det bliver økonomisk forsvarligt at realisere projektet,« siger han.Et andet projekt handler om postbiler med brændstoffet bioDME. Det er et 2. generations biobrændstof baseret på affaldsprodukter fra tømmerproduktion eller papirmassefremstilling. BioDME har meget ringe klimapåvirkning, og PostNord tester det nu til lastbiler i samarbejde med Volvo.Mere klimavenlige køretøjer suppleres med overflytning af stedse mere post fra fly til landtransport. Det er især påkrævet i Sverige med de lange afstande, og her flyttes nu 67 pct. af det totale brevvolumen mellem terminalerne med tog. Sidste år besluttede man at investere i en helt ny terminalstruktur, der kan forstærke den proces og i sig selv reducere koncernens CO2-udledninger med seks pct.De 18 pct. af PostNords CO2-udledninger, der ikke har med transport at gøre, tages der hånd om via omfattende indsatser for el- og varmebesparelser.Grøn el»Et eksempel er vores pakketerminal i Brøndby, hvor vi har investeret i et helt nyt belysningssystem og dermed sparet 30-40 pct. el,« siger Søren Boas.»Vi har også indledt et kæmpeprojekt med gennemgang af energiforbruget i den store postterminal her i København. Og vi er ved at starte et grønt adfærdsprojekt med involvering af medarbejderne i energibesparelser. Danskerne elsker konkurrencer, så vi har indledt med en konkurrence, som Nyborg Distributionscenter vandt med en opnået elbesparelse på 47 pct.«»Vi har en elregning i Danmark på 100 mio. kr., så hvis de 47 pct. i Nyborg kunne realiseres alle steder, var der rigtig mange penge at spare.«Det sidste redskab i PostNords klima-værktøjskasse er grøn el.»Vi køber strøm via den såkaldteBra Miljöval-ordning, som er den svenske naturfredningsforenings koncept. Her får man et grønt oprindelsesbevis, der sikrer, at strømmen kommer fra et nyere anlæg med f.eks. vind- eller vandkraft,« forklarer Erica Kronhöffer.»Desværre er der alt for få, der gør det samme,« påpeger Søren Boas.»Det betyder, at der i dag er større vedvarende energikapacitet, end der efterspørges oprindelsesbeviser. Derfor fører f.eks. vores valg af Bra Miljöval ikke til en reel forbedring i form af f.eks. nye vindmøller. Det sker først, når efterspørgslen overstiger kapaciteten  så vil købet af grøn strøm sikre ny udbygning,« betoner han.Vor egen lille CO2-afgiftFlere store virksomheder klarer en del af deres klimaudfordring ved 'klimakompensation', dvs. ved at købe CO2-kvoter fra f.eks. klimaprojekter i u-lande. Det vil PostNord ikke.»Vi vil bruge pengene på klimatiltag hos os selv. Derfor har vi indført vor egen lille CO2-afgift. Vi har taget den højeste pris på kvotemarkedet  30 euro pr. ton  og ganget med det antal ton, vi udleder  de 340.000 ton CO2. Det giver ca. 100 mio. svenske kroner, som dermed udgør vores interne klimafond med reserverede midler, der efter investeringsforslag fra forskellige dele af koncernen bliver brugt til at sætte nye miljø- og klimaprojekter i gang,« siger Boas.Ingen tvivl om, at de to er stolte af postkoncernens grønne pionerindsats.»Det afgørende er at opretholde engagement og fokus blandt medarbejderne og i koncernledelsen,« påpeger Kronhöffer.Her er vilkårene ikke helt ens i de to lande. I Sverige er der økonomisk opsving og optimisme, mens der i Danmark fortsat er krisetegn. Det gav i første kvartal 2011 den samlede koncern et fald i omsætningen på otte pct., domineret af et markant fald på 21 pct. i brevpost-omsætningen i Danmark.»Der er mere krisestemning i Danmark, og det smitter lidt af på den grønne dagsorden, fordi der simpelthen skal bruges flere kræfter på krisehåndtering. Svaret på det er naturligvis, at der er hjælp at hente til bundlinjen, hvis man gennemfører besparelser på den energiregning, der er på en lille milliard kroner. Hvad selve opbakningen til at ville det grønne projekt angår, er den lige så stor her som i Sverige. Medarbejderne er glade for projektet. Vi har ikke så mange barrierer, som vi har haft,« understreger Søren Boas.
