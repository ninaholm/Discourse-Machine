Flertal fastholder privatisering af vaccineprogram
Privatiseringen af vaccineproduktionen i Statens Serum Institut (SSI) medvirker til den globale mangel på tuberkulosevaccine til børn. Det får dog ikke et bredt politisk flertal til at genoverveje denne privatisering
Indiske kvinder venter på at få deres babyer vaccineret på et hospital i Allahabad i Indien. Problemer i Statens Serum Institut i Danmark har nu skabt en global mangel på vaccine mod tuberkulose.


 Trods kritik af konsekvenserne af privatiseringen af vaccineproduktionen i Statens Serum Institut (SSI) fastholder et bredt politisk flertal, at det er den rigtige beslutning at skille sig af med denne del af SSI.
»Vi følger den salgsproces, som den tidligere regering satte i gang,« skriver sundhedsminister Sophie Løhde (V) således i en kortfattet kommentar, efter at Information har beskrevet, hvordan salgsprocessen har medvirket til, at SSI ikke har levet op til sine forpligtelser overfor blandt andet FN’s børneorganisation UNICEF.
Sidste år kunne SSI ikke levere de aftalte tuberkulosevaccinationer til spædbørn i 28 lande.
Læs også: Danmark skyld i global mangel på tuberkulosevaccine til børn
Det var daværende sundhedsminister Nick Hækkerup (S) som i 2014 startede det salg, som foreløbig har fået mere end hver anden laborant til at søge væk og har lammet produktionen.
Udover medarbejderflugten har SSI været ramt af nedbrud af produktionsudstyr, der har krævet en omfattende udskiftning.
I dag henviser Socialdemokraternes sundhedsordfører, Flemming Møller Mortensen, til, at vaccineproduktion har vist sig at være en kostbar affære, og at en stribe nabolande for længst har besluttet at gå bort fra en lignende statslig vaccineproduktion.
