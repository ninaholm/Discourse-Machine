Når lygterne slukkes
I aften har den internationale rumstation orkester-plads til verdens største klima-aktion


Man skulle sidde ombord på den internationale rumstation i godt 350 kilometers højde og se dem gøre det. FN's generalsekretær Ban Ki-moon har personligt lovet at gøre det. Cate Blanchett og Desmond Tutu vil gøre det. På Wembley Stadion gør de det midt under en fodboldkamp. I Empire State Building gør de det. Ægyptens førstedame, Madame Suzanne Mubarak vil gøre det og har givet pyramiderne besked på også at gøre det. Ligesom Fregatten Jylland, i 7-eleven på Københavns Rådhusplads (mens rockbandet Grand Avenue spiller), hos Kaj V. Hansens Metalvarefabrik, hos Nokia, hos IBM ... De slukker lyset i aften fra kl. 20.30 til 21.30. Det gør de, ligesom man gør det i 77 danske kommuner og i 2.400 byer i 83 lande kloden rundt.KlimafolkeafstemningArrangørerne af dette års Earth Hour, WWF, håber, at op mod én milliard mennesker vil tage del i denne symbolske 'folkeafstemning for klimaet'. Manifestationen sparer i sig selv kun små mængder el og CO2, men som et planetært morsesignal meddeler verdens beslutningstagere, at klodens beboere er bekymrede. Set fra rumstationen vil en bølge af mørklægning starte, når generatorerne slukkes på Chatham-halvøen i det østlige New Zealand og slutte mange timer senere et sted på den nordamerikanske vestkyst."Jeg opfordrer borgere overalt til at være med: Vær venlig at send et stærkt budskab om klimaforandringerne. I fællesskab kan vi finde en løsning på denne den alvorligste af alle globale udfordringer," siger FN's Ban Ki-moon, der selv slukker i hovedkvarteret i New York.Og alt imens der slukkes, stimler forhandlere fra alverdens lande sammen i Bonn til en ny 11-dages runde af klimaforhandlinger forud for topmødet i København til december. I stearinlysenes skær vil de forsøge at inspirere den tillidsfulde atmosfære, der kan få de store magters viljer til at bøje sig mod hinanden og give håb om, at denne verdens udsatte befolkninger i fattige nationer kan blive skånet for CO2-orgiets værste følgevirkninger.Så sluk for det hele og hengiv dig til mørkets gerninger i den gode sags tjeneste. Man kan jo kigge stjerner og vinke op til den internationale rumstation. Eller opsøge et af de mange Earth Hour-arrangementer rundt om i landet.www.burningpanda.dkwww.earthhour.org
