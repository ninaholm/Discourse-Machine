Regeringens grønthøster rammer uddannelse hårdest
Undervisnings- og Videnskabsministerierne skal spare hele 432 millioner kroner i 2008, viser regeringens forslag til finanslov. Det svarer til næsten halvdelen af den samlede opsparing


 Universiteter, gymnasier og lærerseminarier er blandt de områder, der bliver ramt hårdest af den tvungne opsparing i regeringens nye finanslov. Her skal alle ministerier bruge én procent mindre af driftsrammen i 2008. 
Ud af en samlet opsparing på godt en milliard kroner i år bliver Undervisningsministeriet ramt hårdest af alle ministerier. Her skal der spares 274 mio. kroner. Videnskabsministeriet ligger nummer tre med en tvungen opsparing på 157 mio. kroner i år.
Det viser en nyt notat fra Arbejderbevægelsens Erhvervsråd (AE-rådet). 
"Regeringen har formuleret en række ambitiøse mål, om at 95 procent af alle skal have en grunduddannelse i 2015, mens 50 procent skal have en videregående uddannelse dette år. De mål bliver endnu sværere at nå med den nye finanslov. Og andelen af unge, som har fået en ungdomsuddannelse, er jo status quo i forhold til, da regeringen trådte til for seks år siden," siger Martin Madsen, økonom i AE-rådet. 
I stedet for at skære hårdt på vitale områder som uddannelse og forskning foreslår Martin Madsen, at regeringen tager farten af økonomien ved at droppe skattelettelser og genindføre Den Særlige Pensionsopsparing.
Naturfag nedlægges
Gymnasielærerne frygter også for konsekvenserne af de strammere budgetter: 
"Det her er jo endnu en besparelse i en lang række, som vi er blevet ramt af," siger Peter Kuhlman, formand for Gymnasieskolernes Rektorforening. 
Han peger på, at der alene med den nye finanslov skal tages over 50 millioner fra gymnasierne. 
"Vi er tæt inde på benet, når vi skal skære. Det betyder, at vi må lukke nogle af de valghold, som ministeren holder meget af, som matematik, fysik og kemi," siger Peter Kuhlman.
Undervisningsminister Bertel Haarder (V) vil ikke garantere, at opsparingen ikke får konsekvenser for undervisningen. 
"Man kan ikke udskyde en procent af statsbudgettet, uden det får konsekvenser. Men kunsten er at begrænse skadevirkningerne mest muligt, og det har jeg tillid til, at de enkelte institutioner er i stand til at gøre," siger Bertel Haarder. 
Han vil dog ikke udelukke, at de strammere budgetter får konsekvens for regeringens mål for, hvor mange, der skal gennem uddannelsessystemet. 
"Vi lægger meget vægt på, at alle skoler og institutioner bærer samme byrde. Det er det, som gør det acceptabelt," siger han. 
Budgetter skal åbnes
Videnskabsminister Helge Sander (V) føler sig til gengæld helt overbevist om, at de færre midler i år ikke vil give de studerende en dårligere undervisning på universiteterne. 
"Bevillingerne til universiteterne stiger med 5,7 procent i år. Konsekvensen af opsparingen er blot en lidt mindre vækst end på den seneste finanslov. Men der er stadig tale om en vækst. Jeg kan slet ikke forestille mig, at det går ud over kvaliteten af undervisningen på universiteterne," siger Helge Sander. 
Men det får ikke Bjarke Refslund, formand for Danske Studerendes Fællesråd, til at opgive kritikken af den nye finanslov. 
"Problemet er jo, at man allerede har godkendt budgetterne før jul, og dem skal man så genåbne. Mange universiteter kan kun hente pengene ved at skære på undervisningen," siger han.
Information har også talt med samtlige uddannelsesordførere fra oppositionen. Her lyder der en samlet kritik af regeringens tvungne opsparing - og en ringe tro på, at pengene rent faktisk kommer til udbetaling næste år, som regeringen ellers har lagt op til.


