Grønne organisationer: Regeringen modarbejder kampen mod luftforurening
En række miljøorganisationer går nu sammen for at få EU-Kommissionen til at afvise regeringens ansøgning om tilladelse til at udskyde tidspunktet for, hvornår Danmark lever op til EU's grænseværdier for kvælstofdioxid i luften. Regeringen har direkte modarbejdet kampen mod luftforurening, lyder kritikken
Det er især i hovedstadsområdet, der er plaget af det sundhedsskadelige kvælstofdioxid. Alligevel har Miljøstyrelsen i sidste uge sendt en dispensationsansøgning til EU-Kommissionen, der skal give Danmark lov til at vente til 2015 med at leve op til 2010-kravene for luftindholdet af kv©°lstofdioxid.


 Miljøstyrelsen sendte i sidste uge en dispensationsansøgning mod Bruxelles. Den skal give Danmark lov til at vente til 2015 med at leve op til 2010-kravene for luftindholdet af den sundhedsskadelige kvælstofdioxid. Et problem, der er særligt udbredt i hovedstadsområdet.
I januar udsendte en række miljøorganisationer, heriblandt Danmarks Naturfredningsforening og Astma- Allergi Danmark, et høringssvar, hvor de udtrykte skuffelse over regeringens ønske om dispensation. Og nu går de grønne organisationer så skridtet videre. I de kommende dage vil de forfatte en klage til EU-Kommissionen, hvori de opfordrer den til at afslå den danske ansøgning. En strategi, de tidligere har haft held med omkring partikelforurening i 2008.
»Regeringens politik på området har ikke engang bare været at lade stå til. Den har direkte modarbejdet initiativer, der ville have medført, at forureningen kom under grænseværdierne,« siger Kåre Press-Kristensen, civilingeniør hos den ikkestatslige miljøorganisation Det Økologiske Råd, der er blandt initiativtagerne til klagen.
Europæisk problem
Kåre Press-Kristensen nævner tre konkrete eksempler på forureningsreducerende forslag, der de seneste år er blevet nedstemt af Folketingets borgerlige flertal. Krav om SCR-katalysatorer på tunge køretøjer, miljøkrav til lette køretøjer og ikke mindst etableringen af en betalingsring om København. Særligt sidste forslag er kontroversielt. Det har længe haft flertal i Københavns Borgerrepræsentation, men er altså blevet forhindret af et folketingsflertal, der blandt andet ser en betalingsring som en uretfærdig ekstra beskatning af bilisterne.
»Regeringen har en dispensationsstrategi, men de burde i stedet have en handlingsstrategi,« siger Kåre Press-Kristensen, der pointerer, at luftens høje kvælstofdioxidindhold dagligt generer tusindvis af københavnere med luftvejslidelser.
Seniorforsker ved Danmarks Miljøundersøgelser (DMU) under Aarhus Universitet Steen Solvang Jensen er spændt på, om EU vil tilgodese Miljøstyrelsen eller miljøorganisationerne.
»Miljøstyrelsen skal godtgøre, at de har gjort, hvad de kunne for at overholde luftkvalitetskravene i 2010 for at få udsættelse til 2015. Men det er en politisk vurdering, hvornår man har gjort nok. Som udgangspunkt har Miljøstyrelsen ikke gjort nok, siden man jo ikke opfylder kravene i 2010. Der har jo været diskuteret flere forskellige virkemidler, blandt andet spørgsmålet om betalingsring om København,« siger Steen Solvang Jensen, der tilføjer, at en lang række europæiske lande har problemer med at leve op til kravene og derfor også søger udsættelse hos EU.
Tvivl om mål kan nås
Ud over at være utilfredse med regeringens hidtidige indsats på området stiller Det Økologiske Råd sig også stærkt tvivlende i forhold til den luftkvalitetsplan, som Miljøstyrelsen har fået udarbejdet i forbindelse med dispensationsansøgningen. En sådan plan er nemlig et krav for at opnå dispensation. Ifølge planen vil en række effekter af forskellige initiativer have bragt Danmark ned på den rigtige side af maksimumgrænsen i 2015. Disse udregninger er baseret på tal, der er udregnet af det private rådgivningsfirma COWI, men de modsiger samtidig en række tidligere uafhængige udregninger foretaget af DMU.
»De seneste 20 år har man baseret sig på udregninger fra DMU, men her vælger man undtagelsesvis at basere sin plan på udregninger fra et privat rådgivningsfirma. Og de når sjovt nok frem til helt andre resultater end de uafhængige forskere. Vi mener, at Miljøstyrelsen som minimum i deres luftkvalitetsplan bør oplyse, at andre udregninger viser, at vi ikke når målene i 2015,« siger Kåre Press-Kristensen.
Forskellige resultatet
Steen Solvang Jensen fra DMU påpegede allerede i februar i Politiken, at initiativerne i Miljøstyrelsens luftkvalitetsplan sandsynligvis ikke vil være nok til at nå målene. Han ved ikke, hvorfor Miljøstyrelsen har besluttet at se bort fra de mange DMU-rapporter, som viser, at Danmark formentlig ikke vil overholde EU's krav til luftindholdet af kvælstofdioxid i 2015.
- Så vidt jeg har forstået, har det altid været DMU, der laver de her fremskrivninger. Er det ikke noget nyt, at COWI nu har lavet dem?
»Jo. Vi har lavet seks rapporter og et notat om det her problem, senest i 2009 og 2010. Men det er ikke dem, der er blevet lagt til grund for Miljøstyrelsens vurdering. De mener, at vi når i mål i 2015, men DMU's analyser mener, at der hersker stor usikkerhed herom. Det afspejler ikke det hele billede, når man kun udvælger den mest positive rapport,« siger Steen Solvang Jensen, der understreger, at han ikke har belæg for at sige, at COWI's fremskrivning er forkert.
Ifølge civilingeniør i Miljøstyrelsen, Christian Lange Fogh har man valgt at benytte COWI til udarbejdelsen af luftkvalitetsrapporten af faglige årsager.
»Grunden til, at vi benytter COWI, er, at de har en ekspertise i forhold til mere præcist at udregne nye og gamle bilers andel af trafikken. Desuden har COWI medregnet effekten af regeringens initiativ for grønnere taxaer, hvilket ikke indgår i DMU's tidligere beregninger. Men materiale fra DMU indgår også i COWI's beregninger,« siger Christian Lange Fogh.
- Har man brugt COWI for at få en mere optimistisk fremskrivning?
»Det kan jeg klart afvise. Vi har brugt COWI, fordi vi var interesseret i at analysere på bilparkens sammensætning.«
- Men hvorfor nævner I ikke de DMU-rapporter, der kommer til mindre positive resultater?
»Luftkvalitetsplanen er jo lavet på baggrund af det, der i november 2010 var det bedste tilgængelige materiale. De tidligere rapporter kan vi ikke bruge, fordi de ikke har alle de nye tiltag med. Men vi vil være i dialog med DMU om forsat at overvåge udviklingen frem til 2015.«
Information har forgæves forsøgt at få kommentarer fra regeringspartiernes miljøordførere. Konservatives  Tage Leegaard er i udlandet og Eyvind Vesselbo (V) henviser til miljøminister Karen Ellemann (V), der dog ikke har været til at træffe for en kommentar.


