Ordnede asylforhold i Grækenland har lange udsigter
155 flygtninge, der er kommet til Danmark via Grækenland, befinder sig i limbo: Menneskeretsdomstol har reddet dem fra udvisning, men integrationsministeren vil ikke behandle deres asylansøgninger


 Der går mindst et år, før Grækenlands system til håndtering af asylansøgere kan være reformeret og landet sat i stand til at behandle de 45.000 ophobede ansøgninger, som i øjeblikket venter.
Det vurderer menneskeretsorganisationen Human Rights Watch (HRW), der opfordrer FN's flygtningehøjkommissariat UNHCR til at sætte Grækenlands asylpraksis under administration.
»Trods sine formelle forpligtelser har den græske regering groft forfejlet sit grundlæggende ansvar for at beskytte flygtninge. UNHCR har mandat til at beskytte flygtninge, når en regering ikke er i stand til det eller ikke vil. Man må gribe ind nu og overtage behandlingen af asylansøgninger,« siger Bill Frelick, direktør for flygtningeprogrammet i HRW.
Situationen berører også de mere end 10.000 flygtninge, der er kommet til forskellige europæiske lande via Grækenland, og som de pågældende lande med henvisning til Dublin-forordningen prøver at sende tilbage til Grækenland som første asylland. I Danmark blev 155 asylansøgere forleden midlertidigt reddet fra en sådan tilbagesendelse, fordi Den Europæiske Menneskerettighedsdomstol standsede den hidtidige danske udvisningspraksis med henvisning til de kaotiske græske tilstande.
Et præsidentielt dekret skulle have sat gang i en reformproces, men regeringsændringer udskyder ifølge HRW processen i måneder.
»En gennemgribende reform af systemet er nu ikke sandsynlig før tidligst med udgangen af 2011,« siger Bill Frelick.
Ændret praksis
Hvad det betyder for de 155 asylansøgere i Danmark, er uvist. Integrationsminister Birthe Rønn Hornbech har på den ene side stillet udvisningerne i bero i venten på en endelig afgørelse fra menneskeretsdomstolen, men hun vil på den anden side ikke åbne for behandling af de pågældendes ansøgninger her i landet. Det ville ifølge Rønn Hornbech være »en bombe« under Dublin-forordningen.«
De 155 asylansøgere befinder sig dermed i et beslutningsmæssigt vacuum - de »er ikke i nogen god situation«, erkender ministeren.
»Birthe Rønns beslutning betyder reelt, at denne gruppe mennesker efterlades i et juridisk og rettighedsmæssigt limbo. Det er ikke acceptabelt,« siger Enhedslistens Johanne Schmidt-Nielsen.
En endelig afgørelse fra menneskeretsdomstolen i Strasbourg ventes inden for et par måneder, og professor, dr.jur. Jens Vedsted-Hansen, ekspert i udlændingeret ved Aarhus Universitet, finder det ikke uforståeligt, at de danske myndigheder afventer udfaldet, inden de forholder sig til sagerne.
»Når den danske regering selv har det synspunkt, at der ikke er noget galt med en tilbagesendelse til Grækenland, så er der en vis logik i, at man respekterer domstolens foreløbige forbud mod at sende dem retur, men samtidig undlader at indlede en dansk behandling af asylansøgningerne. Men det må være en forudsætning, at der kommer en endelig afklaring inden for relativt kort tid,« siger Jens Vedsted-Hansen.
Indtil maj var det dansk praksis kun at sende asylansøgere tilbage, hvis de græske myndigheder udtrykkeligt havde lovet at behandle de pågældendes ansøgninger efter ankomsten til Grækenland. Da grækerne sjældent gav et sådant løfte, behandlede de danske myndigheder langt de fleste asylansøgninger her i landet. Den praksis droppede man imidlertid i maj og gik over til at tilbagesende alle. Uden nærmere begrundelse antog ministeriet nu, at der »vil være adgang til asylproceduren i Grækenland, hvis de pågældende asylansøgere ønsker at søge asyl«.
Det er denne antagelse i strid med de faktiske forhold i Grækenland, som domstolen i Strasbourg er skredet ind over for.
Enhedslisten forstår ikke, hvorfor man tidligere i år godt ville behandle en del af asylansøgningerne her i landet, men nu, hvor domstolen har bremset udvisningerne, ikke vil.
»Ministeren må forklare, hvorfor Danmark har ændret praksis. Tidligere har Danmark jo behandlet sagerne selv, når vi ikke kunne oversende asylansøgerne til Grækenland. Men det Danmark gjorde for et halvt år siden, opfatter ministeren nu som en bombe under Dublin-forordningen,« siger Johanne Schmidt-Nielsen.


