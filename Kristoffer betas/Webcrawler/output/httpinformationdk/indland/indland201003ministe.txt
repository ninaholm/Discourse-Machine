Minister skal forklare Novo-indtog på KU
Videnskabsminister Charlotte Sahl-Madsen skal redegøre for Novo Nordisks indtog på Københavns Universitet med omkring 20 medarbejdere og en stor pose penge


 En samlet opposition kræver, at videnskabsminister Charlotte Sahl-Madsen (K) går ind i sagen om Novo Nordisks indtog på Københavns Universitet (KU).
Medicinalgiganten har givet en forskningsdonation på 885 millioner kroner til et nyt diabetescenter på universitetet. Men med pengene følger en vicedirektør og omkring 20 medarbejdere. Netop diabetes er et kerneområde for Novo Nordisk.
- Vi må have ministeren til at redegøre for den konstruktion, som KU har benyttet sig af for at få Novos penge til forskning. Har Novo reelt købt sig til at få blåstemplet deres egen forskning på universitetet, siger SF’s universitetsordfører, Jonas Dahl.
Information skriver, at vicedirektør i Novo Oluf Borbye Pedersen bliver én af de fem centerledere, og at stillingerne til de medarbejdere, han tager med sig, ikke skal slås op.
- Vi må sætte spørgsmålstegn ved, om det kan have sin rigtighed, at Novo flytter 20 medarbejdere ind, uden at stillingerne bliver slået op. Derfor vil jeg gerne have en redegørelse fra ministeren om, hvordan konstruktionen præcis hænger sammen, lyder det fra den socialdemokratiske forskningsordfører, Kirsten Brosbøl, der ellers finder det positivt, hvis private virksomheder i højere grad finansierer universitetsforskningen.
Enhedslistens gruppeformand Per Clausen er fortørnet.
- Efter min opfattelse er der ikke nogen tvivl om, at det er direkte ulovligt, hvis en offentlig institution som Københavns Universitet ansætter en lang række medarbejdere uden opslag, fordi deres tidligere arbejdsgiver har skænket den offentlige institution et pengebeløb, siger Per Clausen
Også De Radikale vil have Charlotte Sahl-Madsen i tale, men partiet vil dog først høre interesseorganisationen Danske Universiteters version af sagen, siger forskningsordfører Marianne Jelved.
