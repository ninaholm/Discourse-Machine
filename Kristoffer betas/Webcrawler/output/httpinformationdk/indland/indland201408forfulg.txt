Forfulgtes CPR-oplysninger skal beskyttes
Margrethe Vestager vil forhindre, at det lækker fra CPR-registret, hvor ofrene for æresvold nu bor. SF og Enhedslisten støtter ændring af CPR-loven


 Unge på flugt fra familien eller andre, som lever med trusler, skal fremover beskyttes ved, at deres bopælsadresser slettes i CPR-registret.
Efter at blandt andre rådgivningen Etnisk Ung har advaret om, at det nuværende CPR-register ikke yder tilstrækkelig beskyttelse, vil økonomi- og indenrigsminister Margrethe Vestager (R) ændre CPR-loven, så »de pågældende borgeres faktiske bopælsadresse slet ikke fremgår af CPR«.
»Truslen mod ofre for æresrelateret vold ligger ikke i selve CPR-nummeret, men i risikoen for, at nogen uretmæssigt skaffer sig adgang til oplysninger om ofrene, f.eks. ofrenes nye bopælsadresse. Den bedst mulige beskyttelse opnås derfor ved, at der for truede borgere etableres en særlig form for adressebeskyttelse, der rækker ud over den almindelige navne- og adressebeskyttelse efter CPR-loven. Der arbejdes på en model, hvor truede borgere – som har en i forvejen kendt bopælsadresse, og som efter en konkret vurdering må anses for omfattet af målgruppen – registreres uden fast bopæl i CPR,« oplyser Margrethe Vestager til Folketingets retsudvalg.
I dag er det allerede muligt at få registreret navne- og adressebeskyttelse i CPR med den virkning, at den pågældendes navn og adresse ikke må videregives til private, med mindre der er en særlig hjemmel hertil, for eksempel fordi den, der ønsker oplyst navn og adresse, har penge til gode. Men Etnisk Ung har foreslået, at Danmark følger Norges eksempel og indfører forskellige grader af adgang til CPR-registret, så for eksempel oplysninger om unge, der frygter æresdrab eller at blive tvangsgift, under ingen omstændigheder udleveres til private personer eller institutioner.
Et stykke ad vejen
Susanne Willaume Fabricius, projektleder i Etnisk Ung, kalder økonomi- og indenrigsministerens forslag for et »stykke ad vejen«.
»Vi ved alle sammen, at man ikke må udlevere oplysningerne. Men når det er mennesker, som sidder med oplysningerne og har adgang til dem, så sker det alligevel en gang imellem. Især i de her sager, hvor der er så meget på spil, siger det sig selv, at det vil ske – uanset at man ikke må udlevere oplysningerne. Derfor er der også behov for at beskytte andre oplysninger end bare adressen. Det kan for eksempel være oplysninger om sygdomme, indlæggelser, eller hvem der har hjulpet den unge. De oplysninger udgør også en risiko for visse mennesker,« siger Susanne Willaume Fabricius.
Etnisk Ung har adskillige gange oplevet, at oplysningerne er blevet udleveret, eller at personer med adgang til CPR-systemet har forsøgt – eller formået – at skaffe sig adgang til oplysninger om unge på flugt. Familiemedlemmer til unge har for eksempel ringet til lægen, og ladet som om de var vedkommende, for at få udleveret information. Nye navne, som unge har taget ud fra sikkerhedsmæssige årsager, bliver på den måde også afsløret, da de knyttes til det eksisterende CPR-nummer.
SF og Enhedslisten er tilfredse med, at regeringen vil stramme op på reglerne. Men de to partiers retspolitiske ordførere vil ikke udelukke, at der er behov for yderligere stramninger.
»Det er selvfølgelig primært adressen som er udfordringen. Omvendt så kan CRR-numrene stadig bruges, da de er en nøgle til mange ting i dag. Jeg er bekymret for, at dette kan misbruges til for eksempel at chikanere folk. Men det er fint, at vi nu tager et skridt i den rigtige retning og ikke kun, når det gælder æresrelaterede konflikter, men også for eksempel stalking. Så må vi se, om dette første skridt er nok, eller om der er andre udfordringer,« siger SF’s Karina Lorentzen Dehnhardt.
EL: Afskaf CPR-nummer
Enhedslisten vil i forbindelse med efterårets forhandlinger om finansloven helt kræve CPR-nummeret afskaffet som en del af revision af dataområdet.
»Der er ingen tvivl om, at CPR-registret bør reformeres, fordi der er for let adgang til for mange forskellige ting, hvis du kommer med et CPR-nummer i hånden. Det kan ofre for identitetstyveri i hvert fald skrive under på. Men hvis regeringen i stedet insisterer på at lappe på systemet, hist og her, så er Margrethe Vestagers forslag dog en fin lap. For at den skal nytte i praksis, skal det dog sikres, at der ikke sættes for strenge kriterier for at få fjernet adressen,« siger Enhedslistens retsordfører, Pernille Skipper.

