Hundredvis af præster vil kime
Op imod halvdelen af landets præster ville ringe 350 gange med kirkeklokkerne for klimaet i morgen, hvis de selv kunne bestemme. Men kun 28 procent af sognene har reelt besluttet at bimle med klokkerne. V undrer sig over præsternes holdning, og DF finder det direkte trist


 Hvis landets præster selv  kunne bestemme, ville hundredvis af kirkeklokker bimle over det ganske land i morgen klokken 15.
Det viser en undersøgelse, Information har lavet, hvor lidt over 700 af landets præster har deltaget.
Heri fremgår det, at 41 procent af landets præster ville ringe med klokkerne 350 gange som en del af en verdensomspændende klimademonstration, hvis de selv kunne bestemme.
Og det harmonerer ikke helt med et resultat fra en undersøgelse blandt 862 præster foretaget af Kristeligt Dagblad tidligere på ugen. Den viste således, at kun 28 procent af landets sogne har besluttet at ringe med klimaklokkerne søndag. Det tyder på, at der er flere præster, der ønsker at ringe for klimaet, end der er sogne, der har besluttet reelt at gøre det.
Arne Simonsen, skibspræst ved Odder Kirke, vil gerne selv ringe med klokken, men menighedsrådet har besluttet at lade være.
»Jeg synes, det er ærgerligt, at kirkeklokkerne ikke skal ringe i mit sogn. Klimadebatten er en del af det kirkelige univers, netop fordi Gud har skabt jorden. Vi skal derfor ikke være bange for at blande politik og religion sammen, fordi de to ting er allerede sammenblandet.«
Ring for næstekærlighed
Kirsten Lundager, der er præst i Tunø Kirke i Odder Kommune, er også en af de præster, der vil ringe for en ambitiøs klimaaftale:
»Kirkeklokkerne har altid ringet, hvis der var fare på færde. Det formål synes at være opfyldt her. Jorden er en gave fra Gud, og derfor er det i høj grad kirkens anliggende at arbejde for, at vi passer på den gave,« siger hun.
Hensynet til de fattige lande og børnenes fremtid er også et hyppigt argument for de præster, der vil ringe på søndag.
»Vores misbrug af jorden er blevet de fattiges problem, det er dem, der skal bære byrden. Derfor er det af ren og skær næstekærlighed, at vi ringer for klimaet,« siger Frederik Berggren Smidt, der er præst i Tersløse-Skellebjerg sogn, og uddyber:
»Vi har alle en forvalters ansvar, fordi Gud har givet mennesket jorden til at tage vare på. Som Guds medarbejdere skal vi derfor arbejde for en fremtid for kloden.«
Politikerne undrer sig
Kirkeordfører Per Bisgaard (V) undrer sig over, at så mange præster vil ringe med klokkerne:
»Det er ikke en af de væsentlige ting, folkekirken burde tage sig af. Det virker som en manifestation og provokation på vilkår, som kirken ikke burde blande sig i. Men vi lever i et frit land, så jeg ser det ikke som et problem, at de gør det.«
Kirkeordfører Jesper Langballe (DF) finder det direkte trist, at så mange præster vil ringe for klimaet.
»Vi har set en sænkning i den teologiske standard de sidste år, hvor flere og flere præster er blevet uklare omkring sondringen mellem det religiøse liv og det politiske liv. Det kan man også se med den her undersøgelse. Heldigvis er det sådan, at menighedsrådene tydeligvis har mere begreb om, hvad folkekirken er, og at kirkeklokkerne ikke skal bruges til politiske spørgsmål.«


