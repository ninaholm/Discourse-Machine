Cavling-prisen går til Information
Danmarks mest prestigefyldte journalistpris går i år til de to Information-journalister Anton Geist og Ulrik Dahlin for deres artikelserie om statsløse, som ulovligt blev nægtet dansk statsborgerskab. Interview med prisvinderne


 »Hvordan føles det?« spørger TV2’s udsendte reporter, og peger mikrofonen på Information-journalisterne Ulrik Dahlin og Anton Geist.
»Jeg er helt begejstret,« svarer Anton Geist.
»Jeg er ikke rigtig overrasket, men selvfølgelig er jeg glad for det,« siger Ulrik Dahlin.
Han har netop haft Cavling-komiteen i røret, der har meddelt ham, at han og Anton Geist har vundet Danmarks mest prestigefyldte journalistpris for deres artikelserie om statsløse, der ulovligt er blevet nægtet dansk statsborgerskab.
Dansk Journalistforbund har uddelt Cavling-prisen hvert år siden 1944 til en journalist eller en gruppe af journalister, der i særlig grad har udvist initiativ og talent i det foregående år. I den officielle begrundelse lyder det:
»De to journalister har med indignation, nysgerrighed og humor afsløret, hvordan embedsmænd advarede hele tre integrationsministre om den retsstridige praksis – og hvordan VK-regeringen hemmeligholdt denne over for såvel Folketinget som offentligheden.«
Information bragte den første artikel i serien om de statsløse den 11. Januar 2011. Siden har Anton Geist og Ulrik Dahlin skrevet mere end 100 artikler og afdækket, hvordan op mod 500 statsløse systematisk har fået frataget deres ret til statsborger i sted med Danmarks internationale forpligtelser.
Trippede på gangen
Afsløringerne førte til, at Birthe Rønn Hornbech (V) blev fyret som integrationsminister 8.marts 2011. Desuden er der nedsat en undersøgelseskommission. Det er derfor, Ulrik Dahlin ikke er overrasket over, at prisen tilfaldt dem, selv om der var andre gode bud. Anton Geist er mere forbeholden, siger han til TV2.
»Ulrik har været meget sikker, men jeg var i tvivl,« indrømmer Anton Geist, der har gået rundt og trippet på gangene i timerne op til telefonopkaldet.
Mens TV2 skynder sig hjem og klippe indslaget til 19-nyhederne, og andre løber efter champagne, hiver Information de to prismodtagere til side til et kritisk interview.
I har skrevet over 100 artikler om statsløse. Hvorfor har I brugt så meget af jeres egen og læsernes tid på en trods alt så lille gruppe?
»De statsløse er jo en svag gruppe, og hvis deres rettigheder bliver trådt under fode, så er det presses pligt at afdække det,« siger Anton Geist.
Men problemet rækker også ud over de statsløse, fortsætter han:
»At sådan noget kan foregå i central-administrationen, er så alvorligt, så det skal grundigt afdækkes. For det kan jo også ske inden for alle mulige andre felter.«
Nu er der gået næsten et år, siden I startede med at skrive om det her. Er I ved at være færdige?
»Nogle vil nok mene, at vi har pint hver eneste dråbe ud af den her sag, men vi kan sagtens skrive mere,« siger Anton Geist med et grin.
Ulrik Dahlin slår tilbage i det alvorlige toneleje:
»Det gentager sig til april, når der kommer et nyt lovforslag om statsborgerskab. Så vil hele sagen om, hvorvidt vi skal overholde konventionen eller ej, blive aktuel igen. Der er to store partier i Danmark (V og DF, red.), som har meddelt, at de mener, vi skal bryde en konvention.«
Ulrik Dahlin og Anton Geist får overrakt selve prisen i morgen i Journalisternes Hus.

