Stolen vakler under Thorning
Til trods for at der foreløbig er opbakning fra Helle Thorning-Schmidts egne, kan hendes formandsskab være truet af skattesagen, vurderer politiske iagttagere
Helle Thorning-Schmidt indrømmede i går at have givet forkerte oplysninger til Justitsministeriet. Her er hun med sin mand, Stephen Kinnock, hvis job i Schweiz har bragt Thorning problemer én masse.


 Socialdemokraternes formand, Helle Thorning-Schmidt, indrømmede i går middag, at hun har givet Justitsministeriet forkerte oplysninger. Fejlen undskylder hun med, at hun har været »sløset«. Men Helle Thorning-Schmidt har ikke formuleret sig sløset i sit brev til Justitsministeriet, siger politisk kommentator Ralf Pittelkow, tværtimod. Thorning har formuleret sig krystalklart, og hun har løjet, mener han:
»Der står klart og tydeligt i Helle Thorning-Schmidts brev, at hendes mand opholder sig i Danmark hver weekend hele året rundt. Til Skat har hun oplyst, at han kun opholder sig i Danmark i 33 uger om året. Derfor slipper hun ikke af sted med blot at sige, at der er tale om et tilfældigt uheld,« siger han.
Ralf Pittelkow vurderer, at sagen om Helle Thorning-Schmidts fejlagtige oplysninger kan få katastrofale konsekvenser for Socialdemokraterne.
»Sagen rammer lige ind i kernen af Socialdemokraternes politiske budskab, og derfor er det politisk og moralsk en alvorlig sag under alle omstændigheder,« siger han.
Opbakning fra baglandet
Baggrunden for sagen er, at Helle Thorning-Schmidt i oktober sidste år sendte en mail til Justitsministeriet, hvori hun gjorde opmærksom på, at hendes britiske mand, Stephen Kinnock, opholder sig i Danmark hver weekend.
Men for en måneds tid siden oplyste Helle Thorning-Scmidt til Skat, at hendes mand årligt tilbringer 33 weekender i Danmark.
Helle Thorning-Schmidt bekræftede i går, at hun har fejlinformeret Justitsministeriet. Mere ville hun ikke sige. Og ifølge Socialdemokraternes finansordfører, Morten Bødskov, er det afgørende, at Helle Thorning-Schmidt har indrømmet sin fejl.
»Hun har erkendt, at der ikke er givet rigtige oplysninger til Justitsministeriet, og hun har sat sig i spidsen for, at få de oplysninger bliver rettet. Det er det rigtige at gøre,« siger han.
Morten Bødskov holder fast i, at Socialdemokraternes formand ikke har lidt skade af sagen.
»Hun har helt bestemt stadig sin troværdighed. I den her sag skal man lægge mærke til, at hun ikke hopper i skjul, men erkender, at der ikke er givet præcise oplysninger,« siger han.
Morten Bødskov vil ikke forholde sig til, om sagen kan få konsekvenser for Socialdemokraterne på længere sigt.
»Det har jeg ikke belæg for at udtale mig om,« siger han.
Tættere på posten i går
Politisk redaktør på Fyens Stiftstidende, Troels Mylenberg, mener, det er afgørende for sagens videre udvikling, om det socialdemokratiske bagland fortsat bakker op om formanden.
»Det er ekstremt vigtigt, hvordan hendes bagland reagerer. Forskellen mellem Lene Espersens feriesag og den her sag er, at Lene Espersen har et bagland, som holder liv i diskussionen. Indtil videre er der opbakning til Helle Thorning-Schmidt hele vejen rundt,« siger han.
I aftes udtrykte fire socialdemokratiske kredsformænd da også fortsat - om end forbeholden - støtte til deres formand:
»Umiddelbart er det noget skidt noget. Jeg synes, det er alvorligt, men ikke så alvorligt. Til gengæld er det slut, hvis der kommer mere. Jeg skal nok støtte hende, men det bliver svært at forklare, hvis der kommer mere«, sagde kredsformand i Brøndby, Vagn Majland, til politiken.dk.
SF bakker også fortsat op om Socialdemokraternes formand. Det siger finansordfører Ole Sohn.
»Jeg kender ikke sagen, udover det jeg har læst, men jeg har stadig tillid til hende,« siger han til politiken.dk og tilføjer, at han tager S-formandens forklaring til efterretning.
Hos de radikale var der ikke stor lyst til at udtale sig om sagen:
»Ingen kommentarer til Thorning i dag«, lød det fra folketingsgruppens næstformand, Morten Østergaard.
Hos Venstre møder Helle Thorning-Schmidts urigtige oplysninger til gengæld hård kritik. Politisk ordfører Peter Christensen sætter spørgsmålstegn ved, om Helle Thorning-Schmidt kan fortsætte som formand.
»Hun er endnu engang blevet taget i af fifle med tingene, og så bør Socialdemokraterne vel tage op til overvejelse, om man ønsker at hun skal blive siddende som leder af partiet«, siger han til Ekstra Bladet.
Dansk Folkepartis skatteordfører Mikkel Dencker har gjort det klart, at han vil rette henvendelse til skatteminister Troels Lund Poulsen (V) for at få en vurdering af, om Helle Thorning-Schmidt har brudt loven.
Tavs fagbevægelse
Ifølge Troels Mylenberg er det store spørgsmål nu, om Helle Thorning-Schmidt kan blive statsminister med skattesagen hængende over hovedet.
»Hun har løjet over for en myndighed, som hun selv skal være øverste myndighed over, hvis hun bliver statsminister. Den her sag trækker ned på alle parametre i hendes karakterbog, og hun var langt tættere på at være statsminister i går (i forgårs, red.), end hun er i dag (i går, red.)«.
Information forsøgte i går forgæves at få kommentarer til Helle Thorning-Schmidt ageren fra fagbevægelsen. Men hverken HK, FOA og LO ønskede i går at kommentere sagen


