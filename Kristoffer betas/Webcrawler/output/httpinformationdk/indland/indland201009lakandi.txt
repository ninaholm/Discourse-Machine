LA-kandidat hylder liberale diktaturer
Ole Birk Olesen, der er ny kandidat for Liberal Alliance, er tiltalt af liberale diktaturer som Hong Kong og Dubai, hvis økonomiske overflod vidner om den frie markedsøkonomis fortræffeligheder


I går kunne Liberal Alliance præsentere et nyt hold af folketingskandidater, som skal bortvaske minderne om partilederen Anders Samuelsens fiasko med de såkaldte storbytosser i Ny Alliance. Der er tale om et hold 'kendte ukendte', hvilket dækker over etablerede navne som Simon Emil Ammitzbøll og nye ansigter som Berlingske-bloggeren Anne Sophia Hermansen og kuglestøderen Joachim B. Olsen, der i mindre grad er kendt for sine politiske synspunkter end for sine bedrifter som sportsmand og 'Vild med Dans'-deltager.Andre af kandidaterne er imidlertid kendt som fyrige samfundsdebattører. Deriblandt Ole Birk Olesen, der er redaktør for det liberalistiske borgerlige nyhedsmagasin 180 Grader. I en leder skriver han i rosende vendinger om liberale diktaturer som Dubai og Singapore, som han foretrækker frem for planøkonomiens fortrædeligheder. For at underbygge sin overbevisning om liberalismens velsignelser henviser den nyslåede folketingskandidat til økonomisk spirende smørhuller i afkroge af verden som eksempelvis kolonistaten Hong Kong og Dubai.I et svar til en ihærdig kritiker i lederens kommentarfelt erkender Ole Birk Olesen, at han ikke er fuldstændigt oplyst, hvad angår de fremhævede mønsterlande, men at det ikke spiller nogen større rolle: »Ang. Dubai så kender jeg ikke landet til bunds, men jeg tror nu alligevel godt, at jeg tør sige, at hvis der lå et dansk 'Dubai' i det fynske øhav, så ville jeg formentlig flytte dertil.«– Skal Danmark tage ved lære af Dubai?»På nogle punkter, men jeg er også senere blevet gjort opmærksom på, at Dubai har nogle problemer,« siger Olesen til Information med henblik på golfstatens intolerante syn på homoseksualitet og notorisk ringe arbejdsvilkår for importeret arbejdskraft.»Men de har en erhvervsudvikling, der er meget mere gunstig end i Danmark. Meget højere vækst. Men det betyder ikke, at man skal overse dårlige forhold for fremmedarbejdere.«I Singapore er homoseksualitet forbudt ved lov. I Dubai straffes bøsser med døden. De kritisable forhold fylder imidlertid ikke meget i lederen, der først og fremmest argumenterer for, at kombinationen af en stærk mand og en fri markedsøkonomi kan udrette mirakler for et lands økonomiske vækst.»Andre bystater i verden har oplevet tilsvarende velstand uden at være styret af fremmede magter, men stadig ved at have en magtfuld mand med liberale tilbøjeligheder, som ikke behøvede at tage hensyn til folkestemninger, i spidsen. Singapore, Monaco og Dubai er eksempler på det.«– Ville Danmark være bedre hjulpet med Anders Samuelsen som liberal diktator?»Det skriver jeg udtrykkeligt i lederen, at han ikke skal være. Jeg synes demokrati er en udmærket opfindelse«, siger Birk Olesen, der også tager afstand fra diskrimination af homoseksuelle.»Lederen skal vise, at der er et eller andet, der virker i liberale ideer, der gør, at selv de steder, hvor der ikke er et ordentligt demokrati, der fungerer det liberale bedre end i de samfund, hvor det er socialister, der sidder ved magten«.Let at komme på støttenAt der er noget, der virker i liberalismen, er et synspunkt, der udfoldes i Ole Birk Olesens bog Taberfabrikken. I bogen tilskriver Ole Birk Olesen velfærdssamfundet ansvaret for en selvforøgende hær af mennesker på overførselsindkomster.»Det er blevet for let at komme på overførselsindkomst og der er for lidt fokus på de krav, der skal stilles«, siger Ole Birk Olesen til Information.For at modvirke denne tendens argumenterer han i sin bog for, at velfærdsydelserne skal skrues tilbage til et niveau, der svarer til niveauet i 1960. Dermed går han længere med sine reformønsker for velfærdsstaten end de officielle signaler fra Liberal Alliance.»Det er ikke Liberal Alliances politik«, siger Ole Birk Olesen med henvisning til forslaget om at skrue ydelsesniveauet tilbage til niveauet i 1960. »Men når man går ind i sådan et parti her, forpligter man sig på at arbejde for nogle fælles holdninger. Jeg har de synspunkter, jeg altid har haft.«Og ifølge de synspunkter er der behov for en omfattende opgør med den danske velfærdsstat, som ifølge Ole Birk Olesen bidrager til klientgørelse og ligefrem bidrager til at øge antallet af sociale problemer: »Med velfærdsstaten ville man afskaffe en række sociale problemer. I stedet har man gjort de sociale problemer større på en række områder på grund af velfærdsstaten.«– Men velfærdsstaten skal trods alt bevares?»Ikke som den ser ud nu.«
