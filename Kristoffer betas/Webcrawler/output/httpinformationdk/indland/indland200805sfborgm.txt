SF-borgmester genvalgt
SF-medlemmerne i København vragede udfordreren og genvalgte Bo Asmus Kjeldgaard som spidskandidat


 Trods flere SF-kendissers åbne opbakning til modstanderen, valgte et knebent flertal af de københavnske SF-medlemmer i går børne- og ungdomsborgmester, Bo Asmus Kjeldgaard, som partiets spids- og borgmesterkandidat. 52,5 procent af de i alt 1.398 medlemmer, der stemte, pegede på Kjeldgaard.
Den 50-årige cand.scient.pol. fra Vestjylland bliver dermed den, der til kommunalvalget næste år skal søge at maksimere SF's store fremgang i hovedstaden.
"Vi står historisk stærkt," bedyrede Kjeldgaard og talte videre om visionerne for en stærkere folkeskole, et bedre miljø og en bedre indsats over for fattigdom.
Til Information karakteriserede han valgkampen som 'god og sober' - på trods af, at bl.a. partiets næstformand Jakob Nørhøj og fem ud af syv medlemmer af SF's gruppe på rådhuset åbent valgte at støtte den langt mere kendte Anne Baastrup.
"Der har været meget snak om en kendthedseffekt, hvor en eller anden forsker i starten af valgkampen udtalte, at Anne er mere kendt, end jeg er. Og det er hun da også på landsplan. Men folk i Kø-benhavn kender også mig," siger Bo Asmus Kjeldgaard, der tror, at hans støtter især er at finde blandt de partimedlemmer, der er aktive i København.
Gruppen skal fungere
- Du står i en situation, hvor et overvældende flertal af din gruppe i borgerrepræsentationen valgte at støtte din modstander. Hvad skal der ske i gruppen nu?
"Vi skal have den gruppe til at fungere, og det vil der også være meget bedre be-tingelser for nu, hvor jeg har et klart politisk mandat fra partiet," siger Kjeldgaard.
Han har været borgmester i København siden 1998. Tid-ligere har han været ansat som ministersekretær for daværende kulturminister Jytte Hilden (S), og tre år før han blev borgmester, blev han sekretariatsleder for Rytmisk Musikkonservatorium.


