Jurister: Rønn tilsidesatte pligt til at vejlede i sag om statsløse
I dag skal Integrationsministeriet forklare sig i sagen om ulovlig sagsbehandling af statsløse.  Eksperter slår på forhånd fast, at ministeriet tilsidesatte sin pligt til at informere borgerne  om deres rettigheder, da man undlod at orientere statsløse om deres ret til statsborgerskab


 Det er et klart brud på vejledningspligten, at Integrationsministeriet har undladt at orientere om statsløses særlige ret til statsborgerskab. Det vurderer eksperter i forvaltningsret, efter Information har afdækket, hvordan ministeriet frem til forrige uge har forsømt at informere om de statsløses konventionsbeskyttede rettigheder i vejledninger, cirkulærer og på sin hjemmeside, selv om ministeriet beviseligt har kendt alt til de statsløses retskrav.
»Det er et voldsomt brud på vejledningsforpligtelsen, ministeriet her har begået,« siger lektor i forvaltningsret ved Aalborg Universitet Sten Bønsing. »Der er mange og detaljerede oplysninger på ministeriets hjemmeside, og derfor må man som borger gå ud fra, at alle relevante informationer er med. Ellers er hjemmesiden mere en vildledning end en vejledning.«
I januar 2010 orienterede integrationsminister Birthe Rønn Hornbech Folketingets indfødsretsudvalg om, at statsløses ansøgninger om statsborgerskab nu ville blive behandlet i overensstemmelse med FN-konventionen om statsløshed og FN's Børnekonvention, hvor de tidligere var blevet behandlet efter de almindelige retningslinjer.
Som Information har afdækket, betød det i realiteten, at ministeriet i årevis har givet ulovlige afslag på statsborgerskab til statsløse unge.
Men orienteringen af udvalget viser også, at integrationsministeren og hendes departement i hvert fald siden januar 2010 har været opmærksom på de to konventioners betydning for statsløse. Alligevel var det først, da Information i januar 2011 afdækkede sagen, at ministeriet lagde en orientering om de statsløses rettigheder ud på sin hjemmeside.
'Alvorlig forsømmelse'
»Ministeriet var altså i januar 2010 med 100 procents sikkerhed opmærksom på, at der var et sæt rettigheder for statsløse borgere. Det vil sige, at det er en voldsom lang reaktionstid, ministeriet har brugt,« vurderer Sten Bønsing.
Professor Claus Haagen Jensen fra Copenhagen Business School er enig.
»Det er en alvorlig forsømmelse, fordi det har stor betydning for de statsløse, at de har de oplysninger. Man må spørge sig selv, hvornår de statsløse var blevet orienteret, hvis pressen ikke havde rodet op i sagen,« siger han.
Også professor i forvaltningsret ved Københavns Universitet Carsten Henrichsen mener, Integrationsministeriet har tilsidesat sin vejledningspligt.
»Hvis et ministerium vedgår, at dets retsopfattelse har ændret sig, så er det en fejl, at man ikke oplyser om den ny retsopfattelse på hjemmesiden,« siger han. »Når en myndighed oplyser om sin praksis på hjemmesiden, så skal oplysningerne være fyldestgørende.«
Eksperterne er enige om, at myndigheders oplysningspligt hører til i den bløde del af forvaltningsretten.
»Men inden for den type af sager er det et voldsomt eksempel. Det er nærmest helt vildt, at man er så opmærksom på, at man har administreret forkert, uden at man så tager konsekvensen og vejleder borgerne korrekt,« siger Sten Bønsing.
Diskret placering
Selv om Integrationsministeriet efter Informations afdækning nu har lagt oplysninger om statsløses rettigheder ud på sin hjemmeside, nøjes ministeriet med at orientere om det særlige retskrav på en separat side, som man kun finder, hvis man opdager linket, der er placeret i bunden af en række links på hjemmesidens venstre side.
Under den generelle vejledning 'Statsborgerskab - hvordan kan jeg blive dansk statsborger?' oplyser ministeriet fortsat ikke om de relevante konventioners betydning for statsløse unge, ligesom ministeriet på siden 'Hvilke betingelser skal jeg opfylde?' undlader at nævne, at statsløse unge ikke skal opfylde de krav, der oplistes på siden - selv om ministeriet vel at mærke nævner de øvrige grupper af ansøgere, der er fritaget for kravene, som for eksempel svensk- og norsktalende, der ikke behøver dokumentere sprogkundskaber.
Ligeledes ligger der forsat den samme udgave af den såkaldte 'Ansøgningspakke' til statsborgerskab på ministeriets hjemmeside som tidligere. Den indeholder en vejledning samt cirkulæreskrivelsen om statsborgerskab, men ingen af stederne fremgår det, at unge statsløse mellem 18 og 21 har krav på statsborgerskab uden om de almindelige betingelser.
En vis tradition
Det er ikke første gang, Integrationsministeriet er blevet kritiseret for mangelfuld oplysning om borgernes rettigheder. Som det fremgår af faktaboksen har Folketingets Ombudsmand i 2006, 2007, og 2008 kritiseret ministeriet for at have tilbageholdt oplysninger om rettigheder på udlændingeområdet. Og hver gang har ombudsmanden specifikt bemærket, at vejledningen på ministeriets hjemmeside var ufuldstændig.
Når det kommer til sager om statsborgerskab, er ombudsmanden imidlertid sat ud af spillet. Han skal nemlig alene kontrollere den statslige forvaltning og ikke Folketinget, og da indfødsret ifølge grundloven gives ved lov, kategoriseres Integrationsministeriets behandling af sager om statsborgerskab som sekretariatsbetjening af Folketinget - hvad der er helt unikt i den danske administration.
Integrationsminister Birthe Rønn Hornbech afviser fortsat at kommentere sagen om de statsløse unge over for Information. I dag skal den undersøgelse af hendes ministeriums konventionsstridige sagsbehandling færdiggøres. Rønn igangsatte undersøgelsen, da Information gennem fire dage havde afdækket sagen om de statsløse.


