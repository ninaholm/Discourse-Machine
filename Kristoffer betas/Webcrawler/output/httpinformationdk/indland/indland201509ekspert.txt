Eksperter: Mangel på arbejdskraft er overdrevet
Arbejdsgiverne frygter mangel på arbejdskraft, men antallet af nyuddannede ledige er stadig dobbelt så højt som før krisen. Arbejdsmarkedsforskere appellerer til, at virksomhederne tager aktivt ansvar for de nyuddannede


 Hver syvende nyuddannet er ledig mindst et halvt år efter endt uddannelse. Dermed er ledigheden blandt de nyuddannede stadig dobbelt så høj som før krisen, viser en ny analyse fra Arbejderbevægelsens Erhvervsråd (AE).
Alligevel har Dansk Industri (DI) og Dansk Arbejdsgiverforening (DA) de seneste måneder været ude og advare om mangel på arbejdskraft og samtidig opfordret til arbejdsmarkedsreformer. Men det billede er overdrevet, når antallet af ledige nyuddannede inden for alle fag er så højt, mener flere arbejdsmarkedseksperter.
»Når der er så mange nyledige veluddannede unge, hvad er så problemet? Hvis det er et kvalifikationsproblem, så må virksomhederne selv påtage sig at klæde de unge på, for der er stadig masser af varer på hylderne,« siger Flemming Ibsen, der er professor i arbejdsmarkedspolitik på Aalborg Universitet.
Chefanalytiker i AE Mie Dalskov Pihl peger på, at selv om den generelle ledighed falder, så risikerer man at overse, at de nyuddannede stadig kæmper med at få fodfæste.
»Hvis vi fortsat skal have fremgang på arbejdsmarkedet, så er det vigtigt, at virksomhederne er opmærksomme på, hvor mange nyuddannede, der er at tage af i alle brancher, inden de taler om mangel på arbejdskraft,« siger Mie Dalskov Pihl.
Virksomhedernes ansvar
Også professor Bent Greve fra Roskilde Universitet mener, at det er job og efterspørgsel, der mangler, og ikke arbejdskraft, selv om der få steder i landet kan være problemer med at tiltrække kvalificeret arbejdskraft.
»Man skal passe på med ikke at overdrive betydningen af mangel på arbejdskraft,« siger Bent Greve og kalder det et klassisk paradoks.
»Meget forenklet så handler det om, at et job ikke er blevet besat. Det kan være udtryk for, at de ledige ikke vil flytte, men det kan også være udtryk for, at virksomheden ikke kan finde en med 10 års erhvervserfaring i det her speciale, men virksomhederne vil jo godt kunne bruge mange af de nyuddannede, og de har et ansvar for at bringe deres kompetencer i spil og selv tage sig af de mere specifikke behov for videreuddannelse,« siger Bent Greve, der ikke mener, tiden er til nye reformer på arbejdsmarkedet.
Fra DI’s side er holdningen klar: Uddannelsessystemet har i årevis uddannet helt skævt i forhold til arbejdsmarkedets behov. Statistikkerne viser dog, at også dimittendledigheden blandt ingeniører, it-folk og naturvidenskabsfolk er markant højere i dag end i årene 1994-2007 før krisen.
»Udfordringen er, at danskerne er meget lidt mobile i forhold til, hvad man kunne forvente i så lille et land,« siger Charlotte Rønhof, underdirektør i DI, med henvisning til, at ledigheden især omkring universitetsbyerne er høj, mens der andre steder i landet mangler arbejdskraft.
Derudover kan nyuddannede langtfra dække behovet for specialiseret arbejdskraft, påpeger Charlotte Rønhof: »Den findes ikke altid i Danmark. Sådan er det bare, men nyuddannede er langtfra så dygtige, at de kan dække det behov«.
Flemming Ibsen mener dog, at virksomhederne lynhurtigt kan få specialister fra udlandet via EU og den såkaldte fast track-ordning. Men mangel på specialister få steder i landet er ikke det samme som mangel på arbejdskraft, påpeger han.
»Det er spin fra arbejdsgivernes side at råbe op om mangel på arbejdskraft, nærmest inden vi er ude af krisen, og kalde på politiske reformer af dagpengesystemet. Når der er ledig kvalificeret arbejdskraft, og man er tilhænger af markedskræfterne, så kan man jo prøve at sætte lønnen op der, hvor man geografisk har problemer med at tiltrække arbejdskraft,« siger Flemming Ibsen.
Stillinger ikke opslået
Ifølge Styrelsen for Arbejdsmarked og Rekruttering har over halvdelen af de virksomheder, der mangler medarbejdere, enten ikke slået stillingerne op på Jobnet eller kontaktet et jobcenter eller en a-kasse. Heller ikke Beskæftigelsesministeriets nye hotline for hjælp til rekruttering har haft travlt: 20 henvendelser om 71 job er det blevet til på knap et år.
Charlotte Rønhof erkender, at der kan være virksomheder, der ikke bruger de rigtige kanaler til at finde kvalificerede medarbejdere.
»Selvfølgelig skal det være sådan, at hvis man har ledige stillinger, så skal man slå dem op. Hvis man plejede at slå stillingen op i avisen, så virker det måske pludselig ikke længere, så det handler også om, at vi bruger de forkerte kanaler til jobsøgning,« siger Charlotte Rønhof.
Mie Dalskov Pihl fra AE mener, at arbejdsgiverne har været vant til at vælte sig i ivrige ansøgere, og den tendens er måske at ved vende: »Det er paradoksalt, at man melder om mangel på arbejdskraft og så ikke slår stillinger op. Måske arbejdsgiverne også skulle sænke ambitionsniveauet, hvis de ikke kan få den rigtige, og tilbyde mere læring på jobbet, for det er jo meget nemt at kræve, at de jobsøgende skal kunne det hele, når de starter.«  
Flemming Ibsen mener ikke, at samspillet mellem jobcentre og virksomheder er optimalt. Og det går begge veje.
»Men spørgsmålet er, hvad det reelle problem er. Virksomhederne kan jo prøve de ledige af i virksomhedspraktik og løntilskudsjob, og vi har små omkostninger til at ansætte og hyre folk i Danmark pga. flexicurity-modellen, og det indikerer, at arbejdsgiverne burde prøve flere af og selv bidrage til at lære dem op, for de unge kan jo ikke lære alle specialistfunktioner ude på uddannelserne,« siger Flemming Ibsen.
Charlotte Rønhof mener, der foregår masser af efteruddannelse på virksomhederne, men der er kvalifikationer, som man ikke kan lære de ledige op til.
»Hvis du står og mangler en stærkstrømsingeniør, så kan du ikke bare tage en anden ingeniør, men i mange job kan man sagtens substituere. Det, der driller arbejdsgiverne, er de mange nye uddannelser, for det er svært at ansætte en, man simpelthen ikke aner, hvad kan, men selvfølgelig er der også en vis konservatisme i, hvem virksomhederne leder efter,« siger Charlotte Rønhof.

