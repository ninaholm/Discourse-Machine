EU-afstemning afgør Foghs chance for EU-post
Socialdemokraterne finder det tidsmæssigt urealistisk at gennemføre de EU-stemninger til efteråret, der vil bane vejen for en EU-toppost til Fogh


 EU's første præsident skal leveres af et land, der er medlem af EU's økonomiske samarbejde - den fælles valuta, euroen. Så klar var meldingen fra den franske Europaminister, Jean-Pierre Jouyet, for bare tre uger siden.
Men ifølge Ekstra Bladet i går ligger der alligevel en køreplan klar i både Statsministeriet og Finansministeriet, hvor man forventer, at Fogh trækker sig fra dansk politik allerede inden nytår.
Men den plan har Socialdemokraterne ikke til sinds at bidrage positivt til i form af hurtige EU-afstemninger. 
Medlem af Europa-Parlamentet Kim Andersen (S) har svært ved at forestille sig, at de danske forbehold sættes til afstemning allerede til efteråret. 
"Hvis det eneste argument er, at Fogh vil have en toppost, er svaret nej," siger han.
Ifølge Kim Andersen er det mere realistisk at få en eller flere afstemninger i slutningen af 2009 eller begyndelsen af 2010:
"Det vigtige er, at vi får afstemninger, der munder ud i, at Danmark kommer helt og fuldt med i EU-samarbejdet, og her kan vi ikke tage hensyn til, at Anders Fogh Rasmussen har andre jobplaner," siger han og peger på, at debatten om, hvorvidt de fire forbehold skal til afstemning sammen eller hver for sig, fortsat udestår.
Desuden arbejdes der på en udredning, der skal belyse konsekvenserne af de danske forbehold i forhold til Lissabon-traktaten (den i 2005 nedstemte EU-forfatning, red.) 
Den udredning ventes først færdig til sommer, hvorpå debatten om de danske afstemninger kan begynde.
Den første vinder ikke
EU-ekspert Marlene Wind fra Københavns Universitet peger på, at netop ØMU-forbeholdet er den største sten på vejen for Fogh.
"Det er det mest afgørende forbehold, set med de andre landes øjne. Og sandsynligheden for, at der kommer en afklaring på ØMU'en i efteråret er minimal," siger hun og anslår, at en afstemning om retsforbeholdet er efterårets mest realistiske scenario.
Udover posten som formand/præsident for EU skal der vælges formand for Ministerrådet samt en fast repræsentant for EU's udenrigs- og sikkerhedspolitik. 
Ifølge Reuters kan fordelingen af posterne ske som en samlet pakkeløsning allerede efter EU-topmødet i Bruxelles til oktober, hvilket vil være et halvt år før forventet. 
Og mens den franske præsident tidligere har peget på den danske statsminister som et oplagt bud på en formand, så er gamle EU-kendinge som Luxembourgs ministerpræsident, Jean-Claude Juncker, samt EU's udenrigspolitiske koordinator, Javier Solana, og briternes tidligere premierminister Tony Blair også i spil. 
Sidstnævnte repræsenterer dog en nation, som hverken er medlem af Schengen-aftalen eller det økonomiske samarbejde, hvilket ifølge Marlene Wind gør det svært for Blair at få den nødvendige opbakning.
"Ofte ender man med en kompromiskandidat, når en sådan post skal besættes. Sådan en kandidat er Fogh," siger hun og understreger, at den gode danske økonomi tæller på plus-siden, mens altså især euro-forbeholdet trækker nedad. 
"Men Jean-Claude Juncker er også en mand, mange vil have. Desuden er det ikke altid godt at være det navn, der bliver nævnt først," siger hun om Foghs angivelige planer.
Samme vurdering kom fra Jean-Pierre Jouyet i februar, da han afviste at lege navneleg.
"Enhver, der kender den europæiske historie, ved, at de, der starter for tidligt, aldrig bliver valgt," sagde han.
Regeringen har foreløbig fået opbakning fra oppositionen til, at de danske forbehold skal til afstemning i indeværende valgperiode.


