Nyrup-regeringens skattepolitik havde lukket hullet i statskassen
VKO tømte statskassen, lyder det fra EL efter ny opgørelse over udviklingen i skatter og afgifter. Vi har gjort Danmark til et mere konkurrencedygtigt land, lyder det modsat fra Venstre


 
	Et årti, efter VK-regeringen kom til magten, viser en ny opgørelse, at der i dag havde været overskud på den offentlige sektors saldo, hvis Nyrup-regeringens skatte- og afgiftspolitik var fortsat.

	Skatteminister Holger K. Nielsen (SF) oplyser således i en opgørelse til Folketingets finansudvalg, at »effekten af at fastholde den overordnede skattestruktur, der var gældende i 2001« sidste år ville have været et merprovenu på 14 milliarder kroner.

	Nærlæser man tallene, viser det sig dog, at det reelle merprovenu ville have været 56 milliarder kroner, hvis der tages højde for svingningerne i pensionsafkastbeskatningen, som i 2012 var på 42,9 milliarder kroner mod kun 0,6 milliarder i 2001 (uagtet at reglerne ikke er ændret i perioden).

	Til sammenligning var underskuddet på den offentlige saldo, eller forskellen mellem indtægter og udgifter, sidste år på 75,4 milliarder kroner, mens SRSF-regeringen skønner, at underskuddet i år bliver på 23 milliarder kroner. Enhedslistens skatteordfører, Frank Aaen, mener, at opgørelsen afslører, at den nuværende anstrengte offentlige økonomi er et politisk valg – og ikke en nødvendighed.

	EL: VK tømte statskassen

	»Vi snakker om noget, som ligner den offentlige sektors underskud. Så selv i krisen kan man sige, at underskuddet i virkeligheden skyldes politiske beslutninger om at sænke skatterne i Danmark. Havde vi opretholdt et uændret skatteniveau som i 2001, så havde det slet ikke været nødvendigt at øge statsgælden. VKO har på den måde tømt statskassen ved ufinansierede skattelettelser,« siger Frank Aaen.

	Skatteministeren understreger i opgørelsen, at der siden 2001 har været flere ændringer, som blandt andet betyder, at indtægterne i dag har forskellige betegnelser.

	Derfor sammenligner Holger K. Nielsen udelukkende de overordnede kategorier og altså indirekte skatter, direkte skatter samt ejendomsværdiskatten. Og så forklarer skatteministeren, at opgørelsen ikke tager hensyn til, at »en ændring i skattestrukturen påvirker skattegrundlagene«.

	Eller sagt med andre ord: Om de lavere skatter for eksempel får folk til at arbejde mere og dermed faktisk betale mere i skat.

	Det mener i hvert fald Venstres skatteordfører, Torsten Schack Pedersen:

	»Opgørelsen er jo et godt bevis på, at vi havde et skattestop, da vi var ved magten. Og at vi ikke alene fik sat en stopper for skatternes evindelige stigninger – men at vi også sænkede skatter og afgifter. I stedet for som i 1990’erne bevidstløst at køre videre med at hæve skatter og afgifter, så gik vi på nogle strækninger den anden vej. Det har været med til at gøre, at Danmark er blevet et mere konkurrencedygtigt land, hvilket med garanti har haft betydning i forhold til vores beskæftigelse og konkurrenceevne«.

