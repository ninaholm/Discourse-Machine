Asylbørn slås med massive problemer
Psykiske problemer plager næsten alle de irakiske børn, hvis familier står til udvisning fra Danmark. Kun to børn er i behandling. Omsorgssvigt siger overlæge


 Tanker om selvmord, depression og stemmer i hovedet. Det er hverdagen for langt størstedelen af de afviste irakiske asylbørn, der befinder sig i Danmark.
20 ud af de i alt 21 børn, hvis familier står til udvisning fra Danmark, har således svære psykiske problemer, viser en ny undersøgelse. Flere af børnene i undersøgelsen levede sammen med deres familier og flere andre afviste irakiske asylsøgere i Brorsons Kirke, som politiet i august sidste år ryddede.
»De er meget præget af at have levet under så stressende, belastende og angstfyldte omstændigheder, som de har,« siger speciallæge i børnepsykiatri Lene Lier, som er blandt de ni forfattere, der står bag undersøgelsen.
Kun to ud af de 20 børn med psykiske problemer er i behandling, og det bekymrer formanden for Børne- og Ungdomspsykiatrisk Selskab i Danmark, ledende overlæge Jan Jørgensen.
»Det er omsorgssvigt grænsende til menneskeforagt at undlade at hjælpe børn i så stor nød og lidelse. Jeg skammer mig på det danske samfunds vegne,« siger han til Ugeskrift for Læger.
Hans holdning deles i Lægeforeningens Etiske Udvalg, hvor formand Poul Jaszczak kalder det »uhyggeligt, at vi stadig ikke har løst det her problem«. Han henviser til, at flere politikere ved en tidligere undersøgelse har lovet, at asylbørnene ikke skulle tage skade.
»Derfor kan jeg kun udtrykke stor skuffelse over, at politikerne ikke har gjort noget ved sagen,« siger Poul Jaszczak til Ugeskrift for Læger.
Ældre børn hårdest ramt
Undersøgelsen er foretaget frivilligt af ni klinikere indenfor børne- og ungdomspsykiatrien. Det er sket, efter at organisationerne Børns Vilkår og Børnerådet i forbindelse med rydningen af Brorsons Kirke efterlyste en børnesagkyndig undersøgelse.
Tendensen hos de irakiske asylbørn er, at jo ældre børnene bliver, desto større psykiske problemer får de. Det bekymrer speciallæge Lene Lier.
»Det har været meget slående, at børnene får det værre og værre, jo ældre de bliver,« siger Lene Lier.
»De sidder ovre i skolen og forsøger at fastholde, hvad det er, der foregår, men de kan ikke. Og hvis ikke man kan magte almindelig skolegang, så er det jo meget få muligheder, man har fremover,« siger hun. ritzau

