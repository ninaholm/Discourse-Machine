Eksperter: Gennemsigtigheden bør øges
I Danmark bruger vi årligt 115 milliarder kr. på sundhedsvæsnet, men det er ofte uklart for borgerne, hvordan pengene bliver fordelt. Eksperter savner større gennemsigtighed


 Skal vi indføre ny dyr kræftmedicin eller lade være? Skal vi operere flere eller færre svært overvægtige på statens regning?
En del af de nødvendige til- og især fravalg af ny medicin og behandling i det danske sundhedsvæsen bliver ikke lagt klart frem for borgerne – og derfor er det svært at se, hvem der har ansvaret for beslutningerne.
Det mener et flertal af eksperter i sundhedsvæsnet, som Information har talt med.
Samtidig mener 10 ud af 12 sundhedsøkonomer, etikere og læger, at man bør arbejde hen imod øget gennemsigtighed på alle områder i det danske sundhedsvæsen, der hvert år koster 114,7 mia. kroner ifølge Danske Regioner og Kommunernes Landsforening.
»Befolkningen er klar over, at der er garantier for udvalgte sygdomme, men den afledte konsekvens i forhold til andre sygdomsgrupper tror jeg hverken er kendt eller erkendt i den brede befolkning. Mangel på åbenhed skaber grundlag for myter,« siger Knut Borch-Johnsen, der er læge og forskningsleder for Forskningsinitiativ for Kvalitet i Sundhedsvæsnet på Syddansk Universitet.
De uklare fravalg af behandling skader patienterne, mener Mickey Gjerris, der er formand for en arbejdsgruppe i Det Etiske Råd, som netop undersøger prioriteringer i sundhedsvæsnet.
Udtryk for mistillid
»Ideen om at beskytte patienter ved at holde valg og fravalg om deres sundhed hemmeligt er i bund og grund at udtrykke mistillid til menneskers dømmekraft,« siger Mickey Gjerris.
Hos Patientforeningen Danmark mærker man tydeligt konsekvensen af de ugennemsigtige til- og fravalg.
»Vi oplever mange patienter, som ikke ved, hvor de skal klage – og det er også ofte svært at gennemskue. I værste fald kan det være, at patienterne pakker sammen og dropper at klage, fordi det er for uigennemskueligt,« siger Torben Gudmundsson, næstformand i Patientforeningen Danmark.
Skjulte prioriteringer
På hospitalerne skaber den manglende gennemsigtighed også problemer.
Ifølge formanden for Overlægeforeningen, Anja Mitchell, er resultatet af de uklare til- og fravalg, at borgere ikke kan placere ansvar, hvis de vil klage over en op- eller nedprioritering i sundhedsvæsnet.
»Borgeren skal kunne se, om prioriteringen er baseret på en politisk beslutningsproces, hvor de folkevalgte har inddraget lægefaglig viden og tager ansvar for beslutningen. Når politikerne ikke træffer beslutninger om at prioritere, efterlader man læger til skjulte prioriteringer, når ressourcerne er knappe,« siger overlæge Anja Mitchell.
SF’s sundhedsordfører Jonas Dahl erkender, at en del af til- og fravalgene i sundhedsvæsnet er uklare for borgerne.
»Jeg er lydhør, hvis man kan skabe en større grad af gennemsigtighed på området,« siger han.

