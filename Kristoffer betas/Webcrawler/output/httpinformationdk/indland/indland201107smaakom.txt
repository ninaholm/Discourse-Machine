Små kommuner er positive over for pensionskasseskoler
Mens KL's formand afviser tanken om at lade pensionskasser finansiere nye skolebyggerier, er en række borgmestre mere positive. Alle 'krumspring' for at finde midler til nødvendige investeringer er nødvendige, siger Haderslev-borgmester
'Der er ikke nogen, der kan låne billigere end staten og kommunerne, så det vil betyde en merpris for skatteyderne, hvis vi vælger den model,' siger KL's formand, Jan Trøjborg, om PensionDanmarks tilbud om at investere i offentligt skolebyggeri.


 Formanden for Kommunernes Landsforening, Jan Trøjborg (S), afviser nu blankt tilbuddet fra de danske pensionskasser om at finansiere bygningen af nye skoler i kommunerne.
»Jeg er meget stor tilhænger af offentligt-private partnerskaber. Men når det kun er finansiering af byggeri, det drejer sig om, så har jeg svært ved at se fidusen i det,« siger Jan Trøjborg.
Tidligere på ugen tilbød formanden for PensionDanmark, Torben Möger Pedersen, i Information at investere pensionskroner i offentlige skolebyggerier i et partnerskab med kommunerne. Løsningen skulle dels give kommunerne adgang til eftertragtet finansiering af den store række af skoleomlægninger, som kommunerne er i gang med i disse år. Og dels skulle de »stordriftsfordele«, der ligger i, at samme pensionsselskab står bag en lang række forskellige skolebyggerier gøre det billigere at bygge.
Men Jan Trøjborg tror stadig, at løsningen vil blive for dyr.
»Der er ikke nogen, der kan låne billigere end staten og kommunerne  så der ville være en merpris for skatteyderne, hvis vi vælger den model,« siger han og henviser til, at Folketinget i stedet kan beslutte at udvide kommunernes låneadgang hos staten i stedet.
Men i en række mindre og mellemstore kommuner, som Information har talt med, er borgmestrene mere positive.
Intet på kistebunden
»Vores økonomi i kommunerne er sindssygt klemt i øjeblikket  og jeg er ikke mere hellig, end at hvis pensionkasserne kommer med en fornuftig måde at finansiere sådanne byggerier på, så er jeg åben over for det,« siger Haderslev-borgmester Jens Christian Gjesing (S).
Her er man i gang med en større omlægning af skolesystemet, hvor man dels nedlægger en række mindre skoler og i stedet samler alle overbygningselever i kommunen på tre-fire store skoler. Det vil de næste tre til fire år koste omkring 50 mio. kroner.
»Det har vi selvfølgelig en plan for. Men vi har ingen penge på kistebunden, så vi er i meget stor udstrækning nødt til at finde på alle mulige krumspring for at finde dem,« siger han.
I Frederikshavn har man allerede indgået et partnerskab med private leverandører om nyt skolebyggeri. Her er det kommunen, der bygger og ejer skolebygningen, men private, der står for drift og vedligeholdelse af den, fortæller Venstre-borgmester Lars Møller.
»Men hvis det havde været en mulighed at få finansiering fra pensionskasserne, da vi startede på det her, så ville vi helt klart have kigget på det,« siger han.
Ifølge Lars Møller er konkurrencedygtige priser på at låne penge af pensionsselskaberne det afgørende. Men det måles ikke kun på de renter, selskaberne opkræver.
»Hvis man kan lave investeringer, der gør, at vi sparer på længere sigt, så er det klart interessant,« siger han.
Også i Guldborgsund er borgmester John Brædder fra lokallisten Nyt Guldborgsund positiv. Her har man lukket en række skoler og har allerede besluttet udvidelser og renoveringer af de tilbageværende.
»Og så er vi ved at kigge på en større byskole. Men vi er begrænset i vores lånemuligheder, så hvis pensionskasserne har nogle muligheder for at gå ind i investeringer i dét, så er vi positive,« siger han.
I Esbjerg henviser Venstre-borgmester Johnny Søtrup til lånereglerne for kommunerne.
»Jeg er positiv over for tanken. Men som reglerne er i dag, så skal vi, når vi låner penge, typisk deponere et tilsvarende beløb  og så er det ikke altid lige så interessant. Så det afhænger meget af, hvilke renter og hvilke vilkår vi kan låne pengene til,« siger han.


