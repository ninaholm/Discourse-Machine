Dansk udlændingepolitik bliver svær at redde
Det bliver mere end almindeligt op ad bakke for Anders Fogh Rasmussen at gøre noget ved de huller, der i løbet af sommeren har vist sig i den danske udlændingepolitik. Mulighederne er begrænsede, og de andre EU-lande er trætte af Danmarks retsforbehold
Anders Fogh Rasmussen til åbningen af Danmarks første naturpark i Thy i weekenden. Forude venter en noget sværere opgave, når han skal forsøge at sikre Danmarks stramme udlændingepolitik i EU-sammenhæng.

Selv om Dansk Folkeparti i forhandlingerne om finansloven truer med at spænde ben for et nyt budget, hvis ikke regeringen kommer med et bud på, hvordan den vil sikre opretholdelsen af Danmarks stramme udlændingepolitik, så er det ualmindeligt svært for Anders Fogh Rasmussens at imødekomme kravet.Statsministeren har ellers lovet at tage ned til Kommissionen i Bruxelles og diskutere den såkaldte Metock-dom, der blev afsagt i juli og samtidig forsøge at få andre lande med på at ændre opholdsdirektivet.Men spørgsmålet er, om det ikke kun er spil for galleriet.I kølvandet på Metock-dommen er det blevet klart, hvor meget den danske udlændingepolitik reelt adskiller sig fra EU-reglerne. Ifølge en analyse i Ugebrevet Mandag Morgen i mandags er der en hel stribe ting, hvor Danmarks regler er strammere end EU-reglerne. Det gælder blandt andet 24-års-reglen, tilknytningskravet, reglerne for permanent ophold, regler ved skilsmisse og dødsfald, regler om passende bolig, forsørgerpligt, bankgaranti og en indvandrerprøve, Danmark vil indføre fra 2009.Det betyder, at der p.t. er to retstilstande for danske borgere. Én for dem, der vælger at blive familiesammenført i Danmark, og en anden for dem, der vælger at blive familiesammenført i et andet EU-land og derefter flytter hjem. Metock-dommen slog nemlig fast, at hvis man opholder sig i et andet land end sit eget, så gælder EU-reglerne, mens hvis man er i Danmark, så gælder de danske strengere regler, som ethvert land altid har lov til at lave.Begrænset manøvrerumNu skal Anders Fogh Rasmussen så forsøge at rette op på sommerens ballade, men hans manøvrerum i Bruxelles for at lukke det, danske politikere ser som et hul i den danske udlændingelov, er yderst begrænset.Han kan forsøge at ændre reglerne for den fri bevægelighed mellem EU-landene, men det er en af grundpillerne i det europæiske samarbejde. At forsøge at pille ved det, er en dødssejler i EU-regi, og det ved statsministeren. Det strider mod alle integrationstanker og tanker om et fleksibelt arbejdsmarked, og alle arbejdsgivere, der har arbejdskraft i flere lande, vil som de første råbe op om, hvordan EU's indre (arbejds) marked i så fald vil gå i stå.Foghs anden mulighed er at ændre EU-reglerne, så de kommer til at ligne de danske, men der er som sagt tale om utroligt mange regler, der er forskellige. Og det er meget svært at gå ind og få andre lande til at ændre regler, som kan få vidtrækkende konsekvenser for de millioner af mennesker, der er gift med folk fra lande uden for EU. Hvilken statsleder vil tage hjem og fortælle sine borgere, at man lige har gjort livet en hel del mere besværligt for dem?Tør statsministeren dog være så dristig, skal han også være klar til at få modspørgsmålet: Og hvad kan Danmark så give os?De skrappe danske regler for familiesammenføring betyder, at mange af Danmarks indvandrere tager til Sverige eller Tyskland for at blive gift. Derfor er det helt legitimt, at de lande spørger: Hvorfor skal vi hjælpe jer, når I sender jeres problemer videre til os?Vil Danmark stramme reglerne, vil der blive krævet, at vi smider retsforbeholdet ud og går aktivt ind og arbejder for en samlet europæisk indvandrerpolitik.Men som udlændingedebatten kører i øjeblikket, er det ikke en løsning, Fogh vil satse på. Og en europæisk indvandrerpolitik vil heller aldrig komme til at indebære en 24-års-regel eller et krav om en bankgaranti for at få en ægtefælle ind i EU. De andre lande vil måske nok være med til at diskutere stramninger i forhold til illegale indvandrere. Der var jo ti andre lande, der ligesom Danmark gjorde indsigelser mod Metock-dommen. Men selv om nogle vil stramme i forhold til illegale indvandrere, er der ikke mange, der vil gå med til at stille deres egne borgere ringere.Årelangt maskineriFoghs tredje mulighed er at forsøge at ændre opholdsdirektivet, så de skrappe danske regler gælder, når danskere vender tilbage til Danmark. Og det er den mulighed, han vil gå efter.Han vil selvfølgelig aldrig tage til Bruxelles og sige tingene så direkte, som beskrevet her. Han vil i diplomatiske vendinger snakke om, at opholdsdirektivet kan misforstås, og så vil jurister kigge på, hvad der kan gøres.Det vil tage månedsvis, og lykkes det at finde en ændringsmulighed, så vil mange alligevel se den som en begrænsning af den frie bevægelighed.Det vil gøre det meget svært at skabe det kvalificerede flertal i ministerrådet, der skal til for at ændre direktivet. Lykkes det imidlertid, skal ændringen derefter igennem Europa-Parlamentet, som først skal udskiftes til sommer, og som generelt er langt mere liberalt, når det gælder integration og respekt for det enkelte individ, end landene selv.Processen vil tage årevis. Den er op ad bakke og kan gå galt mange gange undervejs, men for Anders Fogh Rasmussen er det lettere end hans fjerde mulighed, som er at acceptere status quo. Gør han det, står han netop med et land, hvor borgerne har forskellige retstilstande afhængig af, om de har valgt at blive familiesammenført i Danmark eller et andet EU-land.Det er helt uholdbart i længden. Men det ser heller ikke ud til at være en løsning for ham at få Dansk Folkeparti og andre til at indse, at den danske udlændingepolitik simpelthen ikke er realistisk i EU-regi, hvis man skal undgå den situation.Statsministeren kan kun - set i lyset af de minimale chancer der er for at gøre noget ved Danmarks gennemhullede udlændingepolitik - håbe på, at Dansk Folkeparti med deres retorik ikke maler sig så meget op i et hjørne, at de bliver nødt til at vælte den regering, der sikrer deres indflydelse.
