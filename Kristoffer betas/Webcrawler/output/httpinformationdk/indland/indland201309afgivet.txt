’Har De afgivet oplysninger om Hans Engell?’
I går blev den tidligere Information-journalist Jørgen Dragsdahl afhørt af advokat Karoly Németh, hvis klient er historieprofessor Bent Jensen. Det blev en afhøring, der i en stadig mere bitter tone fløj over stok og sten …


 
	Hele formiddagens afhøring af journalist Jørgen Dragsdahl i går foregik for lukkede døre, hvor han dels af sin egen advokat Henrik Holm-Nielsen, dels af historieprofessor Bent Jensens advokat Karoly Németh blev afhørt på grundlag af de 32 fortrolige PET-dokumenter, der indgår i injuriesagens flere tusinde sider.

	Da dørene efter frokost omsider blev åbnet for tilhørere, blev Dragsdahl først af sin egen advokat bedt om at redegøre for sin økonomiske situation efter, at Jensen i januar 2007 i en stort opsat artikel i Jyllands-Posten havde beskrevet den tidligere Information-journalist som KGB-agent:»Min skattepligtige indtægt faldt fra ca. 300.000 til en tiendedel,« forklarede Dragsdahl, der i dag er på efterløn. Han henviste til, at Hjemmeværnsbladet, CS-bladet (fagblad for ansatte i Forsvaret, red.) og i en vis udstrækning også P1 efter Jensens »anklage« var holdt op med at bede om artikler og indslag.

	De manglende indtægtsmuligheder som følge af Jensen-artiklen har Dragsdahl brugt som afsæt for den injuriesag, han har rejst mod historieprofessoren.

	Netop dér tog Németh fat, da han gik i gang med sin afhøring af Dragsdahl. Den foregik i et rasende tempo, hvor Dragsdahl ofte ikke fik svaret færdig, før næste spørgsmål blev fyret af.

	– Bad De om en begrundelse, ville Németh gerne vide om Dragsdahls manglende jobmuligheder efter Jensens artikel i 2007.

	»Nej, der er grænser for, hvor langt man skal ydmyge sig,« svarede Dragsdahl og henviste til, at Jyllands-Posten inden offentliggørelsen havde omdelt en reklametryksag om Jensens artikel om Dragsdahl som KGB-agent til alle landets husstande.

	– Hvad har De gjort siden 2004 for at skaffe Dem et arbejde, så de ikke skulle være på offentlig forsørgelse, fortsatte Németh.

	»Jeg har haft arbejde på Europahøjskolen, indtil den gik konkurs.«

	– De har også arbejdet for forsvarsakademiet i Estland. Hvem var rektor, spurgte Németh.

	»Det var den danske brigadegeneral Michael H. Clemmensen.«

	– Er De bekendt med, at Clemmensen er blevet degraderet på grund af sine kontakter til Dem, fortsatte Németh.

	»Skal vi til at omtale PET-dokumenterne i et åbent retsmøde,« indvendte Dragsdahl og begyndte at forklare, at Clemmensen i en årrække havde været fast kommentator i Information, og at han var blevet opfordret dertil af den daværende forsvarschef.

	– Svar konkret i stedet for alle de fortællinger, vrissede Németh og henviste til, at PET-Kommissionenselv et bestemt sted havde omtalt, at Dragsdahl modtog fortrolige oplysninger fra Clemmensen.

	Her brød landsdommer Jon Fridrik Kjølbro ind og påpegede over for Németh, at PET-Kommissionen ikke nævner noget navn det pågældende sted.

	Men det lod ikke til at anfægte den spørgelystne advokat.

	– Har De modtaget militære oplysninger fra Simon Lunn (i en årrække generalsekretær for NATO’s parlamentariske forsamling, red.), fortsatte han.

	»Ja, det var hans opgave.«

	– Har det fået ansættelsesmæssige følger for ham, borede Németh.

	»Det har det ikke,« svarede Dragsdahl og begyndte at læse op fra en biografi om Lunn.

	– Svar ja eller nej! Er De klar over, at han har modtaget en tjenstlig advarsel, spurgte Németh.

	»Nej, det er nogle år siden, jeg har set ham.«

	– Ved De, om den pågældende helst ikke vil have kontakt med Dem, spurgte Németh, som dog hurtigt lod det emne falde.

	– Har De afgivet oplysninger om forsvarsminister Hans Engell under en rejse i Moskva?

	»Hvornår,« svarede Dragsdahl.

	– Er De overhovedet i tvivl om hvornår, spurgte Németh og gentog sit spørgsmål.

	»Ikke mig bekendt.«

	– Har De modtaget betaling fra den russiske ambassade?»Absolut nej.«

	– Har De modtaget betaling for artikler?

	»700 kr. for én artikel til Moscow News.«

	På denne staccato-agtige facon kørte Németh på i en time og et kvarter, indtil han pludselig sagde: Ikke flere spørgsmål.

	Mandag fortsætter injuriesagen, og der er domsafsigelse den 25. oktober.

