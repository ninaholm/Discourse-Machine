'Som om alle andre var bedre end mig'
Susanne kunne ikke realisere sin drøm om at blive politibetjent, fordi Integrationsministeriet gentagne gange behandlede hendes ansøgning om at blive dansk statsborger ulovligt


 I går begyndte Susanne på et forberedelseskursus, der skal gøre hende klar til Politiskolens optagelsesprøve.
Hvis Integrationsministeriet ikke havde givet hende afslag på statsborgerskab på ulovligt grundlag, kunne hun være begyndt to år tidligere.
»Jeg har i rigtig mange år gerne villet gøre en forskel. Jeg har altid sagt, at jeg ville søge ind ved politiet. Selv om jeg så ikke kom ind, ville jeg have det godt med, at jeg havde prøvet,« forklarer Susanne. »Men jeg vidste jo godt, at det ikke kunne blive til noget, når jeg ikke var dansk statsborger. Så jeg havde egentlig opgivet.«
På politistationen i Aabenraa, hvor Susanne mødte op den 25. april 2007 for at indgive ansøgning om dansk statsborgerskab, vidste de ikke, at hun som statsløs palæstinenser født i Danmark havde et særligt krav på dansk statsborgerskab. Alligevel mente overassistenten, der tog sig af Susanne sag, at ansøgningen måtte være en formsag.
»Jeg fik at vide, at når jeg var født her og havde min skolegang, så blev det ikke noget problem. Og så tænkte jeg ikke videre over det,« husker Susanne.
Hendes eksamensbevis fra folkeskolen og handelsgymnasiet i Aabenraa, hvor hun året forinden var blevet student, blev vedlagt ansøgningen. Dengang var hun 19 år gammel, og hun så frem til at søge ind på politiskolen, når hun halvandet år senere fyldte 21 og dermed ville opfylde alderskravet. Men fire måneder før hendes 21-års fødselsdag gav Integrationsministeriet hende efter mere end et års sagsbehandling afslag på dansk statsborgerskab.
Og så kunne hun ikke blive politibetjent.
'Ens for alle'
»De kan ikke blive dansk statsborger nu,« skrev ministeriet og henviste til, at Susanne ikke havde taget den såkaldte indfødsretsprøve, der blev indført i 2007 efter forslag fra Dansk Folkeparti (Se billede I). Prøven skal dokumentere kendskab til danske samfundsforhold og dansk kultur og historie, men i modsætning til ministeriets påstand, skal statsløse ikke bestå den for at blive danske statsborgere.
Susanne ringede til ministeriet og spurgte, om det virkelig kunne være rigtigt, at hun ikke kunne få statsborgerskab.
»Reglen er ens for alle. Der er ikke nogen, der får særbehandling,« forklarede en embedsmand Susanne. Hun sendte efterfølgende en skriftlig klage til ministeriet og fik samme svar mere end et halvt år senere.
»Jeg følte, at Danmark ikke ville have mig. Og til sidst tænkte jeg, at så kunne det også være lige meget,« husker Susanne. Hun var i mellemtiden flyttet fra Aabenraa til København, hvor hun fik job i butik. Hun havde efterhånden indstillet sig på aldrig at blive politibetjent og aldrig at få lov til at stemme til folketingsvalg.
»Men jeg var flov over ikke at være dansker eller statsborger noget sted. Jeg prøvede af undgå at fortælle det til folk. Alle andre har statsborgerskab, men jeg var 23 år og havde aldrig hørt til nogen steder. Det er som om, alle andre var bedre end mig, mere egnede.«
En fejl
Den 16. februar 2010 skete der imidlertid noget mærkeligt. Susanne modtog et brev fra Integrationsministeriet, som skrev, at ministeriet var blevet opmærksom på, at behandlingen af ansøgninger fra statsløse »er sket i overensstemmelse med de almindelige retningslinjer for behandlingen af sager om dansk indfødsret ved naturalisation, jf. den nugældende cirkulæreskrivelse nr. 61 af 22. september 2008 om retningslinjer for naturalisation.« (se  billede II)
Susanne kunne ikke afkode, om ministeriet mente, at de havde begået en fejl, men hun kunne i slutningen af brevet læse, at hun kunne få genoptaget sin sag, hvis hun henvendte sig til ministeriet inden for 30 dage.
Så hun og kæresten besluttede at gå hen til ministeriet og spørge.
»Vi talte med en dame, som fortalte, at nogle jurister havde opdaget, at der var sket en fejl, og at jeg hele tiden havde haft ret til at få statsborgerskab,« fortæller Susanne, som nu med to års forsinkelse vil realisere sin drøm om at blive dansk politibetjent.


