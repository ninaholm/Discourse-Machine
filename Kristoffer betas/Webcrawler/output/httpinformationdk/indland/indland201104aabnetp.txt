'Vi har åbnet Pandoras Æske'
Genetisk screening før graviditet kan være en god idé, mener læge og medlem af Etisk Råd, Lotte Hvas. Hun erkender dog, at grænserne for, hvad man skal teste, kan blive svære at sætte


 Forslaget fra den britiske regerings arbejdsgruppe om at lave screeninger af arvelige sygdomme som cystisk fibrose bliver vel modtaget af Etisk Råds næstformand, læge Lotte Hvas. Hun ser fordele i, at forældre ikke behøver at føde et eller flere børn, før man opdager risikoen:
»Der kan være en fordel i at kende risikoen på forhånd. Det giver mulighed for at sortere syge æg fra. Men det skal ske under forudsætning af, at der er tale om velafgrænsede og alvorlige sygdomme,« siger hun.
Lotte Hvas var blandt dem i Etisk Råd, der i forbindelse med debatten om fosterdiagnostik plæderede for en rammelovgivning. Den skulle sikre, at man ikke undersøger fostre for alle mulige ubetydelige skavanker, som i sidste ende kan føre til, at forældre vælger abort på et mere spinkelt grundlag. Men den kamp tabte Lotte Hvas  i dag er det kun videnskaben, der sætter grænserne for, hvad man kan teste hos et foster. Derfor er det også med forbehold, at næstformanden bakker op om de genetiske førgraviditets-screeninger:
»Vi risikerer, at man vil undersøge for alt muligt ligegyldigt, som kun vil skabe unødig bekymring. Derfor er det vigtigt, at der bliver sat nogle grænser,« siger hun.
Hvem skal sætte de grænser?
»Ligesom i forhold til fosterdiagnostikken skal vi appellere til genetikerne, som vælter ud med forskning, om, at de har en høj standard. De skal lede efter betydningsfulde ting og lave undersøgelser, som afgrænser god kon- kret viden,« siger Lotte Hvas og forventer, at Etisk Råd vil blive hørt, den dag man i Danmark overvejer lovgivning om førgraviditets- screening.
Kortlægning af arvemasse
Lotte Hvas medgiver dog, at videnskaben inden for en overskuelig årrække vil kunne kortlægge hele det menneskelige genom allerede på fosterstadiet, og at vi mod betaling af en net sum også kan få kortlagt vores egen samlede arvemasse på en dags tid.
Med den videnskabelige udvikling og afvisning af at sætte grænser for fosterdiagnostik er det så overhovedet realistisk at begrænse brugen af genetiske screeninger før graviditet?
»I forhold til fosterdiagnostik har vi åbnet Pandoras Æske. Der ligger den samme fare i det her. Alligevel er det bedre at finde eksempelvis cystisk fibrose eller alvorlige blodsygdomme så tidligt, at vi har mulighed for at ægsortere, end at abortere et foster,« siger Lotte Hvas.
Hun pointerer sluttelig behovet for at stille klare krav forud for godkendelse af diverse test.
»Jo flere test vi får, desto større bliver behovet for forbrugerbeskyttelse,« siger hun.


