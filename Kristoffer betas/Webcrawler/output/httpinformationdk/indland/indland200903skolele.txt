Skoleledere tilfredse med "dumpeforslag"
For mange forældre er det et prestigetab, hvis deres barn skal gå en klasse om. Skoleledere er tilfredse med, at Haarder vil give skolen lov til at bestemme


 "Forældre kan have svært ved at erkende, at deres barn har behov for at gå en klasse om. Derfor er det positivt, at det i fremtiden kan blive op til skolen alene at træffe beslutningen", siger skoleledernes formand Anders Balle. 
Han er tilfreds med, at undervisningsminister Bertel Haarder (V) vil give skolerne mulighed for at sætte elever en klasse ned, selv om forældrene siger nej.
 - "Vi har haft eksempler, hvor en skoleleder ville placere en elev på et lavere klassetrin, men hvor forældrene har modsat sig, fordi de syntes, at det var et tab af prestige. De har syntes, at det var pinligt, at deres barn skulle gå om", siger Anders Balle.
 - "I de tilfælde skal vi som professionelle se på, hvad der er til barnets bedste og ud fra det træffe beslutningen", siger han.
 Muligheden for at sidde forældrenes modstand overhøring og gennemtvinge beslutningen vil ifølge Foreningen af Skoleledere især blive brugt i tilfælde, hvor et barn har været i udlandet eller på privatskole.
 - "Her ser vi børn, som er kommet så langt bagefter, at det er bedst at placere dem på et lavere klassetrin", siger Anders Balle.
 Forslaget fra Bertel Haarder er en del af et nyt udkast til en ændring af Folkeskoleloven. 
Det kritiseres af Danske Skoleelever og forældreorganisationen Skole og Samfund. Også Socialistisk Folkeparti er kritisk.
