’Konservative risikerer at blive et småborgerligt parti’
Tidsånden er konservativ, mener Mads Holger, kendis og konservativ kandidat. Derfor er det frustrerende, at det parti, der skulle være konservatismens naturlige bannerfører i Danmark ikke fanger den politiske strømning. Det skyldes partiets ’manglende dannelse, manglende fællesskab, manglende identitet’
Den værste slags snobberi er snobberi, der vender nedad, mener Mads Holger. ’Man skal så langt ned på jorden, at man nærmest kommer under den.’


 Kandidaten kommer på slaget, til aftalt tid, for punktlighed er en borgerlig dyd. De borgerlige dyders mand møder op hos Information, rank i ryggen, velforberedt, vandkæmmet, velklædt og kæk i replikken. Og kæk er han i det hele taget.
For tidsånden er konservativ, mener Mads Holger og finder belæg for det i, at premierminister David Cameron i sidste uge hjemtog en valgsejr til det britiske søsterparti.
Men Mads Holger er også frustreret. For hvis blå blok igen får magten i Danmark, ser det ikke ud til at blive Det Konservative Folkepartis fortjeneste. Meningsmålingerne er ikke nådige, og partiets stort anlagte forårskampagne – den med ’Stop na-ziislamisme’ – fremstår vingeskudt og latterliggjort. Partiet synes at have større talent for at skabe medieoverskrifter igennem personlige modsætningsforhold og indre intriger end ved sine politiske markeringer. Et forsøg på politisk nyorientering gjorde partileder Søren Pape Poulsen, da han nyligt meldte ud, at Konservative skal ligge til højre for Venstre – både i den økonomiske politik og i værdipolitikken.
Mads Holger siger, at han længes efter »kulturkonservative højborge, hvor man ikke har haft overtræk siden Besættelsen, og hvor man ikke kun interesser sig for naziislamisme og deslige, men også sondrer mellem Chopins 18. og 21. nocturne«.
– Hvorfor ser det ud, som om de konservative hele tiden er på deroute?
»Det er ikke noget nyt, at der er strid i Det Konservative Folkeparti; det er der historisk tradition for. De problemer, jeg søger at artikulere på vegne af hele nationen og også i koncentreret form, er de samme problemer, der karakteriserer Det Konservative Folkeparti. Dette vil sige manglende dannelse, manglende fællesskab, manglende identitet.«
Til Mads Holgers bekymringer føjer sig, at det – som rapporteret i medierne – er lykkedes hans modstandere i partiet at forpurre hans opstilling i Københavns Storkreds, der omfatter, hvad han ser som sine kerneområder: Indre By og Frederiksberg.
Han måtte rykke ud i Københavns Omegns storkreds, der også omfatter Gentofte.
Nu siger Mads Holger: » En af de ting, vi går til valg på, er, at vi skal ikke hugge de stærke ned, fordi det er de stærke, der skal hjælpe de svageste. Men så har jeg tænkt mig at anbefale, at det, som er vores politik, også bliver vores skik. Således at forstå, at man skal lade være med at hugge de stærke kandidater ned, for så kunne det jo være, at man fik et tillægsmandat.«
– Er der meget mobning hos de konservative?
»Der er behov for mere korpsånd. Det større mål bør også godtgøre en højere grad af korpsånd.«
Social eller til højre?
– Skal partiet fastholde en socialkonservativ linje eller skal det rykke ud til højre?
»For mig at se er det ikke et eksklusivt enten eller. Min personlige vennekreds tæller mennesker, der ikke nødvendigvis er specielt politisk interesserede. Men de stemmer, og de har nogle holdninger til samfundets indretning. De er dannede mennesker. Men ikke partinørder. Så ser jeg med bekymring på, når de siger til mig … lad mig prøve at give en prototype: Det kan være erhvervsmanden med en akademisk uddannelse, der bor i Bredgade. Så siger de til mig, at de ikke er overbeviste om, at de vil stemme konservativt mere. De siger så også, at de kun stemmer på mig for gammelt venskabs skyld. De kan de så kun gøre i Gentofte.«
Om konservativt sindedes flugt fra Det Konservative Folkeparti siger Mads Holger:
»Det bekymrer mig. Det, der driver værket, er, at de her klassiske dannede konservative mennesker, som er mennesker, der mener at have en social ansvarlighed og rent faktisk kan deres Lille Katekismus eller klare den lille latinprøve, hvis de læser op på 14 dage og stadig har en virksomhed eller i al fald har klaret sig godt økonomisk. De begynder at se med skepsis på partiet. Det Konservative Folkeparti risikerer at blive et småborgerligt parti.«
– Sigter du til den lidt vingeskudte kampagne med naziislamisme?
»Det kunne være ét bud, men jeg kan komme i tanke om flere …«.
– Såsom?
»Såsom at man tilsigter at kommunikere ’i øjenhøjde’. Det er et mantra, der kendetegner dansk politik fra højre til venstre. Det vil jeg skide et stykke. Jeg ved ikke, i hvilket omfang det er opportunt at artikulere den slags op til et valg, men jeg er en mand af mine meningers mod, så jeg indestår for citatet. Den værste slags snobberi er snobberi, der vender nedad. Det dér med, at man altid skal møde folk, hvor de er. Man skal så langt ned på jorden, at man nærmest kommer under den.«
– Er der fare for, at partiet siger det, folk kan lide at høre?
»Ja, lige præcis. Jeg mener, at hvad angår flygtninge- og indvandrerpolitik skal man tale pænt og ordentligt. Det handler også meget om form. Vi kan godt være frække, selv om det nogle gange bliver misforstået – værst, når det bliver misforstået med vilje. De dumme kan jeg acceptere, de onde kan jeg ikke med. Det her parti var oprindelig et godsejerparti, og for mig at se er der stadig noget at hente herfra. Således at forstå, at en godsejer kan godt sidde og kokettere under lysekronen og drikke chablis og rage på sin elskerinde og skabe sig åndssvagt, men når koen skal kælve, er han også klar til at rulle ærmerne op og få lort på skjorten. Jeg savner lidt den attitude. For jeg synes også, at når jeg selv er kommet tilbage fra strid, har jeg selv haft lort på skjorten. Altså nogle gange når jeg har givet interview, som var til forsiden af alle aviserne og så er kommet for sent til et gruppemøde, så har der stået nogle nævenyttige folk og sagt, at ’der er nok nogen, der ikke kan finde ud af at komme til tiden’. Ja, men der er nok også nogle, der har været ud og tale til 700.000 vælgere.«
Champagne & silikone
– Tegnes Det Konservative Folkeparti ikke af store intellektuelle kapaciteter i dag?
»Vi har masser af konservative intellektuelle. Vi har en kæmpestor konservativ strømning. Fordi de her fuldstændig liberale åndssvage 00’ere, der kun handlede om store champagneflasker og silikonepatter – de er slut. Og det var jeg i al beskedenhed en af de første til at indse. Og himlen skal vide, at jeg har smagt min andel af både silikonebryster og champagneflasker. Men netop derfor udtaler jeg mig med så meget desto større vægt, når jeg siger, at den tid er forbi. Jeg tog for et par somre siden en meget ophedet debat med de liberale og fik sagt det dér med, at ’liberalister tænker kun på andre mennesker, når de onanerer’, og det havde vi jo meget sjov ud af. Men jeg mener at vide, at i det intellektuelle Danmark er det i den grad os, der kører med klatten – hverken de liberale eller venstrefløjen.«
– Men det er jo ikke Det Konservative Folkeparti, der kører med klatten. Det er vel dét, der er skismaet?
»Sandt, og det er det, der hele tiden har været min bestræbelse: at kanalisere de intellektuelle, dannelsen og kulturen ind i partiet. Og det er stadig min ambition.«
– Hvordan synes du selv, det går?
»Nu skal man jo ikke fløjte kampen af ved halvlegen, vel …«
– Har du valgt det rigtige parti? Hvis du frygter småborgerligheden og den manglende appel til den konservative rørelse i samfundet?
»Det vil jeg håbe.
– Men du er i tvivl?
»Vi er ikke i mål endnu«.
– Hvor er partiet på vej hen i forhold til sin tradition?
»Det er også svært at forstå for mig. Jeg vil gerne skabe et nyt konservativt folkeparti, som kommer hjem til gården«.
– Eller hjem til godset?
»Ha ha ha, ja. Det er der en efterspørgsel efter. Jeg så bare også gerne, at det i højere grad blev udbudt.«

