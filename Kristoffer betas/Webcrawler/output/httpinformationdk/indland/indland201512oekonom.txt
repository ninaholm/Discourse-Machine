Økonomi og socialklasse adskiller ja- og nej-sigere
Afstemningen om retsforbeholdet viste store forskelle mellem folkets og elitens syn på EU. Mange vælgere stemte ikke det, deres parti anbefalede. I stedet synes økonomi og socialklasse at have været det afgørende skel. Mistilliden til politikerne var massiv, forklarer Mattias Tesfaye, der førte ja-kampagne på Vestegnen
Torsdagens folkeafstemning vidner om, at der er et voldsomt skel mellem eliten og de grupper, som de egentlig skulle repræsentere.  Et af de partier, som er mest i synk med sine vælgere, når det angår EU, er Kristian Thulesen Dahl og Dansk Folkeparti. De kunne torsdag aften fejre, at en flertal af danskerne have afvist de mange ja-partiers opfordring til at skrotte dele af retsforbeholdet.


 Den kulturelle og økonomiske elite stemte ja, mens dem med lavere indkomst og fra lavere socialklasse stemte nej ved torsdagens afstemning. Sådan ser det ud, hvis man ser på den geografiske fordeling af ja- og nej-stemmer i de forskellige afstemningsområder. I Ny Holte og Vangebo i Rudersdal samt i Rungsted stemte over 70 procent ja, og i Virum var andelen over 80 procent, mens det omvendte gjorde sig gældende på flere valgsteder i de fattigere områder i bl.a. København, Sundparken i Horsens og Strandgårdsskolen i Ishøj, hvor 66,5 procent stemte nej. I de store byer var der mere overvægt til ja-siden, men også her kan man se, at de lokalområder med lavere uddannelse og indkomst stemte nej.
»Det er kun langs Lyngbymotorvejen og Kystbanen, at der er stemt klart ja i københavnsområdet, mens Hvidovre og hele den Københavnske Vestegn stemte rungende nej. De klasser, der er længst fra privilegierne og magten, har stemt nej,« siger Christoph Houman Ellersgaard sociolog og forfatter til bogen Magteliten. Efter folketingsvalget blev der talt meget om skellet mellem land og by, men ifølge Christoph Houman Ellersgaard ser der ved EU-afstemningen ud til at være nogle andre forhold på spil.
»Bedømt ud fra den geografiske placering af stemmerne, så lader det til at være økonomi, uddannelse og socialklasse, der har været det udslagsgivende,« siger han.
»Det er overraskende – og det må også være tankevækkende for de partier, der hævder at repræsentere arbejderklassen, at arbejderklassen rent faktisk har en ret ensformig politisk adfærd på EU-området. Det er altså ikke, fordi der ikke findes noget, som arbejderklassen er enige om, det er bare ikke det, som arbejderpartierne præsenterer.«
I forbindelse med kortlægningen af den danske magtelite var en af de markante ting ved de mest magtfulde, at der stort set ikke fandtes nogen, der var EU-skeptiske eller modstandere. I ja-kampagnen fandt man også alle de store fagforeninger, politiske partier og industriens organisationer, der altså ikke lykkedes med at trænge igennem med deres budskab til de folk, de normalt taler til.
»Deres forståelse er så forskellig fra virkeligheden hos dem de repræsenterer. Det understreger, at der er et voldsomt skel mellem eliten og de grupper som de egentlig skulle repræsentere,« siger Christoph Houman Ellersgaard, der både ser det som et udtryk for politikerlede og som udtryk for en modstand i befolkningen mod de kompromiser, der ligger i EU-samarbejdet.
»Meget af det der driver politikerleden er alle de kompromiser, man skal indgå for at få lov til at sidde med ved bordet,« siger han.
»Mange i denne her elite har jo nærmest som formålsbeskrivelse at komme med ved bordet og være med til at træffe beslutningerne, hvorimod det demokratiske underskud, der ligger i det, lader til at frustrere befolkningen.«
Voksende kløfter
Folketingsmedlem for Socialdemokraterne Mattias Tesfaye var en af dem, der var på en svær opgave med sin ja-kampagne på den københavnske vestegn, der nok er så langt, man kan komme fra eliten i hovedstadsområdet. Han er »bestemt ikke overrasket over det klare nej på Vestegnen« og fortæller, at man helt ned til de enkelte valgsteder kunne se en sammenhæng mellem stemmeafgivelse og indkomst. I Brøndby og Ishøj blev det et klart nej, mens det på flere valgsteder i det mere velstående Vallensbæk blev et ja.
»Min vurdering er, at det er, fordi der er voksende kløfter i vores samfund imellem folket og eliten. Den politiske afmagt er større, end den har været tidligere, og folks oplevelse af at have indflydelse på deres arbejdsplads, lokalsamfund og lovgivning er lavere,« siger Mattias Tesfaye.
»Det at stemme nej er så en anledning til få sagt, hvad man mener, og give eliten en kæmpe fuckfinger op i ansigtet.«
På Facebook forsøgte han selv at appellere til sine følgeres tillid, men det fik ikke det ønskede resultat. »Hvis du endnu ikke har stemt og iøvrigt har tillid til mig – så stem JA. Det gør jeg,« prøvede han på sin facebookside på afstemningsdagen.
»Problemet er jo netop at der er så få politikere man tør have tillid til, blandt andet derfor blev det et stort NEJ!« skrev en af hans følgere, mens en anden supplerede: »Du har et flertal af kollegaer jeg ikke ville overlade min hamster til ... så det bliver sgu NEJ«.
»Eliten har sat sig selv til en tillidsafstemning, og de – eller jeg skal måske nærmere sige vi – er dumpet. Det kan man så godt tænke lidt over, og det var også det, der var hensigten,« siger Mattias Tesfaye, der mener, at arbejdet med at genopbygge tilliden til politikerne må starte lokalt, når der skal diskuteres kommunalpolitisk program i løbet af 2016. For der har borgerne reelt mulighed for at få indflydelse på politikken.
»Jeg har spekuleret meget over om, de processer vi har i de politiske partier er inddragende nok, og selvom jeg hader at blive citeret for det, så kan det godt være, vi kan lære noget af Alternativets lidt mere gakkede organisationstanker. Det vil jeg ikke afvise, for der er ihvertfald en helt konkret proces, hvor man ikke lukker folk ind,« siger han.
»Man kan også bare stille sig ned på torvet og sige, at vi er enige: Eliten er nogle idioter, men man skal bare huske på, at jo lavere tillid der er til politikere, jo lavere tillid er der til politik, og dermed til folkestyret. Og alternativet til demokrati er ikke noget jeg gider at understøtte, og derfor er der ikke nogen anden udvej end at genopbygge befolkningens reelle indflydelse på deres eget liv,« siger Tesfaye.

