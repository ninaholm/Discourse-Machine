Bare rolig – SF er stadig et socialistisk parti
Hvis man sammenligner landsledelsens udkast til principprogram med det reviderede program, der blev vedtaget på landsmødet, stikker det i en noget mere klassisk socialistisk retning. Men der står intet, som de fleste SF’ere ikke vil kunne skrive under på


 »SF er et folkeligt socialistisk parti med afsæt i den demokratiske venstrefløj, den danske arbejderbevægelse, selvforvaltningstraditionen og folkelige bevægelser for fred, nedrustning, ligestilling og miljø.«
Efter ugevis af diskussioner om, hvorvidt regeringens mindste parti er et arbejderparti eller et folkeparti blev det på weekendens landsmøde slået fast, at SF har et bredt sigte.
Samtidig blev det udkast til principprogram, som landsledelsen havde indstillet, væsentligt ændret natten til søndag af partiets såkaldte redaktionsudvalg.
Processen omkring principprogrammet har været genstand for voldsom kritik fra de klassiske socialister i partiet.
Flere har ment, at der var for lidt af klassisk socialistisk retorik i udkastet, for lidt kapitalismekritik og for lidt fokus på, at SF er et parti for samfundets svageste. Principprogrammet blev da også ændret i en retning, som understreger disse ting:
»Det eksisterende kapitalistiske system har skabt et uhyre velstående, effektivt og produktivt samfund, men er samtidig et ulige system, hvor en velstående elite har den afgørende kontrol med økonomi og produktion« blev f.eks. ændret, således at de rosende ord om kapitalismen blev modereret noget.
Den private jagt på profit
Man fandt det således ikke nødvendigt ligefrem at mene, at kapitalismen »har skabt et uhyre velstående, effektivt og produktivt samfund – men nøjes med at konstatere, at »Kapitalismen har skabt øget velstand og produktivitet, men har også skabt stor social ulighed og social uretfærdighed, hvor et velstående mindretal har den afgørende kontrol med økonomi og produktion, og hvor mange mennesker udstødes og er uden indflydelse over eget liv. Hoveddrivkraften i det kapitalistiske system er den private jagt på profit, hvilket indebærer en vedvarende risiko for kriser og lægger et kontant pres på samfundets sociale sammenhængskraft og naturgrundlag.«
Ligeledes bliver der i et nye principprogram fokuseret noget mere på kritikken af den finansielle sektor, og at den enkeltes frihed til at leve sit eget liv skal gå hånd i hånd med muligheder, som samfundet skal understøtte.
En formulering om, at »mennesket skal have størst frihed til at realisere det liv, de ønsker med respekt for andres frihed, samfundet og naturen,« blev taget ud og erstattet af bl.a. »alle mennesker skal derfor have frihed og mulighed til at realisere det liv, de ønsker med respekt for andres frihed, samfundet og naturen«.
I et kompromis blev det understreget yderligere, at SF arbejder for en demokratisering af økonomien, og det nye principprogram gør mere ud af afsnittet om bæredygtighed, end der var lagt op til.
Der var dog bred opbakning til principprogrammet – også ifølge Informations oplysninger fra dem, der havde skrevet udkastet, der er blevet kritiseret for at være lidt for managementagtigt.
Der er da heller ikke noget i det nye principprogram, som de fleste SF’ere ikke uden problemer tilslutte sig.

