Kun syv nye oplysninger i aktindsigt om ny offentlighedslov
En ny offentlighedslov skal skabe et større frirum til politiske forhandlinger, mener justitsminister Morten Bødskov (S). Men den gældende lov indeholder allerede et betydeligt frirum, illustrerer Informations aktindsigt i lovforslagets tilblivelse
Den 22. august 2012 besluttede regeringens Koordinationsudvalg at indlede politiske drøftelser med V og K om en ny offentlighedslov. Fem uger senere blev en politisk aftale offentliggjort. Men hvordan Justitsministeriet undervejs vurderede forhandlingerne med V og K, kan allerede med den gældende offentlighedslov hemmeligholdes, viser Informations aktindsigt. Overstregningerne er fra en statusnotits fra Justitsministeriet til Statsministeriet den 27. september 2012.


 Det skulle tage Justitsministeriet 36 dage at give Informations aktindsigt i tilblivelsen af den politiske aftale, som regeringen i oktober sidste år indgik med V og K om en ny offentlighedslov. Samme dag, som Morten Bødskov fremsatte forslaget til en ny offentlighedslov, L 144, søgte Information aktindsigt. Men først i fredags kom svaret fra Justitsministeriet. Ministeriets langvarige sagsbehandling betød, som tidligere omtalt, at Folketingets førstebehandling af lovforslaget fandt sted, inden aktindsigten blev besvaret. Dermed havde folketingsmedlemmerne ikke det samme grundlag for at deltage i drøftelserne.
Nu er svaret så kommet fra Justitsministeriet, og det må nøgternt konstateres, at der i de udleverede akter på tilsammen 121 A4 sider kun er få nyheder. Helt nøjagtig syv nye oplysninger, som vi skal vende tilbage til.
Forklaringen er bl.a., at den gældende offentlighedslov allerede i vid udstrækning beskytter den politiske proces, således som det også fremgår af illustrationen her på siden. Overstregningerne er fra en »notits til Statsministeriet om status på forhandlingerne«, som Justitsministeriet sendte i slutningen af september, da forhandlingerne var afsluttede. Den gældende offentlighedslov undtager i forvejen udtrykkeligt brevveksling mellem ministerier om lovgivning fra aktindsigt. Men netop behovet for et større politisk frirum både for embedsmændenes rådgivning af ministre (lovforslagets § 24) og for ministres forhandlinger med folketingsmedlemmer (§ 27, stk. 2) har ellers været Morten Bødskovs vigtigste argumenter for regeringens nye lovforslag. Og der er næppe tvivl om, at de fleste, om ikke alle af de nedenstående syv nye oplysninger om L 144’s tilblivelseshistorie kunne være undtaget aktindsigt, hvis lovforslaget allerede havde været gældende.
Forklaringen er også, at regeringen næsten fra ord til andet har overtaget det forslag til ny offentlighedslov, som den daværende justitsminister Lars Barfoed (K) fremsatte under VK-regeringen i december 2010.
Her er de syv nyheder
Af de 121 udleverede dokumentsider fremgår det, at:
-Det var på et møde den 22. august 2012 i regeringens Koordinationsudvalg, at SRSF-regeringen blev enige om at sætte gang i politiske drøftelser om et kommende lovforslag.
-Forhandlingerne gik hurtigt, sandsynligvis fordi regeringspartierne trods tidligere kritik stillede sig bag VK-regeringens tidligere lovforslag. Allerede den 27. september 2012 var justitsministeren og V og K enige om den politiske aftale om indholdet af L 144.
-Undervejs i forhandlingerne har der eksisteret to tidligere versioner af den politiske aftale forud for den tekst, som Justitsministeriet offentliggjorde den 3. oktober 2012.
-På initiativ fra Venstre blev det med en række sproglige omformuleringer i første omgang tydeliggjort, at forskellen mellem VK-regeringens lovforslag og SRSF-regeringens ikke er overvældende i forhold til § 24 om ministerbetjening. I anden omgang fik Venstre desuden indføjet, at hvis der skal foretages ændringer, skal der først være enighed herom blandt aftaleparterne.
-De retspolitiske ordførere fra SF og Radikale Venstre fik mindre end et døgns varsel til at komme til et »statusmøde« om Morten Bødskovs forhandlinger.
-Varslet var kort for den radikale Jeppe Mikkelsen, der var »på vej i tog til Jylland«, mens SF’eren Karina Dehnhardt Lorentzen havde »program i Sønderjylland« og derfor mente, at det kunne »klares med en opringning« til hende.
-Venstres retsordfører Jan E. Jørgensen nedtonede efter Morten Bødskovs mellemkomst en indirekte kritik af SF i et citat, som han skulle sende til den pressemeddelelse, Justitsministeriet ville udsende samtidig med offentliggørelsen af den politiske aftale (se særskilt artikel).
Langvarig sagsbehandling
Justitsministeriets langtrukne besvarelse af Informagtions aktindsigt har været rejst som et spørgsmål i Retsudvalget til Morten Bødskov. Ifølge ministerens svar, som blev sendt til Retsudvalget samme dag, som Information modtog svar på aktindsigten, er forklaringen, at ministeriet har haft travlt med »behandling af andre aktindsigtsanmodninger, som er modtaget i ministeriet før den 7. februar 2013.«
Bortset fra nogle såkaldte ministermapper, mappeforsider samt interne mails, som i alt udgør 13 dokumenter, har Justitsministeriet nu udleveret »størstedelen« af den række dokumenter, der indgår i forhandlingerne om den politiske aftale, skriver ministeriet i svaret på Informations aktindsigt.

