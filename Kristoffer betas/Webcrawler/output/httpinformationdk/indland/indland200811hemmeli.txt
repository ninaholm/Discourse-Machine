Hemmelige retsmøder er på kant med menneskerettighederne
Politikernes ønske om at etablere et hemmeligt retssystem kan bringe Danmark på kant med menneskerettighederne. Englands hemmelige retspraksis har nemlig udløst skarp kritik fra den europæiske menneskerettighedskommissær
Hverken Dommerforeningen eller Advokatrådet mener, der er behov for at indføre et hemmeligt retssystem. Retsmøder for dobbelt lukkede døre er tilstrækkeligt.


 Efter Højesterets opsigtsvækkende kendelse i tunesersagen erklærer et bredt politisk flertal sig parat til at indføre et hemmeligt retssystem for terrormistænkte. Forbilledet er England, der i over ti år har haft sådan et system af hemmelige retsmøder og særligt godkendte forsvarere med mundkurv på.
Men i England er systemet blevet stærkt kritiseret for at være i strid med menneskerettighederne. Således gav den daværende europæiske menneskerettighedskommissær Alvaro Gil-Robles de hemmelige retsmøder meget hårde ord med på vejen i 2004.
"Rent bortset fra den åbenlyse laden hånt om formodningen om uskyld, kan de beskrevne retshandlinger kun med nogen besvær beskrives som fair, uafhængige og uvildige," konkluderede han i en rapport.
Kritik fra forsvarerne
Lige nu føres en sag om det engelske system for den Europæiske Menneskerettighedsdomstol, og det engelske parlaments særlige komité for menneskerettigheder har flere gange udtrykt bekymring. Senest i en rapport fra sidste måned.
Også de særligt sikkerhedsgodkendte forsvarere i England har rejst kritik af den hemmelige retspleje, fortæller Peter Vedel Kessing, der er forsker ved Institut for Menneskerettigheder: 
"Flere af dem har været ude og sige, at de synes, at det er et bekymrende system. Spørgsmålet er simpelthen, om de terrormistænkte får en retfærdig rettergang."
Det engelske system blev indført allerede i 1999 som dirkete konsekvens af en sag, der minder uhyre meget om den danske tunesersag.
En indisk sikh-separatist ved navn Karamjit Singh Chahal blev forsøgt administrativt udvist fra England, fordi myndighederne mente, at han planlagde terror. Chahal modsatte sig udvisningen, fordi han frygtede tortur, hvis han blev sendt til Indien. Og i 1996 gav den Europæiske Menneskerettighedsdomstol ham medhold i, at han i strid med menneskerettighederne ikke havde haft mulighed for at forsvare sig mod terroranklagerne - fordi udvisningen af sikkerhedsmæssige grunde ikke havde været for en domstol, men var besluttet administrativt af de engelske myndigheder. Dét fik England til at indføre systemet med hemmelige retsmøder, der løbende er blevet strammet op siden terrorangrebet i New York i 2001 og bomberne i London i 2005.
I dag kan terrormistænkte, der ikke kan udvises på grund af fare for tortur, blive pålagt husarrest, elektroniske fodlænker, forbud mod at tale i mobiltelefon eller at snakke med fremmede. Alt sammen på retsmøder, hvor forsvarerne ikke må tale med de mistænkte undervejs, og hvor de ikke har mulighed for at forholde sig til de beviser, efterretningstjenesten fremlægger. 
"Det er meget alvorlige foranstaltninger, der er mere eller mindre permanente. Man taler ellers om, at der skal være en ligestilling mellem forsvar og anklagemyndighed. Men den balance er nu tippet i anklagemyndighedens retning", siger Peter Vedel Kessing.
Bekymrede dommere 
Formand for Dommerforeningen, Jørgen Lougart, anerkender behovet for, at PET skal have mulighed for at fremlægge hemmelige oplysninger. Ikke desto mindre er han bekymret for retssikkerheden.
"Det er et grundlæggende princip i et retssamfund, at man skal vide, hvilke beviser, der bliver brugt mod én," siger Jørgen Lougart og påpeger, at domstolene allerede i dag håndterer sager om hemmelige aflytninger for dobbelt lukkede døre.
Det samme gør Lars Lindhard, formand for Advokatrådets strafferetsudvalg. Han kan ikke se behovet for at indføre et nyt, hemmeligt retssystem. "Vi har allerede i dag sager, hvor dommere, forsvarere og anklagere skal tie stille med det, de får at vide. Vi skal passe på ikke at kopiere de fejltagelser, man allerede har begået i England," siger han.


