Ingen støtte til Bonnichsen
Trykkefrihedsselskabet, som gør sig til af at være 'kompromisløse forkæmpere for ytringsfriheden', vil ikke støtte Bonnichsen, når han udtaler sig om PET


 Den tidligere operative chef i PET Hans Jørgen Bonnichsen skal ikke regne med støtte fra Trykkefrihedsselskabet. 
Det er beskeden fra Lars Hedegaard, formand for Trykkefrihedsselskabet, som på sin hjemmeside lancerer sig selv som "kompromisløse forkæmpere for ytringsfriheden. Vi er i dag Danmarks største organisation til forsvar for retten til at ytre sig frit".
"Vi betragter ikke sagen som et spørgsmål om ytringsfrihed," siger Lars Hedegaard og fortsætter:
"Bonnichsen har sin ytringsfrihed som alle andre, og han må udtrykke, hvad han vil, alt indenfor lovens rammer. Men det han ikke kan, og som er problemet i den her forbindelse, det er som tidligere operativ chef at lette på låget for PETs modus operandi, altså deres arbejdsmetoder. Og det har han gjort i den her sag."
"Bonnichsen har sagt, at PET har en kilde - hvor ved han det fra? Der kan vel være mange måder, PET får deres oplysninger fra."
- Hvor har du fra, at han har lettet på låget?
"Bonnichsen har ikke lov til at udtale sig om operative spørgsmål på den måde, han har gjort, ikke når han er tidligere insider. Han har også sagt, at kilden er utroværdig, jamen så giver han islamisterne mulighed for at forsøge at identificere den kilde. Det overskrider langt grænsen for, hvad en tidligere politichef kan tillade sig at udtale sig om."
- Hvor ved du fra, at Bonnichsen langt har over-skredet grænsen for, hvad han kan tillade sig, når der ikke er anlagt en sag for krænkelse af tavshedspligten mod ham?
"Det er min personlige vurdering, og det bygger jeg på et ræsonnement."
- Hvorfor har anklagemyndigheden så ikke rejst en sag?
"Jamen, det ved jeg da ikke noget om. Det er mit personlige ræsonnement, som så deles af visse andre personer, deriblandt justitsministeren."
"Jeg bryder mig bare ikke om, at en tidligere chef udtaler sig om de her ting og påberåber sig en særlig viden. Han må gerne sige, at han er konverteret til islam, men det andet vrøvl kan han ikke tillade sig. Og man kan ikke skyde det ind under, at det er et spørgsmål om ytringsfrihed."
- Hvorfor ikke?
"Fordi han ikke må begynde at spekulere over, hvad PET har bygget sin rådgivning af regeringens sikkerhedsudvalg på. Han har ikke ytringsfrihed til at udtale sig om PETs modus operandi. Og det kan godt være, at der ikke er juridisk noget at hente, men han er også underkastet nogle moralske begreber," konkluderer Lars Hedegaard, der i 1987-89 var chefredaktør på Information.
På Jyllands-Posten - avisen der satte en halv verden i brand på grund af en tegning - vil chefredaktør Jørn Mikkelsen ikke udtale sig om, hvorvidt Bonnichsens ytringsfrihed er truet.
"Jeg er ikke politiker, men journalist," som han siger.
- Hvorfor har Jyllands-Posten ikke forsvaret Bonnichsens ytringsfrihed på lederplads?
"Vi vil have en ledende artikel, eller vi vil ikke. Der er mange gode emner, som står i kø," lyder det gådefuldt fra Jørn Mikkelsen.


