Drømmen om havet
'Ingen må udøve vold mod andre i andet end selvforsvar'. Det er ifølge Lasse Birk Olesen den eneste regel, der er brug for. Resten af Danmarks lovgivning er han lodret imod  - særligt den høje danske beskatning. Derfor har Lasse Birk Olesen købt en båd, og han regner med at flytte uden for rækkevidde af Danmarks snærende lovgivning i 2015. Ud på havet
Lasse Birk Olesen drømmer om et lille, liberalistisk samfund   på en platform i internationalt farvand.


 I 2015 skulle det være muligt. Teknologien findes, og der er god vilje og vilde drømme blandt verdens seasteaders, som alle ønsker at opbygge alternative samfund på havet. I små samfund vil de vaske tavlen fri for diktaturer, demokratier, aristokratier, revolutioner og religions- krige. På platforme i de internationale farvande vil de begynde forfra. De små samfund bestemmer selv reglerne, og i Lasse Birk Olesens nye system, skal velfærdsstaten slagtes, og markedet bestemme. Der skal kun gælde en eneste overordnet regel: Du må ikke udøve vold mod andre, medmindre det er i selvforsvar. Lasse Birk Olesen er anarkistisk liberalist.
»Til at starte med ville det være et fedt eksperiment, at sejle de 12 sømil ud i Øster- søen, hvor dansk lovgivning ophører, og se, hvordan det var. I Østersøen er der mindre bølger end i Stillehavet. Der kunne man bo sikkert og komfortabelt i en båd og leve uafhængigt af den danske stat. Til at begynde med ville det måske være svært at slippe helt uden om dansk lovgivning og beskatning, men med tiden kunne eksperimentet udvikle sig, og til sidst kunne vi leve i et lille frit samfund på havet,« siger Lasse Birk Olesen, hvis bror Ole Birk Olesen er redaktør og journalist på den borgerlige netavis 180Grader.dk.
Ole Birk Olesen har dog intet med seasteading at gøre. Men ligesom for sin liberale storebror er frihed nøgleordet for Lasse Birk Olesen.
En bedre verden
Lasse Birk Olesen vil gøre op med det stive og regelstyrede Danmark, hvor staten »tager pengene fra dem, der tjener dem« og desuden bestemmer, hvornår vi må indtage alkohol, hvor vi må ryge, og hvad vi må iklæde os:
»Jeg tror på staten, fordi jeg kan se, den eksisterer, men jeg mener ikke, den burde være der. Verden ville være et bedre sted, hvis staten ikke var der, og hvis folk ikke havde blind tillid til, at nogle mennesker skal have mere magt end andre. Den magt, der fritstiller dem fra at forholde sig til det princip, jeg lever efter. Ikke at udøve vold mod andre. Politikerne kan frit indføre lovgivning, som betyder, at der bliver udøvet vold mod mennesker.«
I Lasse Birk Olesens optik betyder vold ikke udelukkende fysisk vold, men særligt vold mod folks ejendomsret er en af de største forbrydelser, han kan forestille sig. Og her er der ingen tvivl hos ham.
»Skatten er det værste. Her tager man folks penge fra dem under truslen om vold. Hvis jeg ikke betalte penge til skattevæsenet, ville der til sidst ende med at stå politifolk uden for min dør og tvinge mig i fængsel. Det er vold,« siger Lasse Birk Olesen, der i 2006 var en del af den liberalistiske, aktivistiske bevægelse EGO, der blandt andet plæderede for sort arbejde, og forsøgte sig med en civil anholdelse af den daværende skatteminister. >
På havet findes friheden
Lasse Birk Olesen, der er 22 år, bruger ikke kun sin fritid på kampen for det frie samfund, han har også valgt en uddannelse, der giver ham bedre mulighed for at føre sin drøm ud i livet.
Maskiningeniører er meget eftertragtede i det lille samfund af seasteaders, der alle deler drømmen om at gøre op med de eksisterende samfund, slippe tøjlerne, begynde forfra og eksperimentere med nye samfundsformer og har brug for teknologien til det. >The Seasteading Institute, der hovedsageligt består af en række anarkistiske liberalister samt nogle klimaforkæmpere i USA, planlægger at oprette platforme på havet, som de vil bo på. Her skal der leves i frihed, siger Lasse Birk Olesen, der håber, at det kommer til at ske i grupperinger på ca. 100 personer.
»Det er det antal personer, vores hjerner bedst kan håndtere i det daglige, fordi mennesket har levet i grupper af denne størrelse det meste af tiden, siden vores art opstod,« siger han.
Lasse Birk Olesen mærkede første gang sin indædte modstand mod den danske velfærdsstat i 10. klasse. I sommerferien efter 10. klasse blev han tilbudt et fordelagtigt job i kommunen, hvor han er vokset op. Her kunne man tjene mange penge, selv om man kun var en dreng på 16 år. Men han takkede nej:
»Jeg havde ikke lyst til at arbejde for kommunen. Jeg har ikke lyst til at tage imod penge, der er taget fra folket med vold. Hvis jeg tog den løn, ville jeg betragte de penge som tyvekoster,« siger Lasse Birk Olesen, som fandt et andet sommerferiejob.
- Men du får SU, og staten betaler din uddannelse.  Er det ikke dobbeltmoral?
»Som landet er indrettet nu, er der ingen vej udenom. Igennem partipolitik kan det ikke lade sig gøre at ændre ved grundstrukturerne. Jeg tror ikke på, at man kan overbevise en tilstrækkelig stor del af befolkningen om, at de skal leve under det enkle princip, jeg går ind for. Der er så mange, der får så stor en del af deres indkomst igennem overførselsindkomster, derfor er der nogle meget svære incitamenter at kæmpe imod. Så jeg må indordne mig, indtil jeg kan etablere et samfund på havet.«


