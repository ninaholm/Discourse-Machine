Kapitel 7: Der skal en coach til
Resumé: Da Saknussemm holder sin første forelæsning i årtier, vækker han stor begejstring. Særligt prorektoren, Joy Frederiksen, ser et nyt lys i både professoren og hans unge fan Malene Pedersen, som har vundet guldmedalje i sit speciale om ’Saknussemm-modellen’


 Efter professor Saknussemms succesfulde forelæsning på økonomistudiet blev der et rend af besøgende på hans lille kontor. Fra morgen til aften stod både studerende og forskere i kø for at komme ind og stille spørgsmål eller supplere med gode ideer. ’Saknussemm-modellen’ var i den grad blevet populær alle vegne: Man benyttede den både på Psykologi og på Statskundskab, ja, til og med på Sociologi, hvor en lektor, som forskede i Foucaults ’Heterotopi’, havde fundet frem til, at kun den kunne bruges til at illustrere ’ikkestederne’ eller de såkaldte usynlige rum i rummet.
Professoren blev flatteret over al denne opmærksomhed, men han var også i tvivl om, hvordan han skulle håndtere den bredspektrede interesse. Efter møderne med Malene Pedersen, som nu brugte al sin tid på at forske i modellen, havde han fået bildt sig selv ind, at stjernen fungerede bedst i økonomiske sammenhænge. Det blev derfor min opgave at minde Saknussemm om, at det nye universitets fornemste opgave bestod i samarbejdet mellem videnskaber. Tænk hvis ’Saknussemm-modellen’ kunne blive den, der bandt, om ikke alle, så store dele af fagene sammen?
»Som i Renæssancen,« udbrød han og så pludselig helt oplivet ud. »Det dannede menneske i en ny og mere, hvad kan man sige …« Han vendte det hvide ud af øjnene, som han af og til gør, når han virkelig grubler over noget.
»Effektiv udgave,« supplerede jeg.
»De er nu god,« klukkede Saknussemm. »Nej, genial – det er det, De er. Intet mindre.«
Han vendte sig mod computeren, og snart sad han fordybet og skrev med en ildhu, som jeg ikke kan mindes at have set hos ham i mange, mange år. Denne grublen eller dvælen ved tanken, der i lange perioder havde lammet hans evne til at omdanne tanke til skrift, var fuldstændig forsvundet. Utrætteligt og uden at se sig tilbage hamrede professoren sine stakkels, gigtplagede pegefingre ned i tastaturet, indtil et manifest for det nye universitet stod færdigt: »’Saknussemm-modellen’ – det ultimative samarbejdsværktøj mellem videnskaber.«
Saknussemm lænede sig tilbage og så tilfreds frem for sig, indtil en dyb kløft mellem brynene langsomt åbnede sig. Bekymringens tomrum. Selvfølgelig troede professoren ikke selv på denne idé. En simpel børnetegning som ledestjerne over videnskabernes fremtid.
»Enhver videnskab er skåret over samme læst,« forsøgte jeg.
»Jeg er ikke idiot,« vrissede Saknussemm og lænede sig frem for at slette alt det, han netop havde skrevet.
»Vent et øjeblik,« sagde jeg bestemt. »Nu besinder De Dem, professor.«
Han så spørgende frem for sig, som om han søgte mit blik, men jeg viste mig ikke.
»Nu tager De det lige med ro et øjeblik. Hører De?« Han nikkede og lænede sig tilbage i stolen med lukkede øjne. Pludselig var han blevet meget træt.
En ny dag var ved at begynde. Om lidt ville de første studerende banke på døren, lektorer ville komme for at invitere ham og, hvem ved, erhvervsfolk komme for at inddrage ham, det var kun et spørgsmål om tid.
Men jeg lod ikke professoren åbne døren, før den tvivl der i følgeskab med søvnløshedens sensitivitet havde sluppet ham. Det var ikke alene professorens interesser, jeg varetog; hele universitetets fremtid var kommet til at afhænge af mig. Min dømmekraft. Det var jeg overbevist om.
»Fra nu af er det slut med at tøve, Saknussemm,« sagde jeg og viste mig for hans blik, mens jeg strøg mit voksfedtede hår tilbage. Professoren blev bleg. Han holdt hænderne op foran ansigtet, som om han aldrig havde set noget så skræmmende før. Jeg lod skikkelsen fortone sig igen.
»Som De selv har tilkendegivet, er det nye tider. Vi må ramme den rette kombination af sprog og stil, før De træder ud på institutterne med manifestet.«
»Stil?« råbte han forskrækket.
»Ja, De skal beholde professorstilen. Den giver Dem autencitet, men De må lære både at tale og skrive som tiden dikterer: Korte sætninger, ikke for mange fremmedord og gerne en smiley i ny og næ.«

