Kloden risikerer kædereaktion af klimakatastrofer
Vi spiller russisk roulette med fremtiden, siger ledende klimaforsker på vej med ny forskning om løbske processer i det globale øko- og klimasystem
Kædereaktionerne i forbindelse med klimaforværrelserne giver risiko for storbrande, der kan frigive store mængder CO2 på kort tid, sådan som det netop er iagttaget under de nylige skovbrande i Australien.

Én katastrofe kommer ikke nødvendigvis alene. Om få dage offentliggøres i det videnskabelige amerikanske tidsskrift Proceedings of the National Academy of Sciences (NAS) en artikel, der åbner et opsigtsvækkende nyt perspektiv i den internationale videnskabelige og politiske debat forud for klimatopmødet i København til december: Kloden kan risikere at komme ud i en kædereaktion af løbske klimaforandringer, hvor den ene katastrofe bider den anden i halen i en proces uden for enhver kontrol.Den videnskabelige artikel er skrevet af professor John Schellnhuber og hans kollega, fysikeren Elmar Kriegler. Schellnhuber, der i går talte til den store klimakongres i København, er leder af det tyske Potsdam Institute for Climate Impact Research, formand for den tyske regerings videnskabelige råd, medlem af NAS samt et fremtrædende medlem af FN's Klimapanel, IPCC.Den nært forstående artikel i det ansete amerikanske tidsskrift drejer sig om de såkaldte 'tipping points' i det globale økologiske og klimatiske system, som kan blive overskredet ved fortsat global opvarmning og starte selvforstærkende 'feedback-processer' der bringer lokale systemer ud af balance og hinsides kontrol.50 eksperterJohn Schellnhuber beskriver for Information artiklens budskab om, at de løbske processer måske kan løbe sammen i en global kædereaktion."Til artiklen har vi spurgt 50 ledende internationale eksperter, hvornår de skønner, kritiske tipping points kan blive nået. Men vi spurgte også om den mulige sammenhæng mellem de forskellige systemer og tipping points," fortæller professor Schellnhuber."Dét er reelt det mest spændende videnskabelige spørgsmål af dem alle: Kan det være sådan, at når man vælter én brik i det globale dominospil, så starter man en kædereaktion. Hvis vi smelter den grønlandske indlandsis, kan det få indflydelse på varmecirkulationen i havene og på Golfstrømmen Og hvis man ændrer på store havstrømme, så ændrer det det biologiske liv i havene. Hvis livet i havene forstyrres, vil havsystemerne måske ikke være i stand til at opsuge så meget CO2 fra atmosfæren. Det vil lede til øget opvarmning, som bl.a. vil påvirke regnskoven i Amazonas. Hvis regnskoven kollapser, får man endnu mere CO2 i atmosfæren, osv."På klimakongressen i Bella Centret, arrangeret af Københavns Universitet med deltagelse af 2.000 fagfolk, offentliggjorde klimaforskeren Chris Jones ny forskning fra det britiske Hadley Center for Climate Prediction and Research, som fortæller at Amazonas-regnskoven er tæt på sit 'tipping point'.Med global opvarmning følger mindre nedbør over Amazonas og dermed udbredt tørke. Det giver mindre vækst i regnskoven, hvilket i sig selv giver mindre lokal nedbør på grund af mindre fordampning fra vegetationen. Det udgør en lokal ond cirkel, der via tørke får regnskoven til gradvist at skrumpe og ændre sig fra et system, der opsuger CO2 fra atmosfæren, til det modsatte. Regnskovens misvækst fører dermed til mere opvarmning, som rammer regnskoven endnu hårdere osv. Døde, tørre træer rummer dertil risikoen for storbrande, der kan frigive store mængder CO2 på kort tid, sådan som det netop er iagttaget under de nylige skovbrande i Australien."En temperaturstigning over én grad fører uundgåeligt til at vist tab af regnskov i Amazonas. Selv den ofte nævnte grænse på to grader vil binde os til et tab på 20-40 pct.," mener Chris Jones.Tre grader vil betyde, at 75 pct. af Amazonas dør, fire grader hele 85 pct., forudser det britiske studie. En opvarmning på fire grader kan blive nået i dette århundred, hvis ikke verdens regeringer formår at bremse udledningen af drivhusgasser."Økologisk vil det være en katastrofe, og det vil indebære, at vi tager en enorm chance med klimaet," siger professor i klimadynamik ved University of Exeter, Peter Cox, i en kommentar til Amazonas-studiet til avisen The Guardian.MavefornemmelseJohn Schellnhuber oplyser, at artiklen om kædereaktionen af tipping points ikke rummer modelbaserede beregninger. Der eksisterer endnu ikke globale modeller, der er i stand til at koble de mange systemer med tænkelige tipping points og disses feedback-mekanismer."Min egen mavefornemmelse er, at vi formentlig ikke vil blive udsat for en sådan global kædereaktion, eftersom vi har ikke oplevet det før i planetens historie. Problemet er bare, at forstyrrelserne går så hurtigt nu. Vi ændrer på 100 år verden på måder, som før har taget 100.000 år. Så hvis vi bliver ved at accelerere tingene så stærkt, kan der måske ske ting, som aldrig er sket før. I den nuværende situation har vi intet i planetens historie at sammenligne med. Det bekymrer mig," siger John Schellnhuber.- Er der tipping points på kloden, som allerede er overskredet?"Jeg mener, at den arktiske havis omkring Nordpolen har passeret sit tipping point, og vi er formentlig meget tæt på med Grønlands indlandsis. Det er en meget afgørende tærskel, fordi vi taler om en konsekvens på sigt i form af syv meters havstigning. Regnskoven i Amazonas er formentlig også tæt på sit tipping point."ForsuringSchellnhuber har selv for nylig offentliggjort en undersøgelse, der beskriver forsuringen af havene på grund af den forøgede CO2-tilførsel, der kan påvirke livet i havene, føre til øget opvarmning samt iltfri 'huller' i oceanerne."Problemet er, at landkortet bliver mere og mere fyldt med nye tipping points. Med undtagelse af havisen i Arktis tror jeg dog stadig, at vi er på den rigtige side af smertetærsklen på to grader. Holder vi os under to grader, har vi stadig en rimelig god chance for at undgå disse katastrofale begivenheder. Kommer vi derimod op på en temperaturstigning på tre grader, vil Grønlands indlandsis formentlig smelte fuldstændig over tid," siger Schellnhuber.I sin forelæsning på klimakongressen sagde den tyske klimaforsker, at verden spiller russisk roulette med sin fremtid."I russisk roulette er der en chance på fem ud af seks for at overleve," sagde Schellnhuber og spurgte de 2.000 kongresdeltagere, hvem der havde vovet at spille russisk roulette. Ingen, tilsyneladende."Den ubekvemme sandhed er, at hvis det i København til december lykkes at lave en aftale om at reducere drivhusgasudledningerne med 50 pct. i 2050, så giver det os ikke en gang en chance som i russisk roulette for at overholde tærsklen" på to graders opvarmning," påpegede den tyske forsker.Han mener, at de globale udledninger må reduceres med 80 pct. i 2050, og at verden fra 2070 må sikre negative udledninger - dvs. opsugning af CO2 fra atmosfæren - for at hindre temperaturstigninger på flere grader. Ifølge Schellnhuber vil en temperaturstigning på fem grader, som ikke kan udelukkes efter århundredskiftet, blive et mareridt, der kun levner plads til en milliard mennesker på kloden.
