Hvad siger regeringen til bæredygtighedstrategien?
Information har forsøgt at indhente kommentarer fra de socialdemokratiske og radikale ministre og ordførere om regeringens netop publicerede bæredygtighedsstrategi. Men det var ikke så ligetil


 Mandag i efterårsferien kom den længe ventede bæredygtighedsstrategi fra regeringen. En strategi, der er nævnt i regeringsgrundlaget fra 2011, hvor det lyder, at »regeringen vil omstille Danmark til en grøn økonomi,« og at regeringen derfor vil »udarbejde en ny og forpligtende bæredygtighedsstrategi med faste mål, tidsgrænser og tilhørende indikatorer«.
Strategien blev i al stilhed publiceret via Statsministeriets hjemmeside. Der blev hverken afholdt pressemøde eller udsendt pressemeddelelser. Eneste pip fra regeringstoppen er en kronik mandag i Politiken, hvor de to partiledere, statsminister Helle Thorning-Schmidt (S) og økonomi- og indenrigsminister Morten Østergaard (RV), under overskriften »En bæredygtig udvikling er det eneste, der holder« redegør for strategiens nødvendighed. Kritikken fra såvel regeringens støttepartier som de grønne organisationer er imidlertid ikke udeblevet.
Samstemmende lyder det, at den nye strategi er visionsløs og uden sammenhæng. Der er intet nyt, og den giver ingen konkrete svar på eller pejlemærker for, hvordan man skal takle de udfordringer, som Danmark står overfor.
Tværtimod opremser den blot de politiske mål, som regeringen allerede har sat sig.
Svar på kritikken
Information vil derfor meget gerne høre, hvordan regeringens egne medlemmer forholder sig til kritikken, men det har ikke været helt nemt at få et svar.
Den tidligere miljøminister for SF, Ida Auken, der nu er medlem af Folketinget for Radikale Venstre, »ved ikke, hvad det endte med«. Hun har ikke læst den seneste version af strategien, da hun holder ferie. Hendes eventuelle svar på kritikken må vente til efter efterårsferien.
Nogenlunde samme svar lyder fra Jens Joel, klimaordfører hos Socialdemokraterne. Han er i Berlin, og kender heller ikke strategien i dens endelige version. Han har dog læst den del, der vedrører hans fagområde, klimaet, og i den er der ikke noget nyt.
»Spørgsmålet er, om man synes det er et problem, at der ikke står noget nyt, når nu vi allerede har ambitiøse mål for området,« spørger han, og henviser til, at det ’nye’ i strategien skulle være samspillet mellem de forskellige områder: det økonomiske, det sociale og det grønne.
»Meningen med strategien var vel også, at områderne skulle sammentænkes, men som sagt har jeg ikke læst den endelige version, så jeg kan ikke rigtig svare på kritikken,« siger Jens Joel.
’Ikke behov for nye mål’
Klimaordfører hos Radikale Venstre, Andreas Steenberg, havde godt hørt, at regeringen var på vej med strategien, men har endnu ikke selv læst den. Ligesom Jens Joel peger han på, at på netop klimaområdet er der ikke noget nyt i strategien.
»Det er energiforliget om igen, så på den måde er der intet nyt i strategien.«
Han forstår dog ikke, hvorfor kritikken går på, at strategien ikke indeholder nye tiltag.
»Det har aldrig været meningen, at der skulle komme noget nyt. Men jeg synes, at det er en god idé at få skrevet det hele sammen,« siger han og henviser til, at de nye politiske tiltag ikke skabes i strategier og rapporter, men i konkrete forlig og forhandlinger. Som eksempelvis under de igangværende finanslovforhandlinger, hvor regeringen har afsat 1,5 mia. kroner til nye tiltag.
»I strategien konfirmerer vi, at vi går efter 100 procent vedvarende energi i 2050 og et dobbelt så stort areal med økologisk landbrug i 2020. Og det fungerer jo sådan, at vi ligger nogle mål ud, og så skal vi løbende levere på dem,« siger Andreas Steenberg, der ikke mener, at man skal »kimse ad regeringens mål.«
»Jeg ved godt, at der så er nogle grønne organisationer, der er utilfredse, men det er altså ikke ligegyldigt med de her mål. Hos Venstre eller Liberal Alliance ønsker man dem ikke.«
Spørg ministeren
Man kommer ikke svar på kritikken nærmere af at ringe til fødevareminister Dan Jørgensen (S). Fra hans kontor lyder beskeden, at det er miljøminister Kirsten Brosbøl (S), der skal svare.
Men miljøministeren er desværre på rejse til Sydkorea, og da Information ringer, er det blevet for sent. Hendes kontor henviser til, at en anden af regeringens ministre bør kunne svare på kritikken. Desuden har Kirsten Brosbøl allerede mandag udtalt sig – dog skriftligt – til Information.
Og endelig, kort før deadline, kommer en opringning fra klima- og energiminister Rasmus Helveg Petersen (RV), der gerne vil svare på kritikken.
»Altså, der vil altid være folk, der ønsker noget andet. Og jeg kan også godt se, at man kunne finde på mange andre ting. Men jeg synes, at strategien fortjener nogen kredit,« siger klima- og energiministeren, der peger på, at regeringens grønne satsninger allerede skaber arbejdspladser.
»På mit område synes jeg ikke, at man kan sige, at det bare er tomme ord. Sidste år steg eksporten af grøn teknologi med 17 procent, og det skaber arbejdspladser.«
– Men hjælper den her strategi Danmark til at blive mere bæredygtigt?
»Det mener jeg. Og igen, når jeg ser på klima- og energiområdet, så er der jo handling bag ordene. Og det er den tilsvarende tankegang, vi skal have ind på de andre områder.«
Foruden de nævnte ministre og ordførere har vi forsøgt at få et interview med økonomi- og indenrigsminister Morten Østergaard. Han har desværre været optaget af møder i udlandet hele dagen.
Vi har også forsøgt at få fat i miljøordfører Torben Hansen (S) og i miljøordfører Lone Loklindt (RV).

