Politik spænder ben for EU's vej ud af finanskrisen
Mens EU-s ledere holder topmøde om langsigtet håndtering af finanskrisen, svækkes europæiske banker, og krisen ruller videre. Der er akut brug for krisestyring, men politik kommer i vejen
Arbejdere hos den tyske bilfabrikant Opel har tydeligt mærket finanskrisen, da fabrikken har været tæt på at lukke. EU har været for længe om at reagere på den europæiske finanskrise. Og det skyldes blandt andet hensynet til den finansielle sektor i Tyskland, mener belgisk tænketank.


 300 milliarder euro til europæiske redningspakker. Eller 3.000 milliarder euro, hvis man lægger garantier fra EU-s medlemslande oveni regningen. Dét er ifølge tal fra Ugebrevet Mandag Morgen prisen for finanskrisen i Europa lige nu.
Derfor vil EU-s ledere ved topmødet i denne uge skærpe kontrollen med de løbske banker og kapitalfonde. Men krisen er langtfra forbi, siger Nicolas Veron fra den belgiske tænketank Bruegel.
»Der er brug for øjeblikkelige krisehåndtering, så svage eller insolvente banker kan identificeres, men dertil er Kommissionens udspil alt for diplomatisk,« siger han og skyder skylden på politiske hensyn:
»De sidste 12-18 måneder har Kommissionen været optaget af at sende de rigtige politiske signaler til primært Tyskland og Frankrig, og Barroso har ført valgkamp, så han kan genvælges som formand. Dét er ikke det bedste udgangspunkt for fornuftig politik.«
I oktober bad EU-Kommissionen den forhenværende direktør for Den Internationale Valutafond og tidligere nationalbankchef, Jacques de Larosière, om et udspil, der skal skærpe kontrollen med Europas finansielle sektor. Den europæiske udfordring er, at finanstilsyn er nationale, mens bankerne i vidt omfang opererer på tværs af nationale grænser. Og da bankerne for nogle år siden kastede sig ud i udlånsorgiet, var der ingen relevant europæisk myndighed til at advare de nationale regeringer.
De Larosières rapport anbefaler derfor, at der i løbet af 2010 opretter to organer, der skal føre tilsyn med finanssektoren. Det ene er et Europæisk Råd for Systemisk Risiko (ESCR), der løbende skal vurdere det finansielle systems stabilitet samt advare om risici og give anbefalinger til politikere og nationale tilsynsmyndigheder. Det andet er et Europæisk System for Finansielt Tilsyn (ESFS), der skal bestå af tre nye EU-tilsynsmyndigheder for banker, værdipapirhandel og forsikring. ESFS skal samarbejde med og »under hensyntagen til medlemslandenes finansministre,« som der står i Rådets konklusioner fra 9. juni 2009.
Tænk kortsigtet
Netop hensynet til samarbejdet med nationale regeringer er en brist i Kommissionens udspil, siger Nicolas Véron.
»Der er en del signaler på, at vi er akkurat samme sted som for et år siden - blot i et nyt politisk og institutionelt klima. Derfor er der stadig behov for krisestyring,« siger Nicolas Véron, der har udarbejdet et policybrief, -A Solution for Europes Banking problem-.
»Et af Europas førende investeringsfirmaer Goldman Sachs har eksempelvis vurderet et foreløbigt forventet tab på 569 milliarder euro. De nyeste tal fra OECD er optimistiske, men der er mørketal på grund af manglende gennemsigtighed, og derfor er de aktuelle tal sandsynligvis værre,« siger Véron.
Tidligere finanskriser har vist, at økonomien ikke reddes med tiden.
Løsningen er derfor, at lande med en aktiv banksektor, eksempelvis Østrig, Belgien, Frankrig og Tyskland, Italien, Holland og Sverige skaber en midlertidig -European Bank Treuhand-, der kan styre en såkaldt -triage-process-.
»-Triage-process- betyder, at de vigtigeste banker én for én skal differentieres efter, hvor effektivt de fungerer i deres risikomiljø. Det vil udskille de banker, der behøver kapital eller måske er komplet insolvente,« siger Nicolas Véron og understreger, at initiativet skal være midlertidigt, så det ikke ender som en bureaukratisk proces.
»Triage skal være en offentlig proces, ikke for at hænge dårlige banker ud, men for at identificere svagheder, så markedet genvinder tillid til de stærke banker. Den tillid mangler lige nu.«
»Kommissionen udspil er en langsigtet reform af den finansielle arkitektur. Vores forslag handler om et kortvarigt fix til et kortvarigt problem, som de Larosière ikke har taget hånd om. Vi kan sagtens vente en måned eller måske et år mere, men økonomien vil blive tilsvarende udhulet, jo længere man venter,« siger Nicolas Véron og nævner Sveriges krise i 1993.
Skærpet linje
Den svenske regering dannede Bank Support Authority (BSA), der skulle føre tilsyn med bankernes finansielle prioriteringer og overtage de banker, der var insolvente, hvilket blev løsningen, der fik svensk økonomi igang igen. I 2002 til 2003 foretog tilsynsmyndigheder i Japan skrappe inspektioner i de større banker, og den skærpede linje mod insolvente banker førte også her til en afslutning på en finansiel krise.
»Savings and Loans-krisen i USA er et tredje glimrende eksempel. Jeg har masser af kritikpunkter af måden, den amerikanske regering vil redde den finansielle sektor, men i det mindste gør de noget.«
Finanskrisen har varet længe nok til, at medlemslandene bør være klar til reformer. Alligevel har Nicolas Véron ikke stor tiltro til resultaterne af Det Europæiske Råds topmøde.
Det politiske klima i Kommissionen bærer præg af valgkamp. Europa-Parlamentet er blot ved at falde på plads, og formanden for EU-Kommissionen kæmper for genvalg og har derfor ingen interesse i at skabe europæiske organer, der fratager EU-landene tilsynet med deres finansielle sektorer.
»Jeg forventer meget lidt substans af topmødet i denne uge - hverken i form af krisestyring eller konkret handling, fordi det tyske valg er langt vigtigere,« siger han.
»Det finansielle system er politiseret, og derfor vil det tyske valg i september fuldkommen lamme mange beslutninger, der bør træffes nu. Der er absolut  ingen indikationer på politisk krisehåndtering i Kommissionen - det her er en øvelse i konsensus,« siger Nicolas Véron.


