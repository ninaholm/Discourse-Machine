Flertal for pjækkebøder er væk
DF rejser endnu engang forslag om at give bøder til forældre, hvis børn pjækker fra skole. Men skolelederne afviser, og det politiske flertal ser ud til at være forsvundet


 Debatten om at straffe forældre på pengepungen, hvis deres børn pjækker fra skole, er blusset op igen. Til trods for øget politisk fokus på problem-et, oplever Helsingør Kommune fortsat omfattende problemer med at få især roma-børn i skole. Derfor genopliver DF nu forslaget om bødestraf:
»Børnene skal i skole, så de bliver en ressource for det danske samfund. Derfor fremsætter vi nu det forslag, der også tidligere har fået opbakning fra både Venstre og Konservative,« siger Marlene Harpsøe (DF).
Forslaget går på, at en uges pjæk fra skolen skal udløse en bøde på 2.000 kr. til forældrene. Den bøde skal kommunen udstede på baggrund af indberetninger fra skolerne, mener DF. Sidste år var både Venstre og Konservative åbne over for tanken om bødestraf. Men efter et møde med formanden for Skolelederforeningen afviste Undervisningsministeren forslaget.
»Problemet er alvorligt, og vi skal have alle børn i skole og have forældrene inddraget og fastholdt på deres ansvar,« lyder det fra Bertel  Haarder (V), som endnu engang henviser til, at yderligere sanktioner skal ske på opfordring af skolelederne.
Vil ramme mange
Men den opfordring kommer næppe. For skolelederne er ikke spor begejstrede for forslaget. Ifølge formand for Skolelederforeningen Anders Balle melder skolerne det allerede i dag til de sociale myndigheder, hvis eleverne har et bekymrende højt fravær.
»Jeg mener ikke, der er behov for stramninger. Og hvis man skal melde alle børn, der har en uges ulovligt fravær til kommunen, så vil det ramme rigtig mange familier,« siger han og henviser til sine erfaringer som skoleleder, hvor omkring 10 pct. af eleverne hver år var fraværende på grund af ferie uden for den officielle ferieperiode.
Ifølge Anders Balle skal en social og kulturel indsats til, hvis roma-forældrenes adfærd skal ændres. Også hos Socialdemokraterne afviser uddannelsesordfører Christine Antorini pjækkebøder:
»Vi tror ikke, det virker,« siger hun og efterlyser i stedet, at skolerne via mail eller sms retter omgående henvendelse til forældrene, hvis deres børn ikke møder i skole.
Regeringens støtteparti skal heller ikke længere regne med opbakning fra De Konservative. Uddannelsesordfører Charlotte Dyremose (K) peger på, at kommunerne i dag har mulighed for at trække forældrene i børnepengeydelsen, hvis ikke de lever op til såkaldte forældrepålæg, der eksempelvis kan være, at de skal følge deres børn i skolen.
»Det har vist sig, at en del af kommunerne ikke gør brug af disse sanktioner. Og så længe der er muligheder, som ikke bliver brugt, er der ikke grund til at gøre mere,« siger hun og betoner, at den bedste vej til at løse problem-et er dialog med forældrene.
DF: Overraskende
Marlene Harpsøe mener, at forældrepålæg er udmærket men utilstrækkeligt.
»Der er desværre tilfælde, hvor det ikke er nok, og derfor skal man udskrive bøder,« siger hun og erklærer sig meget overrasket over, at både V og K nu afviser:
»Når man siger noget i medierne, bør man bakke det op. De må står til ansvar for deres udtalelser, og den debat må vi så tage efter sommer,« >siger DF'eren.
KL har ingen opgørelse over, hvor ofte kommunalbestyrelserne bruger forældrepålæg, men sidste år viste en opgørelse fra Berlingske Tidende, at blot 16 kommuner havde benyttet sig af muligheden.
De 16 kommuner havde givet pålæg til samlet 24 familier, heraf har det i 12 tilfælde været aktuelt at smække kassen med børnepenge i. Statistikken viste endvidere, at Helsingør var blandt de kommuner, der flittigst gjorde brug af sanktionerne. Grundet ferie har det ikke været muligt at træffe den ansvarlige direktør for Børne- og Ungeforvaltningen i Helsingør for et bud på udviklingen. Men i foråret skærpede VKO bestemmelsen om forældrepålæg, således at kommunalbestyrelserne ikke blot kan, men skal bruge muligheden for pålæg, i de tilfælde, hvor der - som det står i loven - er relevant.


