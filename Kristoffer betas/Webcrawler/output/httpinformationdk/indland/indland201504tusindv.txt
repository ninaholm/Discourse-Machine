Tusindvis af politifolk kan få adgang til overvågning af biler
Mindst 5.000 personer skal kunne få adgang til et kommende system, der skal overvåge borgere ved at registrere nummerplader. Det skriver Rigspolitiet i et dokument, som Information har fået aktindsigt i. Risikoen for misbrug og læk af data øges, hvis så mange får adgang, siger ekspert
 Den siddende regering fylder altid meget i medierne, men det er sjældent godt. Ny dansk forskning viser, at omtalen tit er negativ og skader regeringens plads i meningsmålingerne. Valgkampe kan pudsigt nok være et lille pusterum


 Når Rigspolitiet indfører et nyt system, der skal overvåge bilister ved at scanne og registrere nummerplader, skal det være muligt for 100 samtidige brugere at få adgang til den del af systemet, som samler og kan analysere oplysningerne om de registrerede bilister.
Samtidig skal det være muligt for i alt 5.000 brugere at tilgå samme del af systemet. Det viser en aktindsigt i de krav, som Rigspolitiet har stillet til en kommende leverandør af systemet. Peter Blume, der er professor i persondataret på Københavns Universitet, betegner de 5.000 potentielle brugere som »mange«.
»Helt basalt er det sådan, at jo flere, der har adgang til et system, jo større er risikoen for læk og misbrug. Den største sikkerhedsrisiko er ikke systemet i sig selv, men brugerne – den menneskelige faktor. Det er i virkeligheden den gamle historie om, at jo flere, der kender en hemmelighed, jo mindre en hemmelighed er det,« siger han og understreger, at det er op til den myndighed, der bliver såkaldt dataansvarlig for systemet, at skønne, hvor mange der skal have adgang til systemet.
Peter Blume har også behandlet Rigspolitiets ønske om at indføre systemet i forbindelse med sit arbejde som medlem af Datarådet, der er en del af Datatilsynet, men udtaler sig til Information i sin egenskab af juraprofessor.
Systemet, som Rigspolitiet planlægger at indføre, fungerer sådan, at det registrerer bilisters nummerplader, som derefter gemmes med oplysninger om tidspunkt, placering og billede. Efter planen skal overvågningen foregå ved hjælp af kameraer, der både er fastplacerede ved eksempelvis motorveje, og kameraer, der opsættes på omkringkørende politibiler. Det skal bruges til at fange blandt andet tilrejsende kriminelle og folk, der ikke har fået synet deres bil.
Tidligere har Rigspolitiet haft planer om at registrere og gemme oplysninger om alle forbipasserende biler i én måned, men Datatilsynet, som skal sikre, at myndigheder og private firmaer håndterer persondata korrekt, mener ikke, at det kan lade sig gøre at registrere alle forbipasserende biler i alle tilfælde, hvis det skal gøres inden for lovens rammer. Derfor er det på nuværende tidspunkt uklart, hvor meget eller lidt data Rigspolitiet kommer til at indsamle, når systemet iværksættes.
Slår hårdt ned på misbrug
Ole Andersen, der er vicepolitimester hos Rigspolitiet, oplyser, at kravet på de minimum 5.000 brugere er fastsat »for ikke at komme i problemer med tekniske begrænsninger«.
»Rigspolitiet er aktuelt ved at foretage nærmere overvejelser om brugeradgange og -rettigheder. Overvejelserne har nær sammenhæng med de persondataretlige forhold, som der endnu ikke ligger nogen endelig afklaring af,« skriver Ole Andersen i en e-mail og henviser til, at Datatilsynet har opfordret til, at behandlingen af personoplysninger i systemet reguleres nærmere – i form af eksempelvis en bekendtgørelse fra Justitsministeriet.
I det udbudsmateriale fra Rigspolitiet, som Information har fået aktindsigt i, stilles der også krav til leverandøren af systemet om, at brugeradgange skal kunne reguleres, så brugere kan få forskellige niveauer af adgang til systemet. Ligeledes stilles der krav til, at brugernes anvendelse af systemet skal kunne logges. Således vil alle søgninger i systemet blive logget, oplyser Ole Andersen.
»Logningen giver mulighed for at foretage efterprøvning af, hvorvidt de enkelte registeropslag har været i overensstemmelse med forskrifterne. Dette vil ske stikprøvevis og på baggrund af konkret mistanke – i lighed med, hvad der er tilfældet i forhold til f.eks. Kriminalregisteret,« skriver Ole Andersen til Information. Han bemærker desuden, at:
»Størsteparten af politiets ansatte har adgang til personfølsomme data og registre, f.eks. Kriminalregisteret. Det er således en integreret del af politiets virksomhedskultur at håndtere, at data ikke må tilgås og anvendes, medmindre det er sagligt begrundet og de legale forudsætninger er opfyldt.«
Overtrædelse af disse regler, påpeger Ole Andersen, vil kunne medføre ansættelsesretlige og strafferetlige konsekvenser.
»Praksis er generelt hård på området, og dette er alment kendt internt i politiet. Risikoen for læk og/eller misbrug vurderes således – på baggrund af de generelle erfaringer på området – som meget beskeden.«
Hanne Marie Motzfeldt, der er adjunkt ved Syddansk Universitet med speciale i persondataret, vurderer, at det er umuligt at sige noget om, hvorvidt der er tale om en for bred adgang, når det gælder de 5.000 potentielle brugere.
»Det afhænger helt af, hvem det er, der får adgang, og deres funktioner,« skriver hun i en mail til Information:
»Tilsvarende vil misbrugsrisikoen helt afhænge af de konkrete sikkerhedsforanstaltninger og den senere sikring af, at adgang hører sammen med relevante arbejdsopgaver.«

