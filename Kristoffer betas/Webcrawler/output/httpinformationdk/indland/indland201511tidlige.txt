Tidligere topdiplomat: Asyludspil er ’ren desperation’
Asylpakken med regeringens 34 ’robuste og faste’ tiltag, som alle har til formål at få færre asylansøgere til Danmark, er udtryk for desperation og panik hos de danske toppolitikere. Det siger den tidligere danske topdiplomat, Søren Jessen-Petersen, der har arbejdet i FN-systemet i over 30 år
En gruppe afghanske flygtninge ankommer til den græske ø Lesbos efter at have krydset havet fra Tyrkiet. Nu vil den danske regering stramme asylreglerne, så færre af de flygtninge, der ankommer til EU, vil søge mod Danmark.


 Flankeret af justitsminister Søren Pind og udlændingeminister Inger Støjberg stod statsminister Lars Løkke Rasmussen fredag eftermiddag ved pressemødet i Statsministeriet – fredag den 13. – og remsede op fra regeringens nye asylpakke:
Kortere opholdstilladelser, mindre familiesammenføring, skærpede krav til permanent opholdstilladelse, flere muligheder for at inddrage opholdstilladelser, øget egenbetaling, reduktion på 10 procent af økonomiske ydelser, stop for ekstraordinær asylrådgivning, tilbagerulning af asylaftalen, styrket indsats for at udsende afviste asylansøgere, øget adgang til at fængsle afviste asylansøgere, kortere udrejsefrister, skærpet kontrol med udlændinge i et nyt udrejsecenter, der skal placeres langt fra de større byer, private aktører skal kunne udføre registrering, begrænset mulighed for domstolsprøvelse for frihedsberøvede udlændinge …
»Jeg er fuldstændig målløs over at høre hele den opremsning,« lyder det fra den tidligere danske topdiplomat Søren Jessen-Petersen.
Han har mange års erfaring fra det internationale flygtningearbejde, bl.a. arbejdede han fra 1972 til 2006 i FN’s Flygtningehøjkommissariat, og senere var han i en årrække FN’s generalsekretærs særlige repræsentant i Kosovo.
Han kalder udspillet for »desperat« og ser det som udtryk for »total panik« hos de ledende danske politikere. Og han peger på, at det harmonerer dårligt med regeringens egne anbefalinger op til folkeafstemningen den 3. december.
»Så vidt jeg forstår, vil regeringen anbefale et ja til folkeafstemningen. Samtidig igangsætter man nu alle de forholdsregler, hvor man indirekte siger klart nej til alle former for samarbejde med andre lande om at dele byrderne,« siger Søren Jessen-Petersen og tilføjer:
»Den danske regering vil åbenbart først feje for egen dør. Men man vil feje så godt, at ingen kommer ind. Det hænger ikke sammen efter min mening, og det er ikke troværdigt at anbefale et ’ja til EU’ samtidig med, at man introducerer sådan en pakke. Det kan kun forstås som et klart nej til enhver form for internationalt samarbejde på at finde en løsning.«
Mure fører til flere stiger
Søren Jessen-Petersen anerkender, at de europæiske politikere står over for en stor udfordring:
»Jeg kan sagtens acceptere, at det er en vanskelig situation, for der er mange flygtninge, og de kommer hurtigt. Til gengæld kan jeg ikke se, hvorfor man skal handle i panik og desperation. Men det er det, man gør ved at sende ’et signal’, som man kalder det. Jeg tror, at det mere er af indenrigspolitiske hensyn, at man vælger så drastisk et signal.«
– Regeringen ønsker at gøre Danmark til et mindre attraktivt asylland. Virker det?
»Det tror jeg ikke. Jeg tror heller ikke, at det overhovedet nytter at bygge hegn og mure. Det har man gjort mange gange tidligere i Europa, men dengang som nu er det ikke løsningen. Hvis man tror, at man kan afskrække flygtningene, der er i en langt mere desperat situation, så tror man fejl.«
Han peger på, at omkring halvdelen af de ca. 800.0000 flygtninge, der i år er kommet til EU, er flygtet fra borgerkrigen i Syrien.
»Ingen kan være i tvivl om, at man er flygtning, hvis man kommer fra Syrien. De flygter fra så desperate omstændigheder, at de er parat til at løbe næsten hvilken som helst risiko, selv om de ved, at mange er druknet på vej over Middelhavet. Du kan måske mindske tallene en smule, men du kan ikke bygge mure eller hegn eller indrette et enkelt lands politik på en måde, der vil stoppe tilstrømningen af flygtninge.«
En tidligere guvernør fra den amerikanske delstat New Mexico ramte ifølge Søren Jessen-Petersen hovedet på sømmet, da han om amerikanske planer om mure mellem USA og Mexico sagde, at jo højere murene blev, jo flere stiger ville der bare blive solgt.
Farvel til Schengen
På fredagens pressemøde forklarede Lars Løkke Rasmussen, at regeringen i forbindelse med forsøgene på at få flere afviste asylsøgere udsendt var klar til også at inddrage spørgsmålet om ulandsbistand, således at bistandskassen blev smækket i, med mindre et givet land accepterede at modtage flygtede borgere, der var afvist i Danmark.
Også det ryster Søren Jessen-Petersen på hovedet af.
»Nu strammer vi i Danmark af al magt, og samtidig mindsker vi ulandsbistanden. Med andre ord gør vi så godt som intet for at påvirke det valg, som flygtningene står over for, før de flygter. Det eneste, der kan få dem til at lade være, er, hvis deres tilværelse bliver anstændig, der hvor de nu opholder sig. Derfor virker statsministerens udmelding på dette punkt også som ren desperation.«
– Hvad skulle man gøre i stedet?
»For mig er det klart, at når man står over for en så barsk virkelighed, som de europæiske lande nu gør, så må man forsøge i Europa at få et eller andet til at fungere. Man må i langt højere grad, end tilfældet er nu, forsøge at arbejde sammen i stedet for, at det er hvert land for sig. Hvis vi lukker grænserne alle sammen, så er det farvel til Schengen-samarbejdet, og det vil påvirke os alle sammen, også alle de danskere, der nyder fordel af at kunne bevæge sig frit over grænserne. En lukning af grænserne vil være en direkte trussel mod det samarbejde, der har skabt ganske meget velfærd i Danmark.«
– Der er ikke meget hensyn i regeringens asylpakke til, at flygtninge ifølge de konventioner, som Danmark har tiltrådt, også har rettigheder, når de flygter fra f.eks. borgerkrig?
»Overhovedet ikke. Der er ingenting. Også det viser, at det en handling i desperation og panik.« Én ting glæder Søren Jessen-Petersen sig dog over – nemlig at den tidligere statsminister Helle Thorning-Schmidt onsdag blev vraget som ny flygtningehøjkommissær.
»Jeg tror, at man i FN i New York i dag er vældig glade for, at man i stedet for den tidligere danske statsminister valgte italieneren Filippo Grandi. Danmarks renommé er blevet flosset, og det samme er Helle Thorning-Schmidts, fordi hun selv som statsminister havde stået for omfattende stramninger.«
Ifølge statsministerens udtalelser på pressemødet har den »robuste og faste« asylpakke med de 34 nødvendige tiltag været forberedt i flere uger. Søren Jessen-Petersen gætter i den forbindelse på, at regeringen har været tilbageholdende med at lancere pakken, indtil højkommissæren blev udnævnt i onsdags.
»Man har måttet vente med det her, indtil det blev afklaret. Det var regeringen, der indstillede Helle Thorning-Schmidt og gik ind i kampagnen for hende. Men det var ikke hæderligt at indstille hende, når hun stod for den asylpolitik, som regeringen nu selv har gjort mange gange værre. I dag må vi prise os lykkelige for, at Danmark ikke har fået en flygtningehøjkommissær.«
Søren Jessen-Petersen har i sin karriere også arbejdet for UNHCR, mens Lars Løkke Rasmussens forgænger, den tidligere venstrestatsminister Poul Hartling, var flygtningehøjkommissær.
»Stakkels Poul Hartling. Jeg ved ikke, hvor mange gange han må vende sig i sin grav over det, som danske politikere gør i dag. Han var et menneske, for hvem moral og det medmenneskelige var helt afgørende. Verdenssamfundet stod også over for store flygtningekriser, da Poul Hartling var højkommissær, bl.a. vietnamesiske bådflygtninge, men han havde både hjerte og hjerne, når han stod over for den slags vanskelige udfordringer. Danske politikere har hverken hjerte eller hjerne, når de kan komme med sådanne udspil,« siger Søren Jessen-Petersen.

