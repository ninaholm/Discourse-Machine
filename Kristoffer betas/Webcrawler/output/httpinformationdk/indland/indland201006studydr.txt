'Study drugs' vinder frem på universiteter
Danske studerende eksperimenterer med opkvikkende medicin for at klare sig bedre på studiet, viser en ny undersøgelse. Eksperter peger på en ny tendens, men advarer kraftigt mod bivirkninger


 Stress, træthed og frygt for eksamen presser nogle studerende ud i eksperimenter med opkvikkende medicin - populært kaldet 'study drugs'. Det viser en ny undersøgelse foretaget af Information. Her svarer knap to procent af 2.000 adspurgte fra landets videregående uddannelser, at de har taget receptpligtig eller ulovlig medicin for at klare sig bedre på studiet. Det er typisk præparater som Ritalin og Modafil, der er beregnet til behandling af opmærksomhedsforstyrrelsen ADHD og narkolepsi, hvor personer oplever pludselige søvnanfald. Yderligere syv procent tager betablokkere, som bl.a. bruges til at dæmpe eksamensangst, men ikke er ulovligt og udskrives til formålet. 11 procent af de medicinstuderende på Københavns Universitet bruger betablokkere.
Hjerneforsker Jesper Mogensen fra Københavns Universitet forstår godt, at nogle studerende kan opfatte brugen af opkvikkende medicin som en god idé:
»Hvis man ser bort fra bivirkningerne, så vil nogle mennesker opleve, at de får mere energi. Som studerende føler man måske, at man kan sidde og læse en større del af natten, så det er da klart, at det kan opfattes som attraktivt i første omgang.«
Han advarer dog kraftigt mod, at studerende sluger piller for at kunne præstere bedre: »Det er et meget tåbeligt eksperiment. For det første er sandsynligheden for, at de opnår noget gavnligt minimal, og for det andet er der stor risiko for, at de løber ind i en række bivirkninger. Så jeg mener helt afgjort, at det er en rigtig dårlig idé.«
Selv om medicinske eksperter sår tvivl om effekten af de opkvikkende stoffer, så har flere af de adspurgte studerende oplevet en markant forskel.
I USA har brugen af study drugs været voksende de seneste år.
Forskellige undersøgelser peger på, at mellem syv og 34 procent af de studerende tager hjernestimulerende piller, som for eksempel Ritalin og Modafil.
De receptpligtige piller er stadig en sjældenhed på de danske universiteter, men leder af Studenterrådgivningen i København, Susanne Springborg, frygter, at vi endnu kun har set de første skridt mod en ny tendens:
»Der er mange studerende, der føler sig utilstrækkelige i forhold til studiet. De føler, at de næsten ikke kan gøre det godt nok.«
Over halvdelen af de studierelaterede henvendelser, som Studenterrådgivningen modtager, handler om koncentrationsproblemer, stress eller eksamensangst.
Bryder loven
De studerende bryder oftest loven, når de tager opkvikkende midler som Ritalin, Modafinil og efedrin, forklarer jurist i Lægemiddelstyrelsen Tore Rybjerg:
»Receptpligtig medicin kræver en recept. Det er jo ikke meningen, at man selv beslutter, hvornår man skal tage det.«
De danske studerende, der tager study drugs, får det oftest fra en bekendt, der har recept på medicinen. Og nye tal fra Lægemiddelstyrelsen viser, at antallet af personer, der modtager Ritalin til behandling af ADHD, er tidoblet siden 2004.
Flere studerende fortæller, at de netop har fået Ritalin gennem en bekendt med ADHD. Men det er bestemt ikke lovligt, forklarer Tore Rybjerg:
»Det er strafbart at videregive og sælge receptpligtig medicin uden tilladelse. Hvis der er tale om euforiserende stoffer, som eksempelvis Ritalin, så går strafferammen helt op til seks års fængsel.«

