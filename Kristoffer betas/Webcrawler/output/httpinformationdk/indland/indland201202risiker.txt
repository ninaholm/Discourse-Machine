’Du risikerer at blive lagt på is’
Seniorforsker Mette Jensen fra Aarhus Universitet blev i 2009 truet med fyring efter offentlig kritik af universitetet. Advarslen blev trukket tilbage, men sagen blev ved med at forfølge hende, siger Mette Jensen i dag. Hun ser klare paralleller til den nye fyringssag på universitetet
’Hvis jeg rejste en kritik på et personalemøde, så kiggede folk ned i bordet. Selv de af mine kolleger, som bagefter ville komme og sige ’skide godt’, gik ikke offentligt ud og støttede mig. For det har vidtrækkende konsekvenser, som er meget svære at sætte ord på og dokumentere,’ siger Mette Jensen ,der var ansat på Institut for Miljøvidenskab i Aarhus.  Arkiv


 »I det øjeblik jeg gik ind i den sag, kunne jeg ikke overskue, at det fik de konsekvenser, det gjorde. Det er en vigtig erfaring at bringe videre,« siger tidligere seniorforsker Mette Jensen om den sag, der endte med at dominere hendes sidste år på Aarhus Universitet.
En sag, der har de samme underliggende problemer, som den verserende sag på universitetet om den fyringstruede musikprofessor Linda Koldau, mener Mette Jensen»Dels har man meget svært ved at komme frem med kritik, og når man gør det, så risikerer man at blive lagt på is.«
Mette Jensen var seniorforsker på Danmarks Miljøundersøgelser (DMU), der i 2007 blev lagt ind under Aarhus Universitet.
Hun var en anerkendt forsker både i ledelsen og blandt kolleger, men i foråret 2009 blev hun truet med fyring efter kritiske udtalelser i medierne, blandt andet i Information.
Selve fyringstruslen blev trukket tilbage, men sagen fik konsekvenser for resten af hendes tid på universitetet, og selv efter hun gik på pension i 2010. Sagen startede med, at hun og fire kolleger tog initiativ til en rundspørge på e-mail blandt kollegerne, om deres syn på Aarhus Universitets tætte tilknytning til Cheminova. Cheminova var blevet kritiseret i medierne for at producere giftige sprøjtemidler, der er forbudt i EU, og sælge dem i Brasilien.
På vej i minefelt
Aarhus Universitet havde aktiemajoriteten i Cheminova, og Cheminova havde desuden ofte købt forskning hos Danmarks Miljøundersøgelser.
»Det var blevet diskuteret i flere år blandt kolleger, og folk var skideutilfredse med det,« siger Mette Jensen.
Hun og de fire kolleger vidste godt, at de bevægede sig ud i et minefelt, selv om de blot sendte forespørgslen ud internt i huset. Men de havde ikke regnet med så voldsom en reaktion fra ledelsen, der prompte gav dem, hvad de kaldte ’en notits’ på deres personalesag. Et begreb opfundet til lejligheden, der alene havde til formål at true dem til tavshed, mener Mette Jensen.
»Så fik mine kolleger kolde fødder, og det kan jeg godt forstå. Men vi havde lovet kollegerne at videregive deres svar i et brev til rektor, og jeg kunne ikke leve med, hvis vi bare lod det ligge. Mere end 90 procent af dem, der svarede, mente, at tilknytningen til Cheminova var problematisk.«
Fem minutter efter hun havde sendt det åbne brev til rektor for Aarhus Universitet med kopi til hendes egen ledelse på DMU, blev hun kaldt ind til tjenstlig samtale med direktøren og HR-chefen.
Lagt på is
Efter et meget kritisk høringssvar fra Mette Jensens fagforening, DJØF, endte DMU med at trække advarslen tilbage.
Men direktøren hilste aldrig på Mette Jensen igen, når de mødtes, selv om de efter hendes indtryk havde haft et godt forhold indtil da. Hun var lagt på is af ledelsen.
»Hvis jeg rejste en kritik på et personalemøde, så kiggede folk ned i bordet. Selv de af mine kolleger, som bagefter ville komme og sige ’skide godt’, gik ikke offentligt ud og støttede mig. For det har vidtrækkende konsekvenser, som er meget svære at sætte ord på og dokumentere,« siger Mette Jensen.
Efter hun gik på pension, fortsatte hun på Institut for Miljøvidenskab, som det nu hed, som seniorforsker emerita med at udgive en bog og skrive artikler.
Men efter et stykke tid lukkede hendes mailadresse, og Mette Jensen følte, at universitetet gjorde alt for systematisk at fjerne hende fra hjemmesiden. I dag kan man ikke finde hende på hjemmesiden.
Råb op sammen
Ligesom i sagen om Linda Koldau, hævder ledelsen, at der er fuld ytringsfrihed for de universitetsansatte, og officielt blev Mette Jensens sag betegnet som misbrug af mail-systemet. Men Mette Jensen mener, at begge sager er udtryk for, at der i praksis er et generelt problem på universiteterne.
»Derfor er det vigtigt at diskutere, hvordan man skal håndtere det. Og det må man gøre i det offentlige rum, for det kan man ikke i de lukkede fora, som universiteterne er kommet til at udgøre i dag.«
Man er nødt til at tage fat to steder, mener hun. Dels har ledelsen et ansvar for at lære at håndtere kritik bedre, end man gør i dag. Dels måske endnu vigtigere er det at diskutere de ansattes ansvar, siger Mette Jensen.
»De har ansvar for hver især at bakke offentligt op om kritik, når de er enige. Hvis der havde været fem-syv medarbejdere på hvert møde, der sagde, at de støttede mig, så kunne ledelsen ikke have kørt det ræs, som de gjorde. Når der ikke er én der stiller sig op i offentligheden, men kommer bagefter og bakker op, så er det så let at få kyst sådan nogen som mig, som ellers ikke er let at kyse.«
Derfor er den nuværende kultur ikke til at løse med et pennestrøg eller en ny ledelse. Det skal ske med en fortsat insisteren på den venlig fjendtlige kritik, som Karl Popper kaldte den.
»Det skal ikke bare være en kritik, der nedgør, for det er ikke konstruktivt. Det er den intellektuelle diskurs, som hele tiden må være der. Hvor man kun har argumentet i sidste ende, som det der skal gælde, og det der skal veje.«

