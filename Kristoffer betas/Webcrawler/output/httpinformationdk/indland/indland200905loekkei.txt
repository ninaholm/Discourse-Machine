Løkke: Ingen indrømmelser til irakere
Statsminister Lars Løkke Rasmussen afviser blankt at genoverveje udvisningerne af de afviste irakere. DF kræver hurtig rydning af kirke, men regeringen er villig til at vente


 Regeringen afviser blankt at genoverveje udvisningen af de 282 afviste irakiske asylansøgere. På sit ugentlige pressemøde i går understregede statsminister Lars Løkke Rasmussen (V), at man "ikke kan besætte sig til ophold i Danmark".
Han henviste til, at udvisningssagerne for længst er afgjort af Flygtningenævnet.
"En del af sagerne er i øvrigt på ny blevet forelagt igen i 2007 med samme udfald. Der er tale om sager, som er afgjort," sagde han.
Statsministeren henviste på sit pressemøde direkte til den såkaldte palæstinenserlov fra 1992, der gav kollektivt asyl til 460 palæstinensere, der tidligere havde fået afslag. Den blev gennemført, efter at cirka 70 palæstinensere igennem næsten et halvt år havde besat Blågårds Kirke. 
"Jeg kan sige meget klart, at de beslutninger, der blev truffet omkring palæstinenserlovgivningen, de vil ikke komme til at gentage sig i denne her sag," sagde Lars Løkke Rasmussen.
Det var SF's Meta Fuglsang, der med opbakning fra Socialdemokraterne i går foreslog at genoverveje udvisningerne af irakerne.
Men forslaget handler ikke om at få Flygtningenævnet til at tage asylsagerne op igen, siger hun.
SF: Løkke fordrejer
"Selvfølgelig er asylsagerne afsluttet for længst. Men i forbindelse med de enkelte udvisninger kan man kigge på, om man følger FN's anbefalinger for, hvornår det er sikkert at udvise. Eller om der er grundlag for at give humanitær opholdstilladelse. Det behøver vi ingen ny lovgivning til," siger Meta Fuglsang, der mener, at Lars Løkke Rasmussen "fordrejer" hele diskussionen, når han bringer palæstinenserloven op.
De 52 irakere har af menighedsrådet i Brorsons Kirke fået lov til at blive i hvert fald indtil august. Men det forhindrer ikke politiet i inden da at tvinge dem ud med magt. Det fastslog integrations- og kirkeminister Birthe Rønn Hornbech (V) i går - men udtrykte samtidig håb om, at kirkebesættelsen kan afsluttes i mindelighed. 
DF: Stop besættelsen
Dét vil Peter Skaarup fra Dansk Folkeparti ikke vente på.
"Vi ser meget gerne, at man får stoppet den besættelse hurtigst muligt," siger han. 
I går kom det desuden frem, at én af de demonstrerende irakere ikke er afvist asylansøger, men er udvist på grund af en narkodom fra 2002.
"Birthe Rønn Hornbech må sørge for, at han strakt bliver udvist af landet. Det er jo krænkende for danskernes retsbevidshed," siger Peter Skaarup.


