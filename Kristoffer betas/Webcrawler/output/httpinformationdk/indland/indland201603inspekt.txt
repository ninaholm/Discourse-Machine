Inspektør om skibsbrand: Det var sabotage
Ganske overraskende gik byretten ikke med til automatisk dørlukning, da tidligere skibsinspektør Flemming Thue Jensen blev afhørt om, hvad han så, da han dagene lige efter branden kom om bord på Scandinavian Star
Tidligere skibsinspektør Flemming Thue Jensen er ikke i tvivl om, at der må være forøvet sabotage for at få et to-tommers rør til hydraulikolie revet løs fra loftet, så brandbar væske kunne sprøjte ned på madrasser og andet, som var slæbt ud i den snævre korridor under det afbøjede rør, da Scandinavian Star brændte natten til den 7. april 1990. Det fortalte han i byretten i går.


 Må jeg bede om en kort pause? Befippelsen var til at få øje på hos specialanklager Jakob Buch-Jepsen fra Københavns Politi, efter at byretsdommer Lisbeth Christensen få minutter forinden havde afvist at lukke dørene til retssal 60 i Københavns Byret.
Fra kl. 10 skulle den tidligere skibsinspektør Flemming Thue Jensen afhøres til brug for norsk politi, der er i gang med endnu en efterforskning af brandkatastrofen på Scandinavian Star natten til den 7. april 1990. Og formentlig havde Jakob Buch-Jepsen regnet med omgående dørlukning, når han på vegne af norsk politi begærede dørene lukket fra retsmødets begyndelse.
Måske havde han også skelet til, at selvsamme byretsdommer i januar 2015 straks efterkom en anmodning om dørlukning, da Mike Axdal blev afhørt om sin viden om brandene, der kostede 159 personer livet, heriblandt 25 børn.
Under alle omstændigheder var Lisbeth Christensen i går ikke til sinds uden videre at følge politiets ønsker.
»Indtil videre er dørene åbne,« som hun sagde dog med et løfte om at dørlukke, når Flemming Thue Jensen skulle afhøres om navne på mulige mistænkte.
Præcis kl. 10.39 tog Flemming Thue Jensen så plads på en stol foran dommeren, hvor han til den ene side havde repræsentanter for norsk og dansk politi, til den anden side otte norske advokater, som Tingretten i Oslo har udpeget som bistandsadvokater for overlevende og efterladte.
