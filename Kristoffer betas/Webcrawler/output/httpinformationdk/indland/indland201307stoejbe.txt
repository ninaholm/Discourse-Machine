Støjberg: Når noget stadig halter, skal vi turde diskutere det
Den værdimæssige integration halter, og det må til debat, siger Inger Støjberg (V), efter hun i går udtalte, at muslimer, der modarbejder Danmark, skal ’finde et andet sted at bo’. Timingen har intet med partipolitik at gøre, forsikrer hun


 
	Integrationsordfører og næstformand i Venstres folketingsgruppe, Inger Støjberg, satte i går dele af det politiske Danmark og debattørerne i sving, da hun i en kronik i Politiken utvetydigt opfordrede muslimer, der modarbejder det danske samfund, til at finde et andet sted at bo: »Ingen holder på jer eller tvinger jer til at blive. Vi har taget imod jer, og nu er det op til jer at udvise den fornødne respekt for vort samfund og de værdier, det bygger på,« skrev hun.

	Kronikken i Politiken tager udgangspunkt i et besøg hos Islamisk Trossamfund, som ordføreren deltog i for et halvt år siden. Her faldt en række udtalelser, som har sat dybe spor på hende.

- Inger Støjberg, du skriver i kronikken, at der er »behov for en debat om islams rolle i det danske samfund«. Hvorfor mener du, der er det?

	»Når veluddannede muslimer ikke ønsker at tage ensidig afstand fra stening, så halter den værdimæssige integration. Det vil jeg gerne sætte til debat.«

- Besøget hos Islamisk Trossamfund fandt sted for et halvt år siden. Hvorfor er det først nu, vi skal debattere emnet?

	»Jeg har brugt lang tid på at overveje, hvorvidt kronikken skulle trykkes eller ej. Den har været færdig meget længe, men da mødet på en eller anden måde havde karakter af noget halvprivat, har jeg været i tvivl om, hvorvidt jeg kunne være bekendt at referere fra det. Når valget faldt på at offentliggøre det, skyldes det, at jeg oplevede et alvorligt angreb på danske værdier og dansk kultur. Det, synes jeg, er nødvendigt at fortælle om,« siger hun og understreger, at Islamisk Trossamfund har haft mulighed for at læse kronikken, inden den blev trykt.

	Handler ikke om timing

- Du skriver også, at du mener, vi i Danmark »har meget svært ved« at tage meningsfulde debatter og diskussioner om det, man kan kalde »den værdimæssige integration«. Hvorfor er det nødvendigt at blive værdimæssigt integreret i det danske samfund?

	»Når man kommer til et land, skal man tage hele pakken med. Hvis jeg flyttede til Australien eller Albanien eller Somalia, måtte jeg acceptere det fundament, de har bygget samfundet på. Det er ikke sikkert, man er enig i alting, men man må tage hele pakken med. I Danmark indebærer det blandt andet ligestilling, ytringsfrihed og religionsfrihed.«

- Du har selv været en del af en regering, der i ti år havde magten i Danmark. Hvorfor gjorde I ikke mere for at integrere indvandrere og efterkommere bedre i danske værdier?

	»Jeg synes, vi gjorde meget. 50.000 indvandrere kom ind på arbejdsmarkedet. Vi var godt hjulpet af opsvinget, ja, men der var også en 225-timers-regel, der var kontanthjælpsloft, og man førte aktiv arbejdsmarkedspolitik over for denne gruppe. Det var ikke alting, der lykkedes i vores tid – og det forsøger jeg heller ikke at få det til at fremstå som, men det ændrer ikke på – at når noget stadig halter, skal vi turde at diskutere det.«

- Hvis det er vanskeligt at tage meningsfulde diskussioner, som du skriver, kunne det måske hænge sammen med tonen i dem. I kronikken kalder du selv en gruppe muslimer »ulve i fåreklæder«, og du mener, at »tiden er kommet til at tage et opgør med, hvem der vil Danmark, og hvem der ikke vil Danmark«. Bidrager du ikke selv til at afspore debatten?

	»Nej, det synes jeg ikke. Jeg siger bare min mening. Den aften følte jeg, at jeg sad over for en flok ulve i fåreklæder.«

- Regeringspartierne og Enhedslisten mener, at du nu har åbnet denne debat, fordi der den seneste tid har været kritisk fokus på Venstres politik omkring eksempelvis nulvækst og brugerbetaling i den offentlige sektor. Hvad siger du til den kritik?

	»I så fald skulle jeg allerede tidligt have udtænkt, at det ville komme. Og så skulle jeg være blevet inviteret af Islamisk Trossamfund, og derudover skulle det have lykkedes mig at overtale dem til at komme med disse udtalelser. Det er jo helt absurd spekulativt.«

- Men de tænker nok mere på timingen?

	»Altså ... Nu er det nu, Politiken har trykt kronikken, og det har intet med kritisk fokus på Venstre at gøre. Det her har ikke været debatteret i folketingsgruppen eller andre steder i Venstre – det er helt og holdent noget, jeg har skrevet for egen regning.«

