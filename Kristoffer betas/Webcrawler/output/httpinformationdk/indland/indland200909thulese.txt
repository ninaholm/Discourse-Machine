Thulesen Dahl: Vi står i midten
Dansk Folkeparti kræver flere offentlige investeringer på finansloven - men var under beskydning for sin støtte til regeringens økonomiske politik under gårsdagens finanslovdebat. Det samme var S og SF's skatteudspil
'Det, jeg står for, er nok knap så rosenrødt, som regerings-partierne udstiller det. Men det er også knap så sortsynet, som oppositionen på venstrefløjen forsøger at fore-gøgle det,' sagde Kristian Thulesen Dahl i går under finanslovsdebatten.


 Først følte han sig »omklamret« af Socialdemokraternes godhed mod de ældre og de Konservatives hårdhed over for muslimer. Men ved Folketingets første finanslovdebat i går erklærede Dansk Folkepartis næstformand og finansordfører, Kristian Thulesen Dahl, uden at fortrække en mine, at han og Dansk Folkeparti står »i midten« mellem regering og opposition.
»Det, jeg står for, er nok knap så rosenrødt, som regeringspartierne udstiller det. Men det er også knap så sortsynet, som oppositionen på venstrefløjen forsøger at  foregøgle det,« sagde han.
Men selv om Kristian Thulesen Dahl ifølge Socialdemokraternes finansordfører, Morten Bødskov, ikke er at finde i midten af dansk politik - men »på skødet af den til enhver tid siddende finansminister«, var han i høj grad i centrum under gårsdagens langvarige debat i Folketingssalen.
Hvor regeringspartiernes Tina Nedergaard (V) og Mike Legarth (K) samt finansminister Claus Hjort Frederiksen (V) nok en gang gentog parolerne om, at man med bankpakker, skattelettelser, frigivelse af SP-penge, fjernelse af anlægsloftet og 500 mio. kr. mere til kommunerne havde gjort rigeligt for at dæmme op for den økonomiske krise, så krævede DF-ordføreren flere offentlige investeringer - især på landets sygehuse.
Lytter til vismændene
»Vi lytter meget til de økonomiske vismænd,« sagde Thulesen Dahl med henvisning til, at vismændene har opfordret til yderligere offentlige investeringer for 10 mia. kr. næste år for at skabe mere beskæftigelse.
Men dén melding udløste hovedrysten hos oppositionen, der fastholdt sit krav om flere investeringer for at afbøde en stigende ledighed. Ordførerne for S, SF og R hev en vedtagelse frem, som Dansk Folkeparti vedtog sammen med regeringen i januar, da krisen allerede var begyndt at tage fart.
Dengang konstaterede flertallet - i modstrid med oppositionen - at »der er et solidt fundament for en fortsat sund udvikling i dansk økonomi med høj og stabil beskæftigelse, gode rammevilkår for vækst samt en holdbar udvikling i de offentlige finanser«.
De radikales finansordfører, Morten Østergaard, konstaterede, at regeringsflertallet med sin overoptimisme ikke har »troværdigheden i orden til at vurdere størrelsen af den krise, vi står i«.
Og SF's Ole Sohn spurgte direkte:
»Hvad er årsagen til, at Dansk Folkeparti ikke ønsker at sætte massivt ind for at afbøde de værste virkninger af krisen?«
Kristian Thulesen Dahl henviste til sine krav om øgede sygehusinvesteringer. Han beskyldte direkte oppositionen for at »gøre sig klogere end vismændene«, der vil komme med en ny tilstandsrapport over dansk økonomi i tide inden vedtagelsen af finansloven.
»Det er altid den nyeste anbefaling fra vismændene, vi lytter mest til.«
Angreb på skatteudspil
Men den radikale leder Margrethe Vestager henviste til, at vismændenes seneste opfordring om investeringer for 10 mia. kr. kun er en uge gammel.
»Derfor synes jeg, at det er en lille smule friskt at sige, at vi opfinder vores egen virkelighed,« sagde hun.
Hvor oppositionen satte angrebene ind mod regeringens og Dansk Folkepartis handlekraft eller mangel på samme, så var der skarpe angreb mod Socialdemokraternes og SF's skatteudspil fra regeringspartierne. Her langede de hårdt ud mod de skattestigninger, som de mener, at udspillet vil medføre. Men især uenigheden mellem de to store oppositionspartier og de radikale om en »millionærskat« blev der skudt på.
Finansminister Claus Hjort Frederiksen (V) erklærede, at de radikale har »begge ben solidt plantet i den blå luft«.
»Det er underligt at høre på de radikales kritik, når de radikale skal i regering med S og SF, der vil det stik modsatte på skatteområdet, som de vil,« sagde han.
Morten Østergaard prøvede at nedtone uenighederne.
»Det, vælgerne kan være trygge ved, er, at vi ikke møder op med ønsker om, at skatterne bliver sat yderligere op end det, som S og SF vil,« sagde han.


