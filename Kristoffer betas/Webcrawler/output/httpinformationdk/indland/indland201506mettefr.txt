Mette Frederiksen: Jeg vil aldrig eksperimentere med velfærd

Mette Frederiksen blev i går valgt som ny formand for Socialdemokraterne ved en ekstraordinær kongres i Falconer Salen på Frederiksberg. Ingen modkandidater udfordrede Mette Frederiksen.


 I sin første tale som socialdemokratisk partiformand opridsede Mette Frederiksen de overordnede politiske linjer, hun vil stå for.
Socialdemokratiet er et arbejdspladsparti, forklarede hun. Altså et parti, der snarere end at sende folk på understøttelse vil sikre, at der skabes nye job. Samtidig understregede den nyvalgte formand, der i sin tid som beskæftigelsesminister hyppigt brugte vendingen »ret og pligt«, at målet er fuld beskæftigelse.
»Den bedste måde at bekæmpe arbejdsløshed på er ikke dagpenge. Den bedste måde at bekæmpe arbejdsløshed på er at blive ved med at føre en økonomisk politik, der skaber flere arbejdspladser,« sagde hun i sin tale til den ekstraordinære kongres, hvor hun er blevet valgt som formand.
»Arbejdsløshed er krisens grimme ansigt. Arbejdsløshed er aldrig et udtryk for dovenskab,« lød det.
Mette Frederiksen, der kommer fra Nordjylland og er datter af en typograf og en pædagog, understregede, at hendes personlige baggrund betyder meget for, hvor hun står politisk.
»Jeg er formet af bedsteforældre, som gik ind i alderdommen med slidte kroppe på grund af et hårdt arbejdsliv. Og formet af at se velfærdssamfundet sørge for, at der også til dem var en god bolig, folkepension og ordentlig ældrepleje. Det kommer jeg aldrig til at eksperimentere med,« forsikrede hun.
Den nyvalgte formand kommenterede også kort dagpengespørgsmålet, som har martret den socialdemokratisk ledede regering, som hun indtil for ganske nylig var en del af, i stort set hele dens levetid.
»Vi har brug for et nyt dagpengesystem. Færre skal falde ud. Så enkelt kan det siges.«
Mette Frederiksen kommenterede også statsminister Lars Løkke Rasmussens (V) ønske om at samarbejde bredt i Folketinget.
»Vi socialdemokrater er ikke på vej til en lang gold oppositionsperiode. Vi respekterer danskernes valg. Vi vil tage lige så meget ansvar for Danmark, mens vi er i opposition, som når vi er i regering,« sagde hun.
Men dermed skal man ikke tro, at Socialdemokraterne vil holde hånden under Venstres nydannede regering, hvis der bliver problemer med samarbejdet blandt de borgerlige partier.
Mette Frederiksen lægger på ingen måde skjul på, at ambitionen er at generobre regeringsmagten, som partiet trods mandatfremgang mistede ved folketingsvalget den 18. juni.
Hun sammenfattede sin position over for den nye regering i et løfte til Lars Løkke Rasmussen:
»Socialdemokratiet vil være både med- og modspiller. Når vi sammen, kan skabe resultater, der er de rigtige for Danmark, så er vi din medspiller. Men når du skævvrider Danmark og glemmer at tænke på dem, der har mindst. Så er vi din hårdeste modspiller.«
Ritzau

