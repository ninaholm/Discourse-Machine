Rektorformand: ’Vi er en smule rådvilde’
Gymnasierektorer og lærere erkender, at man har fejlet i at få fagene til at spille sammen. Der har manglet ressourcer til at leve op til de store krav i den nu syv år gamle reform, mener de
Gymnasieelever risikerer ikke at få det flerfaglige indhold, som gymnasiereformen ellers skulle sikre dem. Det er konsekvensen af, at langt de fleste lærere endnu ikke arbejder med tværfaglighed.

Det er de omfattende krav fra politikerne, der har forhindret gymnasierne i at realisere det, der egentlig var ideen med gymnasiereformen. Sådan lyder det fra rektorer og lærere, efter en ny undersøgelse fra Danmarks Evalueringsinstitut (EVA). Den viser, at gymnasierne ikke har levet op reformens krav om samarbejde på tværs af fagene i de nye studieretninger.Det er et stort problem, men politikerne ville lave om på for meget på én gang, mener formanden for Gymnasieskolernes Lærerforening, Gorm Leschly: »Efter en årrække er skolerne først rigtig ved at komme til sig selv. Nogle skoler har været presset til deres yderste. Vi blev kastet ud i reformen uden tilpas forberedelse, men folketingspolitikerne mente godt, det hele kunne træde i kraft med det samme,« siger han.Gymnasierne har været tvunget til at asfaltere, mens de kørte, siger formanden for Gymnasieskolernes Rektorforening, Jens Boe Nielsen.»Vi har i de første år haft rigeligt at gøre med at få de nye elementer i gymnasiereformen til at fungere,« siger han med henvisning til de øvrige forløb, som almen sprogforståelse, naturvidenskabeligt grundforløb og især almen studieforberedelse, som reformen har dikteret skolerne at udarbejde.»Nu er vi nået langt med det, men så er det rigtigt, at der mangler noget med det sidste,« siger han.Men gymnasierne har både manglet ressourcer og konkret viden om, hvordan man skulle føre intentionen bag reformen ud i livet. Og derfor er der efter syv år med reformen stadig et stykke vej.»Vi står en smule rådvilde. Vi har ikke prøvet det før, og derfor må vi først udvikle nogle metoder og ideer til, hvordan vi får det gennemført,« siger Jens Boe Nielsen.Én lærer, ét fagGorm Leschly kalder gymnasiereformen den største revolution, der er sket i gymnasiets historie. Undervisningen blev organiseret i studieretninger, hvor lærerne skal arbejde sammen i hold om at udvikle undervisningen på tværs af fagene. Men det sker typisk ikke, viser undersøgelsen fra EVA.På mange skoler forbereder og gennemfører lærerne hver især deres undervisning i deres fag, som de altid har gjort det, siger en af forskerne bag evalueringen, Rikke Sørup, der er souschef i afdelingen for grundskoler og ungdomsuddannelser.»Lærerne vil gerne samarbejde om håndtering af nye elevtyper, trivsel og fravær, men&nbsp;det er svært, når det kommer til&nbsp;det, de oplever som&nbsp;deres kerneydelse, nemlig undervisningen. Når det kommer til stykket, er det som oftest én lærer i ét fag foran én klasse,« siger hun.Selv om alle lærerteam i princippet skulle samarbejde om at udvikle studieretningerne, svarer kun 35 pct. af lærerne i undersøgelsen, at det er tilfældet i deres team. Nogle steder har lærerne ligefrem haft svært ved at udfylde den tid, der var sat af til teamsamarbejdet, siger Rikke Sørup.»De har en fornemmelse af, hvad de skal med studieretninger, men de mangler nogle greb og mål for at bruge tiden fornuftigt,« siger hun. Et af problemerne er, at mange skoler ikke har taget en grundlæggende diskussion om, hvordan studieretningerne skal tones.»Det er visioner, der er behov for. Der er behov for ledere, der sætter det på dagsordenen og udstikker nogle mål,« siger Rikke Sørup.Blandt lederne i undersøgelsen svarer 59 pct., at teamet har ansvar for at samarbejde om studieretningerne, men interview med lederne viser, at de er klar over, at det ikke sker i praksis i det omfang, de kunne ønske.Rektorformand Jens Boe Nielsen kan godt følge, at der mangler visioner.»Men vi har ikke selv ressourcer til at gøre noget voldsomt ved det, andet end at sige, at vi gør det til genstand for pædagogiske arrangementer,« siger han.
