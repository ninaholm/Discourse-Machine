Sport er bare fedt
Når Team Danmark indgår sponsoraftale med McDonald's - hvem er det så, der sætter sig på flæsket?


 Bøvs! De fleste kender det: Man har plejet sit legeme ved at svinge ketsjeren i den lokale sportshal og bagefter søger man kantinen for at forfriske sig. Og hvad er udvalget i voksenafdelingen på disken? En doven pilsner og et wienerbrød! Og se i idrætscentrene, hvordan de opsvulmende generationer nedkyler romkugler og oversødet sodavand. Sådan er dansk sportsliv: Hvad kropsvolumen udad taber, skal indad fyldes. Og lidt til.
Derfor er det helt naturligt, at verdensburger-kæden McDonald's sovser Team Danmark ind i en sponsorkontrakt. Team Danmark har to tredjedele af sine indtægter fra det offentlige og angiver som sit formål: "At styrke danske eliteidræt socialt og på en samfundsmæssigt forsvarlig måde."
Værsgo' og spis. Den samfundsmæssigt forsvarlige eliteidræt låner sin em af sundhed til McDonalds, der til gengæld propper et par millioner kroner retur.
Og spørger man - som folk har for vane i USA - "Hvor er bøffen?", ja, så er den en særlig "Team Danmark Menu", som eliteidrættens 'diætister' vil stille viden til rådighed om, og som McDonalds sætter på menuen i fire måneder omkring OL i Beijing.
Som ekstra portion oveni vil burgerkæden pøse én kr videre til sporten for hver solgt diætisktisk menu. Mit svælg, hvad vil du mer'?
Ondt i udmundingen
Men æv, selvfølgelig er der i dette småtskårne land nogen, der har ondt i fordøjelseskanalens udmunding.
Til Politiken siger formanden for Det Nationale Råd for Folkesundhed, professor Bente Klarlund Petersen, at aftalen er "et dårligt signal":
"Fordi McDonald's er eksponent for en fødevarekæde, der er massivt usund på alle måder."
Forbrugerinformationens Testlaboratorium oplyser, at en BigMac med pommes frites rummer 1.100 kilojoule. Noget så heftigt dansk som en hakkebøf med sovs, kartofler, løg og ærter rummer kun 405 kilojoule.
Og rigtigt er det, at McDonald's globalt har haft problemer med ulovligt børnearbejde og medansvar for fedmeeksplosionen og herhjemme oveni rottesager og målbare image-problemer i befolkningen. Man forstår fastfoodfirmaets sult på den gensidige bespisning med sporten.
Men sportens appetit? Er den bare på pengene? Mnjaee... Der er snarere tale om vanefortæring. Håndboldforbundet har længe haft aftaler med Kim's, Nutella og McDonald's. Og Dansk Boldspil Union lader glad 15 divisionsklubber reklamere for Carlsberg - flere af dem på spillernes trøje.
Var det noget med et DM i bugpumpning?


