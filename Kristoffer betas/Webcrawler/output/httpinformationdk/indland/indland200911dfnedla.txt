DF: Nedlæg Klimaministeriet efter topmødet
Når klimatopmødet er overstået, er der ikke længere behov for et særligt Klimaministerium, siger Pia Kjærsgaard. K afviser, mens SF kræver garantier fra statsministeren


 Står det til Dansk Folkeparti, bliver Lykke Friis' (V) tid som klimaminister kort. DF-formand Pia Kjærsgaard opfordrer nu regeringen til at nedlægge Klimaministeriet, når klimatopmødet i København er overstået.
»Det ville være meningsløst andet. De opgaver, som ligger tilbage, kan sagtens varetages fuldt forsvarligt af andre ministerier, når topmødet er afsluttet,« siger hun til Information.
Meldingen var ellers helt anderledes fra Connie Hedegaard (K), da hun i går overdrog ministerposten til Lykke Friis.
»Hvor nogen har været bange for, at man har ville nedlægge ministeriet efter klimatopmødet, er det i dag blevet bekræftet, at sådan går det ikke. Man henter ikke en kapacitet som Lykke Friis ind i november for så straks efter at nedlægge ministeriet få måneder efter,« sagde Hedegaard i sin afskedstale.
Og til Information fastslog den nye minister efterfølgende, at hun godt nok ikke havde fået konkrete løfter af Lars Løkke Rasmussen (V).
»Ligesom Connie Hedegaard går jeg bare ud fra som en given ting, at når man nu udpeger en ny Klima- og Energiminister, så er det fordi, at Klimaministeriet skal fortsætte,« sagde Lykke Friis.
Rokade er anledningen
Men det var de nødt til at sige, mener Pia Kjærsgaard.
Hun understreger, at »vi stadig skal have opmærksomhed på miljø- og klimaspørgsmål«. Men hun forventer, at Lars Løkke Rasmussen (V) i forbindelse med en større rokade efter nytår vil nedlægge Klimaministeriet.
- Er det noget, Dansk Folkeparti vil stille som krav til ham?
»Det bliver en del af den almindelige samtale. Men jeg tror nu, at han er modtagelig over for tanken,« siger Pia Kjærsgaard.
Dét er regeringen dog på ingen måde, siger de konservatives miljø- og energiordfører Per Ørum Jørgensen.
»Klimaproblematikken forsvinder ikke den 19. december, når topmødet er overstået. Og samtidig ville det være et helt forkert signal for regeringen at sende, hvis man nedlagde Klimaministeriet,« siger han.
Han henviser til, at Danmark fortsætter i formandskabet for FN's COP15 hele næste år - og at der venter en lang række af opgaver i året, der kommer. Men han vil ikke uddybe sin kritik af Pia Kjærsgaards udmelding.
»Regeringen har allerede sendt et meget klart signal i og med, at vi i dag har udpeget en ny klimaminister. Så den diskussion er helt irrelevant. Jeg glæder mig over, at Connie Hedegaard i dag er blevet Danmarks nye kommissær« siger han.
I oppositionen kræver SF's miljø- og energiordfører Anne Grete Holmsgaard en garanti fra Lars Løkke Rasmussen.
»Det ville klart være godt, hvis han gik ud og sagde, at dagens udnævnelse er et udtryk for, at Klimaministeriet fortsætter,« siger hun og betegner en eventuel nedlæggelse som »en meget dum idé«.
DF er en spændetrøje
Hun er dog ikke overrasket over kravene fra Dansk Folkeparti.
»De kører jo videre med at bombardere det her ministerium og gøre det så svagt som muligt. Men det siger jo også noget om, at Lykke Friis arver den spændetrøje på klima- og energipolitikken, som Connie Hedegaard har været pakket ind i. Skal hun have noget ud af det, skal hun slås fra dag ét,« siger Anne Grete Holmsgaard.


