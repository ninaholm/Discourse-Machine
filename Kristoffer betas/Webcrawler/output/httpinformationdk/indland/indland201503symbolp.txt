Søren Kam: Et symbol på landsforræderiet uden retouche
Tidligere SS-Untersturmführer Søren Kam er død
Arkiv/POLFOTO


 1921-2015
Fotoet af den myrdede redaktør i rendestenen blev et af flere blodige symboler på dansk-nazistisk terror under besættelsen. Datoen: 30. august 1943; ofret: BT’s chefredaktør Carl Henrik Clemmensen tilsølet i eget blod udstrakt på Lundtoftevej ved Lyngby, skudt ned som modterror af tre medlemmer af Schalburgkorpset. Clemmensen blev ramt af otte pistolskud; alle tre affyrede deres våben, mens redaktøren endnu stod op, ikke som senere hævdet af det tredje korpsmedlem: Flemming Helweg-Larsen og Valdemar Bitsch affyrede de dræbende skud, mens han, den tredje, først skød, da Clemmensen lå død på jorden. Dette var med andre ord ikke sandt. Den tredje morder var lige så skyldig som Flemming Helweg-Larsen, der efter besættelsen blev dømt og henrettet, mens Valdemar Bitsch forsvandt sporløst.
Den tredje morder var SS-Untersturmführer Søren Kam.
Han døde forleden, den 23. marts, i Kempten i Sydtyskland.
Årtiers bestræbelser for at få Kam udleveret til retsforfølgelse i Danmark er dermed slut. I den forstand blev Søren Kams liv efter 1945 tillige illustration af det højst mangelfulde og tilfældige i det danske retsopgør efter besættelsen. Søren Kam opholdt sig i Tyskland i sammenbruddets dage i 1945, fandt det fornuftigt at blive hvor han var, levede i flere år som statsløs under dæknavn for til sidst i 1956 at opnå tysk statsborgerskab. I denne egenskab var han beskyttet mod udlevering til Danmark; de tyske myndigheder mente på baggrund af skiftende hensyn og synspunkter ikke at udlevering kom på tale, skønt det danske pres med mellemrum var betragteligt.
Søren Kams nu afsluttede historie ligner skuffende andre danske unge i Hitlers sold. Krigseventyret i tysk uniform drog en del. For Kams vedkommende var der formentlig tale om ægte nationalsocialistisk overbevisning, herunder ønsket om at bekæmpe kommunismen og jøderne.
Kam blev født i København i 1921, bekendte sig tidligt til den fremherskende højrenationalisme, der førte ham lige over i nationalsocialismen og i armene på en af de mest radikale, toneangivende og farverige danske aktivistiske nazister: Frederik von Schalburg. Kam blev en af denne danske førers ’bloddrenge’ og meldte sig som frivillig i SS’s Panzer Divison Wiking. På Østfronten blev Kam såret flere gange og tildeltes Jernkorset af både 2. og 1. klasse. Der kan således næppe herske tvivl om, at Kam var en tapper soldat.
På orlov fra fronten var Søren Kam i sommeren 1943, da modstanden begyndte at vise sig mere mærkbart, med til at grundlægge Schalburgkorpset opkaldt efter det nu faldne store forbillede. Meningen var at skabe et terroristisk modstykke til modstandskampen uden om selve besættelsesmagten, men i forståelse med denne. Ved dette initiativ gjorde Kam sig til morder.
Arm i arm med trosfællerne
Intet tyder på, at han efter krigen fortrød sin gerninger – muligvis mordet på Clemmensen – der med en stadig truende udlevering hængende over hovedet betød, at Kam aldrig kunne vende hjem til Danmark – men ellers ikke. Kam deltog i flere nazi-og veteranstævner selvbevidst fremvisende ridderkorset arm i arm med andre trosfæller. Søren Kam blev dén førende landsforræder, som det besatte land aldrig fik gjort op med. Samtidig repræsenterer Kam, uanset mordet på Clemmensen, der trods alt anbragte ham i særklasse, de tusinder af unge danskere, der i forlængelse af deres placering på den yderste højrefløj i 1930’erne drog den mest rabiate konsekvens og lod sig indrullere i SS. For dem var der vel at mærke ikke tale om landsforræderi, snarere tværtimod. For dem, formentlig også for Kam, var landsforræderne ligesom i Hitlers optik de gamle politikere, der havde prisgivet fædrelandet og lagt det blot for fjenden. 9. april var i deres øjne ofte en måske større skam end for folk, der tænkte en anelse mere realistisk og nuanceret. Paradoksalt var de unge Hitler-begejstrede mænd, adskillige med nederlag bag sig i kriseårene forud, parate til at gå i fjendens tjeneste i kampen mod kommunister, frimurere, jøder, sigøjnere og andre, de mente stod fædrelandets og egen lykke i vejen. Forhandlingspolitikkens skyggeside lå i, at tyskerne forventede anerkendelse af kampen østpå og ydermere de danske myndigheders bifald ved rekrutteringen af frivillige til det store opgør på de russiske stepper.
Som bekendt allierer man sig med sin fjendes fjende. Sovjet kom efter Hitlers overfald i 1941 med i det bedre selskab; folk, der havde kæmpet imod russerne mistede yderligere agtelse.
I besættelsens myte som denne faldt i hak i maj 1945, med megen ret kaldt den store fælles fortælling, stod nuancerne og for den sags skyld kendsgerningerne ikke i kø. National enhed, ubrydeligt sammenhold, fælles modstand, sort og hvidt blev dogmer, der satte modstykket i tyskervenlighed, nazisme og landsforræderiet i relief. Her var overløbere og dem i fjendens uniform utvetydige ærkeskurke, hvad mange af dem rent faktisk var, mens endog sidste dages modstandsfolk blev nationale helte.
Borte havde i vurderingen af nationen som helhed taget erkendelsen af, hvor mange danskere der som Søren Kam frivilligt og jo ikke uden aktiv billigelse fra forhandlingsregeringen drog i tysk krigstjeneste. 6.000 er et ciffer, der hyppigt nævnes, formentlig er der tale om betydeligt flere, hvoraf nok omkring halvdelen kom i betragtning til det kræsne elitekorps; cirka. 3.000 faldt på Østfronten. Kam var ikke alene. Langt flere tilsluttede sig Hitler end den modstandsbevægelse, der så sandelig også kæmpede mod frygtelige odds.
I enden af det hele har vi så retsopgøret, der rammende fik kritikere til at kalde Danmark et juridisk galehus. Dem, man fik fat på, blev dømt, de første til døden og henrettet. Andre som Kam, hvis gerning var så sort som nogens, slap fri og bekræftedes i, som årene gik og yderligere uret blev føjet til menneskenes krønike, at også deres overbevisning havde gang på jorden.
Som dette blakkede symbol mellem ondt og værre, men også som produkt af det hykleri, varsomme nationale selvopgør ofte er, levede og døde Søren Kam.
Det sidste beklager få.

