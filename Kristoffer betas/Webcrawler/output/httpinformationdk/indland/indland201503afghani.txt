Afghanistan siger stop, men Ahmad bliver tvunget hjem på mandag
Selv om Afghanistan ønsker en genforhandling af aftalen om hjemsendelse af asylansøgere og har bedt om et midlertidigt stop for tvangsudsendelser, fortsætter politiet i Danmark med at forsøge at sende afviste afghanske asylansøgere tilbage med tvang
 Ahmad Feroz kom til Danmark fra Afghanistan for to år siden. Men de danske myndigheder tror ikke på hans forklaring for flugten og ønsker derfor at tvangshjemsende ham.


 Godt to uger efter, at de afghanske myndigheder har bedt Danmark om at stoppe tvangsudsendelser, forsøger Rigspolitiet fortsat at tvinge afviste asylansøgere tilbage til Afghanistan.
I starten af marts modtog Justitsministeriet to henvendelser fra den afghanske ambassade i Oslo, der også dækker Danmark. Henvendelserne er ifølge Informations oplysninger enslydende med to henvendelser til det norske udenrigsministerium, som Information har fået aktindsigt i.
I den ene står der, at det afghanske udenrigsministerium »venligt anmoder om et midlertidigt stop for tvangsudsendelser af afghanske flygtninge«. I den anden henvises til, at det stigende antal af tvangsudsendelser fra Europa har ført til, at de hjemsendte »ikke modtager den nødvendige støtte, og at deres menneskerettigheder krænkes«.
Men på trods af den afghanske appel til Danmark fortsætter Rigspolitiet tilsyneladende med at forsøge at tvangsudsende afviste asylansøgere til Afghanistan.
En af dem er Ahmad Feroz Aziz, hvis sag Information tidligere har beskrevet. Den 3. marts forsøgte politiet første gang at tvangsudsende Ahmad Feroz Aziz, men måtte opgive det, fordi han protesterede kraftigt, da han ledsaget af to betjente var kommet om bord på det fly, der skulle fragte ham tilbage til Afghanistan. Politiet har nu frihedsberøvet Ahmad Feroz Aziz igen og planlægger at udsende ham på mandag den 23. marts. Indtil da sidder han i Institutionen Ellebæk, der er en lukket institution for frihedsberøvede asylansøgere.
»Jeg stiller mig helt uforstående over for, at politiet fortsat forsøger at udsende min klient. Vi må se i øjnene, at de afghanske myndigheder har bedt om en pause, og derfor er det uforståeligt, at man ikke venter med at se, hvad der sker med de her forhandlinger,« siger Niels-Erik Hansen, der er advokat for Ahmad Feroz Aziz. Rigspolitiet har ikke selv kompetence til at stoppe tvangsudsendelser, og derfor ligger ansvaret for at følge det afghanske ønske hos Justitsministeriet, mener Dansk Flygtningehjælp.
»Det er problematisk, hvis man fra Justitsministeriets side ikke har orienteret politiet om, hvad Afghanistans holdning er. Politiet risikerer at tvangsudsende nogle personer, som Afghanistan ikke vil tage imod, og som så kommer tilbage til Danmark igen,« siger asylchef Eva Singer.
Hun mener, det er et problem, hvis det går ud over den enkelte asylansøger, at der er »en diskussion mellem myndighederne i to lande«.
»Den diskussion må myndighederne tage, men lade være med at bruge ansøgerne til at skubbe på, hvis det er det, man tænker, man kan,« siger Eva Singer.
Vil lukke grænsen
»Så har vi en ny dato for tvangsmæssig udsendelse af Ahmad Feroz Aziz (…)«, skriver en politiassistent ved Rigspolitiet den 10. marts i en mail til de øvrige danske udlændingemyndigheder. I mailen, som Information er i besiddelse af, bliver Flygtningenævnet, Udlændingestyrelsen og Justitsministeriet spurgt, om der er nogen »udsendelseshindringer i sagen«.
Efter planen vil politiet foretage en såkaldt ’grænsefremstilling’ i Afghanistan. Det betyder, at danske politibetjente rejser med den afviste asylansøger til hjemlandet og her præsenterer vedkommende for de lokale myndigheder. Forinden har politiet underrettet hjemlandets myndigheder om tvangsudsendelsen.
De senere år har Rigspolitiet »gennemført flere grænsefremstillinger i Kabul Lufthavn, hvor de afghanske myndigheder har accepteret at tilbagetage de afviste asylansøgere«, skriver politiet i en rapport om udsendelser fra sidste år.
Men det ser altså ud til, at det ikke længere nødvendigvis vil være muligt at få de afghanske myndigheder til at acceptere tvangshjemsendte asylansøgere, som grænsefremstilles. Ifølge den norske avis Bergens Tidende har Afghanistan i løbet af februar to gange nægtet afviste asylansøgere indrejse. Det drejer sig dels om en kvinde med to børn, der i midten af februar blev sendt retur til Norge, samt om en anden afghansk statsborger, der i slutningen af februar blev afvist ved grænsen.
»Vi har planer om at lukke grænserne for alle, som sendes tilbage med tvang,« har den afghanske flygtningeminister, Seyed Alem Hoseini Balkhi, desuden sagt til den norske avis Klassekampen. Men som Rigspolitiet i Danmark så sent som den 12. marts skriver i et svarskrift i Ahmad Feroz Aziz’ sag: »Endelig kan Rigspolitiet oplyse, at Rigspolitiet ikke har sat udsendelser til Afghanistan i bero, og derfor fortsætter Rigspolitiet med planlægningen af udsendelser til Afghanistan.«
’Magtdemonstration’
Advokat Niels-Erik Hansen mener, Ahmad Feroz Aziz burde være løsladt fra Ellebæk og i stedet placeret i et normalt asylcenter: »Men der har man valgt den modsatte tilgang. Det er en ren magtdemonstration.«
Niels-Erik Hansen planlægger nu at sende sagen til FN’s Menneskerettighedskomité og bede den stoppe udsendelsen. Han mener, at Ahmad Feroz Aziz er forfulgt, selv om Flygtningenævnet har givet ham afslag på asyl.
Information har spurgt Justitsministeriet, hvorfor man trods det afghanske ønske fortsat vil tvangsudsende til Afghanistan, og hvad der skal til, før man sætter udsendelserne i bero. Justitsministeriet svarer i en skriftlig kommentar:
»Danmark samarbejder med de afghanske myndigheder om udsendelser af afviste asylansøgere til Afghanistan. Justitsministeriet lægger stor vægt på at fortsætte dette samarbejde. Som tidligere oplyst er Justitsministeriet i færd med at tage nærmere stilling til henvendelserne fra de afghanske myndigheder og tilrettelæggelsen af det videre samarbejde.«

