Politisk junioranalytiker: Hvad med familien, Thorning?
Informations politiske junioranalytiker kalder Helle Thorning-Schmidts kandidatur til posten som flygtningehøjkommissær »en kæmpe brøler« og et »svigt af familien«, da det var Stephens ’time to shine’


 »Jeg vidste det,« sagde Informations politiske junioranalytiker, Mathias Koch Stræde, da Helle Thorning-Schmidt (S) i går meldte sit kandidatur til FN-posten som flygtningehøjkommissær for UNHCR.
»I flere uger har vandrørene på Christiansborg fortalt mig, at Helle Thorning-Schmidt ikke var klar til at stille stiletterne og agere bænkevarmer på tinge,« siger han.
Modsat flere stærke kendere af dansk politik, som spår, at Helle Thorning-Schmidt er »oplagt til posten« og »kan nå rigtigt langt«, siger Informations egen Mathias Koch Stræde eksklusivt til Information, at hun begår »en kæmpe brøler«.
»Jeg har talt med 62 kilder, som er helt utrolig tæt på Helle Thorning-Schmidt. Og hvis jeg skal tydeliggøre, hvor tæt de er på hende, kan jeg sige, at de alle har smagt hendes hjemmerørte fiskefrikadeller med remoulade og citron,« siger Mathias Koch Stræde om kilderne, der alle har sagt, at Helle Thorning-Schmidt overhovedet ikke interesserer sig for flygtninge.
Magtmennesket
»Det man skal huske på,« siger Mathias Koch Stræde og holder en meget lang kunstpause, »det er, at Helle Thorning-Schmidt er et magtmenneske. Inden i hende bor en stemme, som hele tiden kalder på mere. Hun ville have budt sig til ved enhver ledig toppost. Og nu var det tilfældigvis denne, der var ledig.«
Desuden kalder Mathias Koch Stræde hendes kandidatur »et svigt af familien«.
»Jeg ved fra mine kilder, som er vanvittigt tæt på Helle Thorning – så tæt, at de har overnattet i hendes sommerhus på Bogø – at Stephen og hende havde aftalt, at det efter Socialdemokraternes valgnederlag, var Stephens time to shine.«
Kilder, som er helt overdrevet tæt på Helle Thorning-Schmidt – så tæt, at de har set hende skifte til jeans og sutsko – siger, at Stephen nu overvejer at opgive sin nyvundne post i det britiske underhus, så magtmennesket Thorning kan komme til Geneve, og Stephen kan passe døtrene i rækkehuset på Østerbro.

