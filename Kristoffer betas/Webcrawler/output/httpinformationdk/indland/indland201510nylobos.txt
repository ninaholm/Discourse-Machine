Ny LO-boss fyrer topledelsen



 LO’s nye formand Lizette Risgaard afskedigede i går hele topledelsen i LO. Det bekræfter FOA’s formand Dennis Kristensen, som sidder i LO’s politiske ledelse, over for Information. Den totale udrensning rammer en række magtfulde embedsmænd, nemlig sekretariatschef Finn Larsen, cheføkonom Jan Kæraa Rasmussen, kommunikationschef Kenneth Thue Nielsen og udviklingschef Morten Madsen.
»Det er udskiftning i et omfang, som jeg slet ikke havde forestillet mig,« siger Dennis Kristensen, som ikke bare er overrasket over omfanget, men også udskiftningens timing. Den gennemgribende udrensningen sker nemlig blot tre dag efter, at Lizette Risgaard – med overbevisende flertal – blev valgt til at overtage posten som formand for Danmarks største hovedorganisation efter Harald Børsting.
»Da jeg i sin tid blev valgt som formand for FOA, strejfede tanken om at skifte ledelsen ud mig slet ikke. Indtil det modsatte er bevist, må man jo antage, at de ansatte selvfølgelig udfører de beslutninger, der bliver besluttet af kongressen,« siger Dennis Kristensen og tilføjer, at beslutningen »måske også kan være et signal om, at der har været forhold i LO-huset, som vi ikke har vidst så meget om i den daglige ledelse«.
»Der må være en eller en anden begrundelse, som jeg ikke kender, men som jeg forventer at høre mere om på ledelsesmødet på tirsdag,« siger han.
Han frygter, at beslutningen er udtryk for, at der er ved at snige sig amerikanske tilstande ind i den danske fagbevægelse, som ligesom det politiske system har tradition for, at embedsværket arbejder for dem, der bliver valgt. »Det er afgørende, fordi det skaber kontinuitet. Jeg er bekymret for, at det her bliver starten på en ny praksis.«
Det lykkedes i går ikke Information at få en kommentar fra Lizette Risgaard.

