Venstre beskyldes for at blæse på vindmøllerne
Statsministeren priser vindkraften, mens Venstres energiordfører vil slagte støtten til vindmøller. Regeringen i modvind for at skabe slingrekurs om de danske energimål.
Mens Lars Løkke Rasmussen sammen med kronprins Frederik og DONG's bestyrelsesformand, Fritz Schur, i går indviede vindmølleparken Horns Rev 2, såede Venstres energipolitiske ordfører tvivl om støtten til vindmøller.


 Mens statsminister Lars Løkke Rasmussen (V) i går indviede verdens største havvindmøllepark i Nordsøen, rejser blæsten sig lodret til lands om den danske milliardstøtte til vindmøller.
Statsministeren fremhævede i går Horns Rev 2 ud for Blåvandshuk som »et flot, snurrende symbol på Danmark som grøn vækstnation«.
»Et opmuntrende eksempel på, at klimahensyn og erhvervsdynamik kan drive hinanden fremefter. Regeringen har i energiaftalen gjort det klart, at vedvarende energi i 2011 skal dække 20 procent af Danmarks energiforbrug. Og her skal vindmøller, især havvindmøller, trække en stor del af læsset,« sagde statsministeren.
Men ifølge Venstres energipolitiske ordfører, Lars Christian Lilleholt, er det på tide at lukke kassen i for milliardstøtte til vindmøllerne. Pengene skal i stedet bruges til at udvikle bl.a. biomasse, sol og brint.
De Konservative er lodret uenige.
»Regeringen indgik sidste år en energiaftale, hvor vi hævede støtten til vindmøller. Vi er i gang med at sikre, at andelen af vedvarende energi i Danmark bliver på 30 procent i 2020. Det er vigtigt, at vi sender et signal om, at vi også i fremtiden vil være i front, når det gælder vindkraft,« siger de konservatives energiordfører, Per Ørum Jørgensen.
Han mener, det bliver dyrt for Danmark at slagte støtten til vindmøller, fordi investeringer og projekter risikerer at rykke udenlands.
Ubegribeligt
Den vurdering kan vindmølleindustrien skrive under på.
»Vi står netop nu midt i en finanskrise, hvor det, vi har mindst brug for, er usikkerhed om det danske markeds fremtid. Desuden er der over to et halvt år til, at der skal indgås en ny energipolitisk aftale. Det er ubegribeligt, at der nu skal skabes usikkerhed om dansk vindkraft igen,« siger administrerende direktør i Vindmølleindustrien Jan Hylleberg.
Også Socialdemokraterne, SF og De Radikale er nærmest forfærdede over udspillet.
»Har regeringen overhovedet skiftet mening i klimadebatten? De første mange år var det regeringens erklærede politik at stoppe vindmølleudbygningen. Så skiftede regeringen retorik med Foghs grønne omvendelse, men det hjalp ikke meget, heller ikke for landvindmøllerne,« siger SF's ordfører Ida Auken. ritzau

