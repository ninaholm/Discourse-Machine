Forligspartier gør op med klasselæreren
I det nye folkeskoleforlig lægger regeringen, Venstre og Dansk Folkeparti op til et opgør med den klassiske klasselærerfunktion. Fremover kan flere lærere og pædagoger deles om opgaven. Eksperter er bekymrede for elevernes udvikling
Erik NielsenFormand for Kommunernes Landsforening– Hvad er det for en folkeskole, vi får, når reformen træder i kraft?»Forhåbentligt får vi en folkeskole, hvor vi får gjort vores unge mennesker klar til at gå ud af folkeskolen til et godt voksenliv på alle måder – både til at kunne deltage i demokratiet, men også så de er klar til at komme ind på de videregående uddannelser eller erhvervsuddannelserne.«– Lever forliget op til de ønsker, du havde for en ny folkeskole?»Vi er generelt positive, fordi forliget på en række punkter kommer til at betyde en mere varieret hverdag for børnene, som forhåbentligt også kan forbedre deres faglige standpunkt, og som forhåbentligt også kan gøre eleverne mere socialt bevidste. Jeg synes, det er rigtig vigtigt, at pædagoger og andre faggrupper nu også i højere grad kommer til at bidrage til læringen og undervisningen i samarbejde med lærerne. Det giver skolen en god mulighed for at åbne sig mod omverdenen og samarbejde med blandt andet ungdomsskolen og ungdomsuddannelserne.«– Hvad bliver udfordringen, når reformen skal implementeres?»Det giver er en enorm uddannelsesudfordring til lærerne og pædagogerne, men også i forhold til lederne. Og det gør det også politisk, fordi man nu er nødt til at tage meget mere konkret stilling lokalt.«

Når regeringens reform af folkeskolen træder i kraft efter næste folketingsvalg, kan eleverne ikke alene se frem til en længere skoledag, de kan også se frem til, at deres sædvanlige klasselærer er væk. Forligspartierne bag den nye aftale om folkeskolen–regeringen, Venstre og Dansk Folkeparti–lægger op til, at den klassiske klasselærerfunktion bliver afskaffet. Fremover skal det være muligt for flere lærere eller pædagoger at deles om opgaven.I aftalen om fremtidens folkeskole skriver partierne, at skolerne »skal have frihed til at fastsætte, hvordan organisationen og ansvaret er placeret for løsningen af opgaven som klasselærer.«Det vækker bekymring og undren hos to af landets førende folkeskoleeksperter, at politikerne bag forliget gør op med den klassiske klasselærerfunktion.»Det er meget vigtigt, at vi har klasselærerfunktionen, hvor én lærer har ansvaret for at holde sammen på det hele og holde øje med elevernes personlige udvikling og deres relationer til hinanden. At dele det ansvar ud på flere personer er en rigtig dårlig idé,« siger Niels Egelund, professor og centerleder ved Aarhus Universitet.Ifølge Andreas Rasch-Christensen, forsknings- og udviklingschef ved VIA University College, følger forligspartiernes ønske om en mere fleksibel klasselærerrolle de øvrige tanker bag fremtidens folkeskole:»Regeringen har i sit udspil et stort fokus på de opgaver, som ellers lå i klasselærerfunktionen med at skabe ro i klassen og håndtere konflikter. Det forsøger man nu at håndtere mere alment. Samtidig lægger regeringen op til større grad af fleksibilitet i skoledagen med øget brug af holddeling, og det kan være i den sammenhæng, at man vil afskaffe en klassisk klasselærerfunktion,« siger Andreas Rasch-Christensen. Han forudser, at det kan give både elever og forældre store udfordringer, hvis flere forskellige lærere og pædagoger skal varetage klasselærerrollen.»Mange elever efterlyser, at man har faste strukturer og faste klasser, så man eksempelvis ved, hvem man skal holde fødselsdag sammen med. Samtidig har noget af det gode ved klasselærerfunktionen været, at forældrene klart og tydeligt har vidst, hvem de skulle kontakte. Det mister man muligvis nu, når flere skal deles om opgaven,« siger Andreas Rasch-Christensen.Ingen arbejdstidDet ærgrer også Anders Bondo Christensen, formand for Danmarks Lærerforening, at forligspartierne gør klar til et opgør med den klassiske klasselærerfunktion.»Noget af det, vi bliver rost mest for rundt om i verden, er klasselærerbegrebet. Det forsøger mange lande at efterligne. Vi ved, at en velfungerende klasse har en utrolig stor betydning for elevernes udvikling og velbefindende i skolen. Derfor irriterer det mig virkelig, at man nu igen underminere noget, der er velfungerende i den danske folkeskole,« siger Anders Bondo Christensen.Forligspartierne er også enige om, at der fremover ikke fra centralt hold skal afsættes arbejdstid til at varetage en klasselærerfunktion. Dermed bliver det op til den enkelte skoleleder at fastsætte, hvor meget arbejdstid, der skal sættes af til at være klasselærer i fremtidens folkeskole. Det er første gang efter konflikten mellem Kommunernes Landsforening og Danmarks Lærerforening, at politikerne udpeger et arbejdsområde, de ikke længere ønsker, at lærerne skal udføre.Professor Niels Egelund undrer sig over, at det nu skal være den enkelte skoleleder som lokalt for hver enkelt klasse skal vurdere, hvor meget klasselærerarbejdstid, der skal sættes af.»Det kræver uden tvivl tid at være klasselærer. Den opmærksomhed, der skal være på eleverne, tager tid. Det kan selvfølgelig variere fra klasse til klasse, men det er ikke noget, man kan klare, mens man underviser en anden klasse. Det siger sig selv,« siger Niels Egelund.Fokus på trivselIfølge SF’s børne- og undervisningsordfører Pernille Vigsø Bagge ønsker forligspartierne fortsat at bevare en klasselærerrolle i folkeskolen.»Der er blot behov for øget fleksibilitet, som vi ikke har i dag. Klasselærerfunktionen er koblet op på trivsel, fællesskab og forældresamarbejde. Det skal alle, som er i kontakt med eleverne i løbet af en skoledag, have fokus på. Trivsel bliver som noget nyt i reformen målt, og der skal ageres på det,« siger Pernille Vigsø Bagge.Radikales børne- og undervisningsordfører Lotte Rod mener, at skolerne har brug for større frihed til at planlægge og prioritere lærerressourcerne.»Hvis man vurderer på den enkelte skole, at der kun er en lærer, der skal være klasselærer, kan man gøre det. Men nu åbner vi for, at andre kan varetage de opgaver, og det ser jeg gode muligheder i,« siger hun.&nbsp;
