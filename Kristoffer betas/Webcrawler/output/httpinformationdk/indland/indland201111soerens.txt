Søren Søndergaard: Henrik Sass fortjener en undersøgelse
Enhedslistens mangeårige folketingsmedlem Søren Søndergaard — der var en af årsagerne til den store PET-kommission — stiller sig helt uforstående over for, at regeringen ikke vil undersøge Henrik Sass Larsen-sagen. Flere hovedbestyrelsesmedlemmer i Enhedslisten, der sidder med de afgørende mandater, er enige
Henrik Sass Larsen kræver nu, at den PET-rapport, der ødelagde hans ministerdrømme bliver offentliggjort. Men det krav møder ikke opbakning i regeringen. I dag får han støtte fra Enhedslistens Søren Søndergaard, som selv tidligere har været i PET's søgelys


 Mens Enhedslistens ledelse ikke vil hjælpe Henrik Sass Larsen med at få PET til at redegøre for den overvågning og det sikkerhedstjek, der måske har kostet ham den politiske karriere, mener en ganske central Enhedsliste-figur, at både Sass Larsen og demokratiet har krav på en undersøgelse.
Søren Søndergaard var i mange år ikke blot folketingsmedlem og en af listens mest markante profiler, men desuden selv i PET's søgelys og stærkt medvirkende til, at daværende justitsminister Frank Jensen satte den såkaldte PET-kommission i gang.
»Den her sag skal ikke bare føre til generelle overvejelser. Henrik Sass Larsen fortjener, at nogen går ind i den her sag og finder ud af, hvad der er ret og vrang, men PET fortjener det sådan set også, og demokratiet og retssikkerheden fortjener det,« siger Søren Søndergaard.
Sagen om Henrik Sass Larsen, der tilsyneladende blev fældet på, at embedsværket, PET og statsminister Helle Thorning-Schmidt mente, at han havde bragt sig selv i et afhængighedsforhold til Køge-rockeren Suzuki-Torben, har de seneste dage taget en ny drejning, efter at TV2 har afsløret og siden trukket en historie tilbage om, at PET skal have overvåget Sass Larsen i to måneder op til valget.
»Der behøver ikke at være en sag, hvis det viser sig, at PET bare har opfanget et par samtaler med Sass, fordi han har været i kontakt med nogle rockere, man overvåger, men det bekymrende er, at der ikke er nogen, der kan kontrollere, om der er en sag eller ej. Henrik Sass Larsen ender i en fuldstændig retsløs tilstand,« mener Søren Søndergaard.
Sass: Kortene på bordet
Den borgerlige opposition har krævet en undersøgelse af sagen, men indtil videre har regeringen nægtet, og Enhedslisten — der dermed har de afgørende mandater — har indtil videre valgt en mellemvej, hvor man gerne vil lave en generel undersøgelse af PET's beføjelser og retssikkerheden, men ikke en specifik kulegravning af Sass-sagen.
Det selv om Sass Larsen selv har bedt om at få alle kort på bordet.
»Men den her situation er af en sådan karakter, at den må undersøges konkret. Kort før valget kommer vi i en situation, hvor en central aktør i valgkampen bliver overvåget. Jeg stiller mig helt uforstående over for, hvis man ikke bruger den anledning til at gå et spadestik dybere,« siger Søren Søndergaard:
»Magt korrumperer, og total magt korrumperer totalt, og problemet er, at der er risiko for, at folk, der sidder på magten, bruger magtens apparat til at ramme politiske modstandere. Det er jo sket før i historien,« siger han og beskriver, hvordan han selv i starten af 80'erne blev registreret for at have opfordret til molotovcocktailangreb på den amerikanske ambassade, for først 30 år senere at blive konfronteret med anklagen, mens han var medlem af Folketinget.
»Hvad er grunden til, at en sag om et andenhåndsrygte ikke er makuleret efter 20 år, selvom der ikke er noget nyt? Man kan som part i sagen ikke lade være med at tænke, at nogen har tænkt, at de her informationer er for gode til at slette, for der kan komme en dag, hvor de kan bruges. Det er derfor, jeg siger, at hver eneste gang, der er en risiko for, at magten bliver misbrugt, så bliver man nødt til at undersøge det,« siger Søren Søndergaard.
Retssikkerhedens vogtere
Netop retssikkerhed og spørgsmålet om PET's beføjelser har stået ganske centralt i Enhedslistens arbejde de senere år, men i den 25 mand store hovedbestyrelse svarer hovedparten af dem, Information har snakket med, at man enten ikke kan eller vil forholde sig til spørgsmålet, eller bakker op om ledelsens ønske om en generel undersøgelse.
Men flere, heriblandt Bjarne Thyregod, ligger på linje med Søren Sønder-gaard.
»Når der rejses tvivl og sættes spørgsmålstegn ved PET's metoder, så synes jeg en undersøgelse er vigtig,« siger han:
»Det taler også for, at Sass Larsen selv så åbent beder om det. Det ønske tilslutter jeg mig fuldt ud. Jeg undrer mig over, at Enhedslisten ikke indtil videre har været åbne for en undersøgelse af forløbet,« siger Bjarne Thyregod.
Også hovedbestyrelsesmedlem Mikael Hertoft mener, at en undersøgelse kan være en god ide, »hvis der er formodninger om, at nogle har lig i lasten«: »Og det er der da tilsyneladende nogle i den her sag, der har. Enten Sass, PET eller Helle Thorning-Schmidt,« siger han.
Flere andre, heriblandt tidligere folketingsmedlem Line Barfoed, peger på, at mens en undersøgelse kan beskæftige sig med det generelle, bør PET give Henrik Sass Larsen selv adgang til oplysningerne.
»Man må finde ud af med PET, hvordan man helt kon-kret kan gøre det. Jeg tror ikke, man kan få fuld aktindsigt i en hel efterforskning. Men han skal have helt klart at vide, hvad det er de mener gør, at han ikke kan få en sikkerhedsgodkendelse,« siger Line Barfoed:
»Det er Sass selv, der skal have indsigten. Det er den person, der mister sit job eller forhindres i at få et nyt, som skal have alt at vide. Der skal gælde de samme regler for alle,« siger hun.
Henrik Sass Larsen har dog allerede fået afslag på en aktindsigt, men også retsordfører i Folketingsgruppen, Pernille Skipper, holder fast i, at partiets linje er, at man ikke vil støtte kravet om en kon-kret undersøgelse.
»Det særligt interessante i den her sag er jo, at Henrik Sass Larsen er kendt og at der er masser af medieopmærksomhed, men der er jo masser af mennesker, der ikke får et job som havnearbejder, it-medarbejder eller i lufthavnen, eller ikke kan få statsborgerskab, fordi de ikke kan få en sikkerhedsgodkendelse. I det perspektiv er den her sag jo ikke så særlig. Det vigtige er, at vi løser det store problem, der også handler om at Folketingets kontroludvalg ikke har reelle muligheder for at tjekke, om PET overholder reglerne,« siger Pernille Skipper.

