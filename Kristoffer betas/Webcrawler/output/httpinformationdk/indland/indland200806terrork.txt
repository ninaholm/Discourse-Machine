Terrorkontrol vil koste universiteterne dyrt
Der skal være bedre styr på, hvem der bruger og har adgang til farlige stoffer på danske universiteter for at hindre terror. Men ny lovgivning risikerer at koste universiteterne dyrt og besværliggøre forskning og undervisning, mener arbejdsmiljøfolk, der kalder det illusorisk at tro, at øget kontrol vil hindre terror
I dag har universiteterne styr på, hvilke stoffer de har, men de kan ikke se, hvis en forsker stjæler eller taber to milligram af et eller andet. Det skal man tilsyneladende kunne fremover med den nye lov som skal forhindre terror med kemiske stoffer. En kontrol vil kræve et helt nyt og meget dyrt lagerstyringssystem, siger flere universitetsansatte.


 Øget adgangskontrol, registrering og kontrol af biologiske og kemiske stoffer kan blive resultatet for laboratorier på danske uddannelses- og forskningsinstitutioner, når ny lovgivning om sikring af biologiske stoffer og kemikalier skal føres ud i livet. 
Lene Hjerrild, der er arbejdsmiljøleder på Danmarks Tekniske Universitet (DTU), frygter, at loven kan få vidtrækkende konsekvenser for forskere og studerende. 
"Det er lagt op til, at vi skal registrere meget mere. Hvem købte hvor meget, og hvem smed hvad ud. Det er sikring helt ind til kolben. I dag har vi naturligvis styr på, hvilke stoffer vi har, men vi kan ikke se, hvis en forsker stjæler eller taber to milligram af et eller andet. Det skal man tilsyneladende kunne fremover, og det vil kræve et helt nyt lagerstyringssystem, som kan blive både dyrt og besværligt," siger Lene Hjerrild.
Loven, som netop er vedtaget, lægger desuden op til øget adgangskontrol - så man kan se, hvem der har opholdt sig i hvilke laboratorier og hvornår.
"Vi har adgangskontrol på nogle institutter, men det vil være meget dyrt at installere det alle steder. Desuden er det noget, vi nødigt vil have, for med den mængde studerende, vi har, så bliver det rigtig mange, der skal styres adgang for," forklarer Lene Hjerrild.
Jørgen Stage Johansen, der er arbejdsmiljøleder på Det Farmaceutiske Fakultet på Københavns Universitet (KU), frygter, at stramningerne i terrorlovgivningen vil gøre det "vanvittigt besværligt" at undervise og forske.
"Vores helt særlige grundvilkår er, at vi har tusindvis af studerende, som vi skal lære at lave kemi. Desuden er vi en åben arbejdsplads, hvor folk i princippet skal kunne komme og forske i weekenden. Selv om vi øger adgangskontrollen, så er det helt uoverskueligt og illusorisk at tro, at vi ville kunne forhindre folk med onde hensigter i særligt meget," siger Jørgen Stage Johansen, der undrer sig over, hvordan man kan tro, at sådan nogle tiltag er gratis, hvilket der er lagt op til i lovteksten.
Janne Funder Jensen, der er arbejdsmiljøkonsulent på Det Sundhedsvidenskabelige Fakultet på KU er betænkelig ved, hvad loven kan få af konsekvenser for det internationale samarbejde og udveksling af viden: "Universiteterne er et sted med mange nationaliteter, og jeg kan godt forestille mig, at det her vil lægge en del hindringer i forhold til f.eks. samarbejde med forskere fra lande, der står på regeringens terrorlister," siger Janne Funder Jensen.
Kontrol eller åbenhed
Ud over de økonomiske og praktiske konsekvenser af terrorlovgivningen, så vil en øget kontrol få konsekvenser for universiteternes åbenhed, forklarer Lene Hjerrild: 
"Vi har en lang tradition for arbejdsmiljøsikring, men den her form for sikring, er universiteterne helt fremmed. Vi er vant til åbenhed. Naturligvis har vi de farlige stoffer låst inde, så alle ikke har adgang til dem. Men der er ikke nogen, der holder øje med, hvem der færdes hvor - og der står ikke nogen i døren og ser, hvem der kommer ind og ud af laboratorierne, når der laves forsøg," siger Lene Hjerrild.
Lov om sikring af biologiske stoffer er en rammelov, som ikke kommer med præcise beskrivelser af, hvad der skal ske på laboratorierne på landets universiteter. Men i bemærkningerne til loven står der allerede en lang række tiltag, der bekymrer Lene Hjerrild. 
Blandt andet nævnes det i lovforslaget, at det i fremtiden sandsynligvis vil blive nødvendigt at søge om tilladelser til at købe og transportere bestemte stoffer:
"Hvis en forsker skal vente i tre-fire måneder på at få tilladelser til at anskaffe sig bestemte stoffer, så vil det sætte en del forskning i bakgear," siger Lene Hjerrild, der håber på, at der ikke bliver alt for mange restriktioner, når de præcise krav til universiteternes sikkerhed skal nedfælles i en bekendtgørelse.
"Det er vigtigt, at det ikke bliver alt for stramt. Man må også vurdere indsatsens omfang i forhold til det udbytte, man får. Vi har jo alt, hvad man kan komme i tanke om på universiteterne - men som regel i meget små mængder. Så der er grænser for hvor store ulykker, man kan lave, og spørgsmålet er, hvor meget terror, man får forebygget i forhold til de ressourcer, der skal lægges i det," siger Lene Hjerrild.
Jørgen Stage Johansen er enig i, at den øgede sikkerhed på universiteterne ikke må blive en spændetrøje: "Det er jo allerede kriminelt at tage kemikalier fra vores laboratorier, så man skal tænke sig godt om, inden man laver alt for detaljerede regler for vores arbejde, for det vil betyde en masse ekstra omkostninger og øget administration uden, at det nødvendigvis har den helt store effekt. Mange af de stoffer, der har været indblandet i terrorangreb og planlægning af dem, kan du jo købe i ethvert byggemarked eller skaffe via indkøb på nettet. Mange af de her stramninger omkring sikkerheden kommer i stedet til at skabe usikkerhed og mistænkeliggørelse af studerende og ansatte," siger Jørgen Stage Johansen.
Arbejdsmiljøkonsulent på Syddansk Universitet, Merete Skov Habermann, understreger, at det ikke er nyt for universiteterne at tænke i sikkerhed, men ikke i forhold til terrorisme.
"Vi skal bare være sikre på, at kontrollen ikke blot bliver en administrativ og økonomisk byrde for universiteterne med fare for at blive brugt som sovepude, mens personer med ondt i sinde udnytter hullerne," siger Merete Skov Habermann.


