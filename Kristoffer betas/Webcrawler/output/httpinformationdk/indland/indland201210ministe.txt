Minister strammer grebet om universiteterne
Uddannelsesminister Morten Østergaard kræver, at universiteterne fremover dokumenterer kvalitet i undervisningen. Det står i modsætning til hans hidtidige løfter om større frihed, mener universiteterne


 Selv om uddannelsesminister Morten Østergaard (R)har lovet universiteterne større frihed, skal de fremover systematisk dokumentere, hvor mange timers undervisning de studerende får, og hvor ofte de møder forskere i undervisningen. Det bliver konsekvensen, hvis uddannelsesminister Morten Østergaards opnår flertal for sit forslag til et nyt kvalitetssikringssystem for de videregående uddannelser.
Ministerens stramning kommer, efter at Rigsrevisionen har kritiseret det nuværende kvalitetssikrings-system for at have godkendt uddannelser med helt ned til tre timers undervisning om ugen. Samtidig bygger systemet på upålidelige data, og det er noget af det, der skal laves om, siger Morten Østergaard.
»Et af problemerne var, at institutionerne ikke havde styr på antallet af timer og forskningsbaseret undervisning. Så det her er en del af vores svar på den kritik,« siger ministeren.
I stedet for at godkende hver enkelt uddannelse, skal det nye system godkende universitetets evne til at sikre uddannelser af høj faglig kvalitet. Og her skal universiteterne altså dokumentere, at de systematisk holder øje med blandt andet timetal og forskningsdækning. Derudover vil ministeren indføre en særlig godkendelse for de uddannelser, som viser sig at have problemer med kvaliteten af undervisningen samt en række andre stramninger.
Rektorformand Jens Oddershede har ikke set forslaget, men umiddelbart indeholder det flere elementer, der strider imod Morten Østergaards hidtidige løfter om større frihed til universiteterne, mener han.
»Meget tyder på, at ministeren vil stramme grebet om universiteterne. Vi får noget, som jeg ikke opfatter som større frihedsgrader til universiteterne,« siger Jens Oddershede.
Samtidig tvivler han på, at det nye kvalitetssikringssystem vil føre til mindre bureaukrati, hvilket ellers har været et af hovedformålene med at lave systemet om.
»Med den buket af krav, ministeren lægger op til, er det svært at se, at det skulle føre til administrative lettelser for universitetet,« siger Jens Oddershede.
I Akademikernes Centralorganisation tager man derimod positivt imod forslaget, der måske kan tvinge universitetsledelserne til at fokusere mere på kvalitet i uddannelserne: »Håbet er, at der kommer en bedre balance mellem forskning og uddannelse. Kritikken fra Rigsrevisionen gik jo netop på, at ledelsen ikke havde foretaget den nødvendige omfordeling af midler til at sikre et minimum af forskningsbaseret undervisning på alle uddannelser,« siger chefkonsulent Birgit Bangskjær.

