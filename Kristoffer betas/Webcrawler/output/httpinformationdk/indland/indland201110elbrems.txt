EL bremser for ophold til handlede kvinder
Regeringspartierne kan godt glemme ønsket om at give opholdstilladelse til handlede kvinder, der angiver deres bagmænd. Enhedslisten vil nemlig ikke være med


 Skulle regeringspartierne tro, at deres forslag om at give permanent ophold til handlede kvinder, der vil vidne mod deres bagmænd, ville glide lige igennem, så har de gjort regning uden vært. Enhedslisten siger nemlig klart fra.
»Som udgangspunkt er det slet ikke en dårlig idé med permanent ophold til handlede kvinder, men det går ikke, at det skal være som betaling for deres vidneudsagn,« siger partiets retsordfører, Pernille Skipper.
Mens Enhedslisten altså gerne drøfter tilbud om permanent ophold til de handlede kvinder, vil partiet ikke lægge stemmer til forslaget fra de tre regeringspartier.
»Vi betaler ikke folk for at vidne. Samtidig kan det undergrave disse vidners troværdighed, når de står i retssalen,« siger Pernille Skipper — samme pointe som flere jurister fremførte i gårsdagens udgave af Information.
»Og når vi beder disse kvinder om at vidne, risikerer de samtidig deres liv og lemmer. Den farlige situation skal vi ikke presse dem ud i ved en form for afpresning, der hedder 'tal eller forsvind',« siger hun og understreger, at de handlede kvinder, der ønsker at vidne, primært skal tilbydes sikkerhed i form af hemmelig adresse eller anden form for vidnebeskyttelse fra politiet.
S: Vi skal nok få aftale
Den radikale integrationsordfører, Liv Holm Andersen, finder Enhedslistens afvisning problematisk:
»Jeg kan godt se, at det lyder hårdt gerne at ville bruge opholdstilladelse i en forhandling. Men man må gøre en indsats for at statuere, at det ikke er o.k. at handle med kvinder. Og der er man nødt til at gøre noget for at optrevle de kriminelle netværk,« siger Liv Holm Andersen, som i øvrigt påpeger, at en opblødning af det retlige forbehold i EU-regi ville lette det internationale samarbejdet omkring netop menneskehandel.
Socialdemokraternes integrationsordfører, Jacob Bjerregaard, er dog fortrøstningsfuld: »Enhedslisten er ligesom vi, optaget af at hjælpe disse kvinder og knalde bagmændene. Vi har lagt et forslag frem, og jeg forventer, at vi nok skal nå hinanden i en forhandling,« siger Jacob Bjerregaard.

