SF og Alternativet åben for boligjob-udvidelse
Finansordfører for Radikale Venstre, Martin Lidegaard, vil imidlertid ikke anerkende, at boligjob-ordningen har den ønskede grønne effekt, som de to partier sigter mod


 De to partier, der var med til at sikre boligjob-ordningen et bredt flertal i Folketinget, vil ikke stå i vejen for en udvidelse, så længe den bliver ved med at have et grønt formål.
»Jeg synes, det skal have et grønt sigte, men ellers vil jeg ikke afvise det på forhånd,« siger skatteordfører for SF, Lisbeth Bech Poulsen.
Heller ikke Alternativet er lukkede over for en udvidelse.
»Hvis udvidelsen går på at udvikle håndværkerfradraget, så det er grønt, så kunne vi godt være interesserede,« siger finansordfører Josephine Fock fra Alternativet.
De to ordførere var med til at sikre en bred aftale sammen med regeringen, DF og Konservative om at genindføre ordningen med tilbagevirkende kraft for hele 2015. De skal i løbet af efteråret sammen forhandle ordningen for 2016 og 2017. De to partier er dermed de eneste partier fra oppositionen, som forholder sig positive over for boligjob-ordningen.
Finansordfører for Radikale Venstre, Martin Lidegaard, vil imidlertid ikke anerkende, at boligjob-ordningen har den ønskede grønne effekt, som de to partier sigter mod.
»Det her er den dyrest tænkelige måde at lave grøn omstilling på. Vi kunne få langt mere for pengene ved at benytte andre metoder,« siger Martin Lidegaard og fortsætter: »Der er ikke nogen som helst påviselig effekt af, at pengene er brugt på noget, der kommer til at virke. Langt de fleste energirenoveringer er rentable i sig selv, så barrieren er, at folk ikke får den rådgivning, de skal have.«
Reaktionerne kommer i kølvandet på finansminister Claus Hjort Frederiksens (V) udmelding om, at han gør sig tanker om at gøre ordningen mere omfattende.
»Vi synes ikke, at det er forkert med håndværkerfradraget. Vi synes faktisk, at det er en rigtig god ting. Og måske skulle man gå videre ad den vej,« siger han til DR.
Ritzau

