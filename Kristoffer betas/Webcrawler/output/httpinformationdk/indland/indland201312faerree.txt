Færre elever bryder social arv
Den nye PISA-undersøgelse viser, at antallet af mønsterbrydere i folkeskolen er faldende. Det bekymrer både ministeren og PISA-formanden. Der er dog en naturlig forklaring, påpeger professor. Samlet set er danske elever blevet dårligere til matematik
 
	De danske 15-årige elever er blevet dårligere til matematik. Det viser den seneste PISA-undersøgelse, der omfatter 30.000 15-årige verden over. Foto: Jakob Dall


 
	Der er blevet færre af de i forvejen relativt få mønsterbrydere i den danske folkeskole. Det viser resultaterne af den seneste PISA-undersøgelse, der blev foretaget i 2012, og som blev offentliggjort i går.

	»Vi er hele tiden interesseret i at bryde den sociale arv og få flere mønsterbrydere. Derfor er det ærgerligt, at der bliver færre af dem. Det er bekymrende,« siger Niels Egelund, der er formand for det danske PISA-konsortium og leder af Institut for Uddannelse og Pædagogik ved Aarhus Universitet. En mønsterbryder er en elev, der har en svag socioøkonomisk baggrund, men som scorer højt i matematiktesten. Mens seks procent af eleverne i 2003 kunne betegnes som mønsterbrydere, er det i 2012-undersøgelsen blot fire procent, der bryder den sociale arv. En forskel, som PISA-konsortiet selv kalder »signifikant«.

	Professor i uddannelsesstatistik Peter Allerup mener, at forklaringen på det faldende antal mønsterbrydere er, at man har udeladt færre elever fra undersøgelse i 2012. Hvor man i 2009 udelukkede 8,5 pct. af de svageste elever, har man i 2012 kun udelukket 6,2 pct.

	»Godt to pct. flere er med, og det er nok to pct. i den svage ende, og det går naturligvis også ud over mængden af mønsterbrydere. Der er ikke grund til at være bekymret over det. Det er en logisk konsekvens af, at man måler på flere af de svage elever,« siger Peter Allerup.

	Ghettoisering

	Samtidig viser tallene fra PISA-undersøgelsen, at skolernes socioøkonomiske elevsammensætning har en betydning for, hvor godt eleverne klarer sig i matematik. Jo større andelen af ressourcesvage elever er, desto dårligere klarer eleverne sig.

	»Hvis gode, dygtige kammerater mangler, bliver det, der er tilbage, en negativ effekt. Man skal for guds skyld gøre op med ghettoiseringen af samfundet, hvor der er skoler, der har op til 60-70 pct. elever med indvandrerbaggrund og en hel del svage danske elever, mens andre skoler så at sige skummer fløden,« siger Niels Egelund, der også peger på privatskolerne som en del af forklaringen:

	»Den øgede forekomst af privatskoler er også med til at forskyde billedet. Det, der bliver tilbage i folkeskolen, bliver dem, der ikke har ressourcerne til at tage deres børns uddannelse alvorligt.«

	Det overrasker Peter Allerup, at eleverne ifølge PISA-undersøgelsen klarer sig dårligere, jo større andelen af ressourcesvage elever er.

	»Det er en omvendt kammeratskabseffekt, som jeg må sige undrer mig,« siger han. Ifølge professoren er det velkendt, at der findes en positiv kammeratskabseffekt, der går ud på, at elever med socioøkonomisk svage baggrunde får et fagligt løft, hvis de skifter til en skole, hvor eleverne generelt har en stærkere socioøkonomisk baggrund. Men ifølge PISA-undersøgelsen findes der altså også en tilsvarende negativ kammeratskabseffekt, hvor ressourcesvage elever påvirker andre elevers præstation negativt.

	»Det er på tværs af erfaringer, vi har fra tidligere. Det er et resultat, som jeg synes, man bør man følge op på. Det er en kammeratskabseffekt, som jeg ikke har set før,« siger Peter Allerup.

	De nye PISA-tal blev fremlagt på et pressemøde i går af undervisningsminister Christine Antorini (S), som kunne konstatere, at danske elever samlet set er blevet en smule dårligere til matematik. Dermed fortsætter faldet i danske elevers matematikkundskaber, som har været dalende siden første PISA-måling i 2000. Danmark ligger stadig lige over gennemsnittet i OECD, påpegede ministeren, der dog ikke var tilfreds.

	I midten er ikke godt nok

	»Det er ikke, fordi det er skidt at ligge på middel, men det er søreme heller ikke godt nok. Det kan aldrig være en ambition for dansk uddannelsespolitik, at vi ligger lunt i midten,« sagde Christine Antorini. »Vi har derfor lavet en ambitiøs folkeskolereform, fordi vi mener det alvorligt, at vi skal sætte ind fagligt, så alle elever skal blive så dygtige, som de kan.«

	Ministeren udtrykte samtidig bekymring over, at Danmark ifølge undersøgelsen bliver dårligere til at bryde den sociale arv.

	»Det er tankevækkende, at Danmark er et de lande, der er dårligt til at bryde negativ social arv. Det er noget, vi er nødt til at diskutere,« sagde ministeren, hvorefter hun pegede på sin og regeringens stort anlagte reform af folkeskolen som en løsning på problemet:

	»Det er derfor, vi er optaget af at lave en skolereform, hvor man har mulighed for kunne få hjælp til sine lektier,« sagde ministeren og understregede behovet for faglig fordybelse.

	Om reformen, der også betyder flere timer til eleverne i folkeskolen, vitterligt vil hjælpe med til, at flere bliver mønsterbrydere, afhænger af, om man får udnyttet de ekstra timer godt nok, mener Peter Allerup.

	»Hele Antorinis manøvre har handlet om at bryde den sociale arv. Hun håber på, at de svage elever får gavn af det. Men det afhænger fuldstændig af, hvad man bruger den udvidede tid på. Man bør i høj grad satse på mere tværfaglighed.«

	Niels Egelund håber, reformen vil hjælpe med til at bryde den sociale arv.

	»Det gode ved reformen er, at der bliver bedre tid og mere varieret undervisning. Der kan man håbe, at det giver bedre mulighed for at hjælpe eleverne i den svage ende,« siger han.

	 

