... Hvad blev der af p-pillen til mænd?
En p-pille til mænd har i rigtig mange år været 'lige om hjørnet'. Men af en eller anden grund, er den ikke nået frem endnu


 Én ting har ikke forandret sig, siden p-pillen blev opfundet i 1960 - og det er, at p-pillen til mænd stadig er på tegnebrættet.
Og det satte forfatter Klaus Rifbjerg spørgsmålstegn ved allerede i 1970:
»Hvorfor kom p-pillen til kvinder først? Er det, fordi den (selvfølgelig) er opfundet af mænd, men først skal prøvekøres på det ringere, mindre væsentlige kvindemateriale, som kan få lov til at døje med eventuelle bivirkninger i form af cancer, blodpropper etc.? Eller handler det måske dybest set om, at manden ikke vil manipulere med sin fysiologi af angst for at miste det slægtsbevarende overherredømme?,« spurgte han dengang.
Forsøgsstadiet
40 år senere er p-pillen til mænd stadig ikke på markedet, men den er på vej, fortæller Jeppe Hald, som er koordinator for Sex og Samfunds Sexlinien for Unge:
»Den er stadig i forsøgsstadiet, men vi nærmer os,« siger han. Og mændene kan blandt andet se frem til en hormonfri p-pille som norske forskere håber vil være klar til at blive testet i 2012 og klar til at komme på markedet om fem år. Det skriver den norske netavis Forskning.no.
Pillerne vil, ifølge forskerne, ikke have nogen bivirkninger, og måden, de skal forhindre sædcellerne i at befrugte kvindens æg, er simpel:
Sædcellerne skal gøres ukampdygtige.
»Vi har fundet flere proteiner, som er afgørende for sædcellernes svømmeevne, og ved at angribe dem, kan vi forhindre dem i at svømme,« siger forsker Tuva Hereng til Forskning.no.
Mænd på piller
Jeppe Hald tror, at mange mænd vil være interesserede i at tage p-pillerne, når de engang kommer på markedet:
»Kvinder opnår en enorm kontrol med deres frugtbarhed, når de tager p-piller. Og vi oplever faktisk, at der er drenge og mænd, som ringer ind, fordi deres kæreste har løjet om, at hun har taget prævention og derefter er blevet gravid. Mændene kan ikke gøre noget i den situation, og så er det dem, der er nødt til at sluge 'den bitre pille'. Jeg tror, at der er en gruppe mænd, der gerne vil have kontrol over deres egen fertilitet uden at skulle bruge kondom,« siger han.
Gynækolog Christine Felding er anderledes skeptisk:
»Mænd tror de mister potensen, de tør simpelthen ikke at tage p-piller. Jeg tror ikke på, at den kommer på markedet i den nærmeste fremtid. Der er bare mere på spil for kvinden, fordi det er hende, som bliver gravid. Og det er hende, der i sidste ende skal tage slæbet,« siger Christine Felding.


