Sammenklistret kød rammer danske butikker
EU har givet grønt lys til brug af enzymet thrombin. Kødentusiaster skal dog ikke være bekymrede, for EU kræver, at kødet mærkes tydeligt


 Danskerne skal vænne sig til at tjekke pakken med bøffer i køledisken en ekstra gang. I hvert fald hvis de vil undgå kød, der er sammensat af mindre kødstykker ved hjælp af tilsætningsstoffet thrombin - populært kaldet kødklister.
Det er resultatet af en afstemning i Bruxelles mandag, hvor et stort flertal af EU's medlemslande vedtog, at thrombin sammen med en række andre stoffer skal tillades i kød. Kun to lande - heriblandt Danmark - stemte imod forslaget, og det betyder, at Danmark må bøje sig og flette tilladelsen ind i dansk lovgivning.
Men danskerne skal ikke frygte, at de bliver narret til at spise klisterkød. Det er fortsat ulovligt at bruge kødet i cateringfirmaer, hvor forbrugerne ikke selv kan kontrollere kødet, og forbrugerne må ikke vildledes, når de køber færdigpakket kød fra køledisken.
»Maden skal mærkes med informationen 'sammensat kød' tæt på produktnavnet,« står der i det vedtagne forslag.
Det glæder fødevareminister Eva Kjer Hansen (V):
»Det lykkedes at komme igennem med de danske synspunkter om en mærkningsordning. For mig har det været vigtigt, at forbrugerne får mulighed for at vælge produkter fra, som de ikke ønsker,« siger hun.
SF vil også være sikre på, at der ikke er noget at tage fejl af.
»Der skal være et stort, rødt klistermærke på produkter med kødklister,« siger forbrugerordfører Pia Olsen Dyhr.
Findes naturligt
Thrombin findes naturligt i blandt andet okse- og svineblod. Det er med i den proces, der får blodet til at størkne og er ifølge Fødevarestyrelsen harmløst.
Alligevel har thrombin skabt stort ståhej på Christiansborg, og i sidste uge endte Dansk Folkeparti med at tvinge regeringen til at lade Danmark stemme nej til at tillade thrombin. Et nej, der altså mandag druknede i et overvældende ja-flertal.
Dansk Industri (DI) ryster på hovedet over balladen.
»Det er jo ikke noget med, at man vil lave nogle affaldsprodukter om til fødevarer,« siger Ole Linnet Juul, der er direktør i DI Fødevarer.
Det kød, der i fremtiden ender som klisterkød, ville i dag typisk være endt som hakkekøb.
Ole Linnet Juul langer ud efter danske politikere og pressefolk, der skal holde hovedet koldt og læse op på sagen, inden de går til tasterne en anden gang.
»Det er jo klart, at når man som forbruger får en historie præsenteret, som at nu kan man klistre alt muligt kød sammen, og nu kan du ikke regne med, at det, du spiser, overhovedet er kød - så bliver man da bekymret,« siger Ole Linnet Juul.
»Der synes vi, at man som politiker må lytte til det, men også sige 'hvad er hoved og hale i det her'. I stedet for bare at sige 'det er noget forfærdeligt noget - det må vi afvise' og så lave en politisk sag ud af det,« siger han. ritzau


