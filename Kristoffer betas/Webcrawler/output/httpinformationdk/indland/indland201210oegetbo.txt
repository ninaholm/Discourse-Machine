Øget boligbeskatning vil gavne konkurrenceevnen
Hvis politikerne flytter beskatningen af indkomst til ejendom, vil det gavne den danske konkurrenceevne, vurderer to økonomiprofessorer


 Hvis den danske konkurrenceevne skal forbedres, skal virksomhederne have bedre vilkår i form af lavere skatter og afgifter, og så skal lønniveauet holdes i ro. Sådan har det ofte lydt, især hvis man har spurgt de store virksomhedsorganisationer, Dansk Industri og Dansk Arbejdsgiverforening, men faktisk er det også muligt at styrke den danske konkurrenceevne ved at omlægge skattesystemet. Det vurderer de to økonomiprofessorer Bo Sandemann Rasmussen og Torben M. Andersen fra Aarhus Universitet.
»Hvis man sænker skatten på arbejde eller for den sags skyld selskabsskatten, og i stedet lægger det på ejendomsskatten, så kan det have en positiv effekt på konkurrenceevnen. Det er bestemt en mulighed for at forbedre konkurrenceevnen, men de seneste år har det bare ikke været en politisk mulighed på grund af skattestoppet,« siger Bo Sandemann Rasmussen, der også var medlem af skattekommissionen.
»Ideen er, at skattebaserne bliver bredt ud, og at man samtidig lemper skatten på arbejdsindkomst, som kan have en gavnlig effekt på arbejdsudbuddet – både kvantitativt og kvalitativt. Det burde øge incitamentet til at gå på arbejde og arbejde mere,« siger Torben M. Andersen.
Han peger dog på, at en forbedring i konkurrenceevnen ved en skatteomlægning fra indkomst- til boligbeskatning afhænger af, om danskerne selv synes, de får flere penge i lommen efter omlægningen.
»Incitamentet for at gå på arbejde er den købekraft, man har for sin løn. Det vil sige, at stiger boligudgiften mere, end man får i indkomstskattelettelse, så vil det ikke have den rette effekt,« siger Torben M. Andersen.
Fra Dansk Industri har det centrale budskab længe været, at skatter og afgifter hæmmer dansk erhvervsliv og svækker landets konkurrenceevne i så høj grad, at danske virksomheder flytter til udlandet. Samtidig argumenterer interesseorganisationen for, at det er nødvendigt med løntilbageholdenhed blandt virksomhedernes medarbejdere, hvis den danske konkurrenceevne skal forbedres.
»Det gælder ikke om ligefrem at skulle gå ned i løn, men vi kan skabe fremgang gennem lave lønstigninger eller ved at beholde den samme løn i kroner og ører, som man har været vant til og altså være foruden en automatisk opregulering i lønnen. På den måde vil vi stille og roligt kunne forbedre dansk konkurrenceevne,« siger Steen Nielsen, underdirektør i Dansk Industri.
Stor omlægning nødvendig
Begge professorer understreger dog, at en skatteomlægning ikke er et stort columbusæg i forhold til at forbedre den danske konkurrenceevne.
»Alene kan det ikke redde konkurrenceevnen. Effekterne vil gå i den rigtige retning, men det er min vurdering, at der skal en relativ stor sænkning i marginalskatterne til, før vi ser store effekter,« siger Bo Sandemann Rasmussen.
Ifølge Torben M. Andersen har det samlede danske skattetryk været på nogenlunde samme niveau de sidste 35-40 år, så det vil kræve en større omlægning, hvis der skal være store effekter.
»Det skal være oppe i et vist niveau, før det får en afgørende betydning. Ellers vil man nok kun kunne se det på anden decimal,« siger Torben M. Andersen.
Ifølge Bo Sandemann Rasmussen vil en skatteomlægning fra indkomst- til boligbeskatning på sigt komme til at betyde en øget produktivitet i Danmark, og derfor kan det tænkes, at regeringens produktivitetskommission vil foreslå, at skattesystemet omlægges.
Det har dog ikke været muligt at få en kommentar fra formanden for produktivitetskommissionen, Peter Birch Sørensen.

