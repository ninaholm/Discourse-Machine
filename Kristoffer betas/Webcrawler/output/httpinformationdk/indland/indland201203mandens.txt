Er han manden, der skal samle de europæiske højreekstremister?
I dag lægger Aarhus by til en stort anlagt demonstration, hvor højreradikale grupper vil forsøge at samle sig til en fælles kamp mod islam. Lykkes det, vil det med al sandsynlighed være 29-årige Tommy Robinson, der bliver den brede højreradikalismes ledende ansigt


 Den amerikanske ambassade råder til, at man holder sig væk fra Aarhus i dag, og det meste af Europa har rettet blikket mod byen. Det er ikke hver dag, det sker. Men det er heller ikke hver dag, at højreradikale nationalister forsøger at samle Europa til, hvad der i deres øjne er en krig mod Mellemøsten og islam.
Under navnet European Freedom Initiative forsøger såkaldte defence leagues at samle forskellige europæiske antiislamistiske grupper til en fælles europæisk bevægelse mod islam. Men ifølge flere eksperter er langt de fleste europæiske defence leagues små og ubetydelige grupper, som agerer efter ordre fra moder-organisationen English Defence League med den karismatiske Stephen Yaxley-Lennon, bedre kendt under pseudonymet Tommy Robinson, i spidsen. Hvis det i dag lykkes dem at mobilisere en stor menneskemængde til en fælles bevægelse, vil det med al sandsynlighed være Tommy Robinson, der bliver samlingspunktet.
»Det er Tommy Robinson, der er den internationale profil. Hvis det lykkes dem at danne fælles europæisk front, vil det være oplagt, at han bliver deres ansigt udadtil. Jeg tror ikke, der er nogen, der kan gå ind og udfordre ham,« siger Chris Holmsted Larsen, forsker i politisk ekstremisme ved Roskilde Universitet. Den holdning bakkes op af Jacob Christiansen Senholt, forsker i højreekstremisme ved Aarhus Universitet.
»Det er slet ikke usandsynligt, at Tommy Robinson vil blive den ledende figur, hvis det lykkes dem at samle flere europæiske grupper under ét fælles banner,« siger han.
Et ulige magtforhold
Efter at have figureret i det britiske hooliganmiljø i en årrække var Tommy Robinson i 2009 med til at starte gruppen English Defence League. Han ligner en ganske almindelig englænder, og han har både medietække og talegaver i orden, hvorfor han er det naturlige valg som gruppens talsmand.
»Gennem ham forsøger de at vise, at de ikke så slemme. Han er ikke sådan et kæmpe bodybuilderbrød, han er en average Joe, en helt almindelig englænder, og på den måde er han med til at give English Defence League et menneskeligt ansigt,« siger Jacob Christiansen Senholt. Det er også den observation, Chris Holmsted Larsen har gjort sig.
»Han ligner en almindelig englænder, og så benytter han en retorik, hvor han klart prøver at demonstrere, at han repræsenterer den almindelige englænders interesser,« siger han.
Defence league-grupperingerne er et relativt nyt fænomen på den yderste højrefløj, som begyndte at skyde frem, efter English Defence League lynhurtigt fik succes med at tiltrække flere tusinde mennesker til deres demonstrationer. Snart efter fulgte defence leagues i resten af Europa, som dog ikke har formået at manifestere sig.
Grupperne adskiller sig fra de klassiske grupper på den ekstreme højrefløj ved at betegne sig selv som fredelige, demokratiske og antiracistiske grupper, som blot bekymrer sig om de problemer, der ifølge dem følger med islam. Men ifølge Chris Holmsted Larsen, er den reelle sandhed en anden: »Hvis man ser Youtube-klip fra English Defence Leagues demonstrationer, så er det meget tydeligt, at de er ganske offensive, og man behøver ikke læse særlig længe på deres hjemmeside og deres blogs, før man ser, at de også er ret militante. Det gælder selvfølgelig også Danish Defence League,« siger han. Selv om det officielt er Danish Defence League, der har inviteret til demonstrationen i Aarhus, så er der ingen tvivl om, at det er English Defence League, der trækker i trådene omkring demonstrationen.
»Det er English Defence League, der styrer det hele. Steve Simmons (som ifølge avisen Daily Telegraph, håndterer pressen for dem, red.) har skrevet flere steder på nettet, at det er ham, der arrangerer hele demonstrationen,« siger Jacob Christiansen Senholt.

