Hippierne har tabt til Gaden
Hvis 'Deep Throat' har ret, så har hashhandlerne på Christiania sat sig tungt på en stor del af magten og organiseret sig efter et nærmest mafiøst forbillede. Som de eneste spørger de aldrig om lov til noget


 Christiania har sine stærke sider. Det tiltaler mange danskere, at man kan leve på andre måder end den autoriserede, og en og anden ellers lovlydig borger sniger sig jævnligt ud i fristaden for at købe nogle gram hash til eget eller festforbrug. Det regnes ikke for den helt store forbrydelse.
Til de svagere sider hører måske hele den måde, hashhandlen er organiseret på, hvis man skal tro en henvendelse, jeg har fået, om lige præcis det. Vedkommende vil ikke have sit navn i avisen, angiveligt af frygt for repressalier, og så bliver man jo straks nysgerrig. Vi kan kalde ham Deep Throat.
Lejlighedspusherne
Nederst i hierarkiet er de unge drenge, som kaldes fidibusser. De henter mad og går ærinder for pusherne, men især henter de hash fra lagre ude i byen. De skal vise, at de er samarbejdsvillige og troværdige. Ingen andre job kan konkurrere lønmæssigt, og mange af dem bliver hængende i miljøet. Det er vejen til en karriere som pusher.
En del af de faste beboere er lejlighedspushere dvs. at de træder i karakter som sådan, hvis de møder en kunde af en vis størrelse. Andre høster kommission, hvis de henviser kunden til en pusher, og atter andre hjælper til ved at gemme større mængder hash f.eks. i en tagrende eller under noget affald og får penge for det. De 'staser', som det hedder i jargonen.
Endelig er der de pensionerede pushere, som efter måske 20 år i jobbet, har trukket sig tilbage.
De er eksperterne, der har kontakter og kan byde sig til med gode råd om de smarteste rutiner. De kan ikke finde sig til rette i andre job. Nå, ja, så er der også grossisterne, importørerne og jointrullerierne.
Angsten
Ifølge Deep Throat er der ingen, der har lyst til at være uvenner med pusherne, som nyder en særstatus. De har en repræsentant i Kontaktudvalget, men gør i øvrigt – som de eneste – hvad der passer dem, herunder med husene. Læg hertil, at den del af Christianias kunstmalere og virksomheder betaler afgifter til pusherne, som til gengæld er med til at holde liv i nogle virksomheder, hvorigennem de køber materialer til deres luksuriøse boliger.
Hippierne har tabt til Gaden, til Pusher Street, som får mere og mere magt for hver dag. De fleste har noget i klemme.
Hvis de ikke selv er med i løjerne, har de en nabo, søn, datter eller svigersøn, som er aktive i miljøet.
Derved bliver antallet af medafhængige håbløst højt. Vist er Christiania ikke Chicago og hash ikke heroin, men der er, mener Deep Throat, en kæmperisiko for børn ved at vokse op i en bydel, hvor kriminalitet i så høj grad er accepteret.
Vinduerne
Jeg har også fået en anden henvendelse – fra en navngiven christianit, som heller ikke vil have sit navn i avisen.
»Jeg vil gerne beholde mine vinduer,« siger NN, som mener, at en hård klike af magtfulde »styrer billedet af Christiania udadtil«, skønt den interne splittelse er til at tage og føle på.
Eller som Deep Throat også bemærker: Christianitterne er bange for, at deres splittelse bliver udstillet, men endnu mere bange for, at »man skal opdage, hvor infiltrerede, alle er i Gaden og dens kriminalitet«.
Det her var så et andet billede af Christiania.

