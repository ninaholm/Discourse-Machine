Dyb politisk uenighed om halal og haram i folkeskolen
Fadervor, fredagsbøn og halalslagtet kød kan få folketingets ordførere op i debatgearet. Dansk Folkeparti foreslog i går at forbyde særhensyn til muslimer i folkeskolen - ingen bakkede op, men forslaget vakte heftig debat


Muslimer og folkeskolen er nogle af de mest omdiskuterede emner i Danmark.I går inviterede Dansk Folkeparti så Folketingets uddannelsesordførere til en debat af begge dele på én gang. Det trak ud i timevis og førte til fingerpegning, hovedrysten og suk fra hele det politiske spektrum.Dansk Folkeparti bad om opbakning til et beslutningsforslag, som skal forbyde folkeskolerne at tage særhensyn til muslimer. Konkret foreslog partiet, at halalslagtet kød, badeforhæng i svømmehallerne og faste under ramadanen skal forbydes i skoleregi. Det vil sikre dansk kultur, som er under et faretruende pres, mener DF:"Folkeskolen er en kristen skole, men den er under et kolossalt pres fra lovreligionen islam. De eneste bønner, der skal bedes i folkeskolen, er kristne bønner," sagde Søren Kraarup, som akkompagnerede partiets uddannelsesordfører, Martin Henriksen.Hal Koch og halalSærligt forslaget om forbud mod badeforhæng og halalkød fik mange kommentarer med på vejen. Spørgsmålet om, hvad der halal og haram i folkeskolen, altså hvad er tilladt og ikke tilladt, fik de fleste til at række hånden i vejret, selv om det var fredag eftermiddag. Der blev også lukket op for sluserne i det populære spørgsmål om definitionen af danskhed."Forslaget signalerer til vores medborgere, at de ikke er rigtig danske, hvis de ikke vil spise flæskesteg. Det handler ikke om folkeskolen, men om, at DF ikke kan lide muslimer," lød det fra Johanne Schmidt-Nielsen (Enh.).Simon Emil Ammitzbøl, formand for Borgerligt Centrum, vurderede, at heller ikke badeforhængsforbudet ville føre til danskhed:"Jeg ved ikke, hvad der sker i fællesbadet, men det undrer mig, at nogen påstår, det skulle være integrationsfremmende," sagde han og berettede efterfølgende om forskellen på åndsfriheden for grupper og individer, om brødrene Brandes og Hal Koch og om, hvorfor den helt sekulariserede folkeskole er den eneste rigtige.Også Socialdemokraternes Christine Antorini tog afstand til forslaget. Hun så hellere en skole uden bønner, men vil ikke være med til at vedtage et forslag, der "kun handler om straf og sanktioner over for én bestemt gruppe, nemlig muslimer" som hun sagde.Gang på gang lød det derfor fra ordførerne på talerstolen, at "vi kan ikke støtte forslaget".Undervisningsminister Bertel Haarder(V) skulle også svare på sine nye udmeldinger om, at folkeskolerne gerne må bede både fadervor om morgenen eller fredagsbøn før weekenden.Men tillades én bøn, tillades alle bønner, og forbyder man fredagsbøn, så forbyder man også salmer, forklarede han med henvisning til nogle af sine salmefavoritter, som "blot er bønner sat på melodi".Haarder enig med DFLoven er fin, som den er i dag, vurderede ministeren. Han understregede, at de enkelte skoler selv skal bestemme, hvad de serverer, hvordan de bader, og hvad de synger.Alligevel udtrykte Bertel Haarder enighed med DF: "Vi skal modstå det pres, som hr. Søren Krarup beskriver, men det gør skolelederne også," sagde han og tilføjede, at han ikke ønskede et "stalinorgel af regler":"Jeg er ikke holdningsløs, men vi skal ikke have statslige regelsæt for alle ting."De fleste partier var enige om, at sammensætningen af skolernes menukort i virkeligheden slet ikke hører til på Christiansborg, og hvad så med vegetarer og koshermad, lød det fra alle sider. Men som Liberal Alliances ordfører, Villum Christensen, sagde:"Selv håbløse forslag kan jo give en spændende debat."Martin Henriksen afrundede sukkende:"Enten vil I ikke forstå det, eller også kan I ikke forstå det. Uanset hvad, så gør I det ikke godt nok, og I sælger ud af dansk kultur."
