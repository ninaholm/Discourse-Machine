Udenlandsk forskning til Danmark
Danmark skal blive bedre til at tiltrække forskningsopgaver fra udlandet, og det kræver samarbejde frem for indbyrdes konkurrence


 Det er bekymrende, at erhvervslivets samlede investeringer i forskning i Danmark er stagnerende. Det skyldes dels at virksomhederne i den aktuelle økonomiske situation holder igen med investeringer, der ikke på kort sigt giver et afkast, dels at nogle vælger at prioritere udvidelse af deres forskningsaktiviteter uden for Danmark. Begge dele sker under hensyntagen til virksomhedernes konkurrencedygtighed, der ikke kan sættes på spil af hensyn til nationale forskningsstatistikker. 
I stedet for at søge at overbevise danske virksomheder om at fastholde eller øge deres forskningsaktiviteter i Danmark, bør indsatsen rettes mod at tiltrække udenlandske virksomheder til at finansiere forskningsaktiviteter her i landet enten ved at etablere egentlige forskningsafdelinger eller ved projektsamarbejde med danske universiteter, hospitaler og andre forsknings-
aktive institutioner.
Det må således give anledning til undren, at udenlandske virksomheders andel i den i forvejen beskedne portefølje af samarbejds-projekter mellem erhvervsliv og universiteter er ringe på trods af at mange danske forskermiljøer hører til blandt de bedste inden for deres felter. Hvad skyldes det? Måske har udenlandske virksomheder – hvis samlede ressourcer er umådeligt meget større end det danske erhvervslivs – ikke opdaget dansk forsknings kvaliteter? Hvad kan der gøres? Why not Denmark?
Fragmenteret forskning
Der er fornemme eksempler på omfattende samarbejder mellem danske universiteter og udenlandske virksomheder. Men universiteternes internationale gennemslags­kraft når det gælder om at markedsføre sig som partnere for erhvervsrettet innovation og uddannelse er for ringe i lyset af den fremragende forskning, der udføres i mange danske universitetsmiljøer. Årsagen er ikke blot at Danmark et ’lille udkantsland’ både geografisk og i sproglig henseende – og det kan vi jo ikke gøre så meget ved – men også at forskningsindsatsen inden for de enkelte fagområder er fragmenteret blandt mange, sommetider endda seks, danske universiteter som markedsføres hver for sig og i indbyrdes konkurrence. Og dét kan der gøres noget ved.
Synliggør kvaliteten
Derfor bør relevante parter (f.eks. ministerier, universiteter, ambassader, innovationskontorer, Invest in Denmark) aftale, hvordan danske universiteters fortrin som partnere inden for forskning, uddannelse og innovation beskrives klart og overbevisende ved en konsekvent, koordineret og vedholdende kampagne. 
Det overordnede mål må være at synliggøre kvaliteten af dansk forskning internationalt for derved at tiltrække udenlandske virksomheder til at indgå forsknings-, uddannelses- og udviklingssamarbejder i Danmark eller med danske partnere samt at tiltrække kloge, kreative og innovative forskere, ingeniører, læger og studerende fra hele verden. Parallelt hermed må universiteterne finde en model for hvordan de kan samarbejde, der hvor dansk offentlig forskning har sine særlige styrkepositioner (f.eks. energi, miljø, fødevarer. nanoteknologi, ITK, sundheds- og lægemiddelvidenskab) herunder sikre at der er tilstrækkelige kompetencer og kritisk masse til en international markedsføring af det danske innovationspotentiale. Et sådant samarbejde kunne bygge på de erfaringer, der er gjort ved Flanders Institute of Biotechnology.
fakultet@information.dk
www.vib.be blev omtalt i Information den 12. september. Målet er, at mange flere udenlandske virksomheder og kloge hoveder fremover kender svaret på ’Why Denmark?’

