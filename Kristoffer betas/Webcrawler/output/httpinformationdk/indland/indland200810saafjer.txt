Så fjern dog den efterløn
Mens nye trepartsdrøftelser med mindre justeringer skal få danskerne til at arbejde lidt mere, så opfordrer en række venstrefolk nu statsministeren til at skære igennem og helt fjerne adgangen til efterløn
Til trods for, at både de økonomiske vismænd, Velfærdskommissionen, Arbejdsmarkedskommissionen og nu også enkelte Venstre-folk peger på, at efterlønnen må afvikles, hvis den fornødne arbejdskraft skal sikres, så afviste statsminister Anders Fogh Rasmussen i går fortsat at pille ved efterlønnen.


 Det er "særdeles uhensigtsmæssigt" og "Christiansborg-taktik, når det er værst". Sådan lyder det fra flere venstrefolk om det manglende politiske mod til at fjerne efterlønnen. 
"På sigt er vi nødt til at afskaffe efterlønnen for at holde tingene kørende. Det skal ikke ske fra et år til et andet, men man kan lige så godt tage hul på debatten nu, så det ikke kommer som en tyv om natten. Det handler ikke om at snyde folk, men om at bevare velfærden," siger gruppeformand for Venstre i Region Nordjylland, Niels K. Kirketerp Nielsen.
Han bakkes op af flere partifæller herunder Venstres udviklingsordfører, Karsten Lauritzen. Han er født i 1983 og håber ikke, at efterlønnen eksisterer, når han skal pensioneres:
"Hvis vi på sigt skal have velfærdssamfundet til at hænge sammen med gratis uddannelse og gratis sundhedsvæsen, er vi nødt til at fastholde folk længere på arbejdsmarkedet," siger han.
Karsten Lauritzen understreger, at Venstre ikke skal løbe fra den to år gamle velfærdsaftale, men han opfordrer til, at man tager debatten om at droppe efterlønnen, næste gang den politiske pose skal rystes.
"På længere sigt bliver vi presset ud i at gøre noget. Jeg håber, at efterlønnen bliver diskuteret ved et kommende folketingsvalg," siger Karsten Lauritzen.
Fogh og jernindustrien 
Landsformand for Venstres Ungdom, Thomas Banke, kalder det 'meget uhensigtsmæssigt og utrolig ærgerligt', at både Venstre og Socialdemokraterne freder efterlønnen.
"Man sætter Christiansborg-taktik over en nødvendig diskussion af reformer, herunder efterløn. Jeg har stor sympati for, at Fogh ikke tør bryde et forlig nu, men han bør hurtigst muligt bruge sin politiske begavelse og sætte sig sammen med forligsparterne igen," siger VU-formanden.
Efterlønsordningen er ikke en blomst, der har groet i haven hos Venstres gruppeformand i Region Hovedstaden, Bent Larsen. Han mener, at politikerne bag velfærdsforliget i 2006 burde været gået hårdere til værks, men afviser at man allerede nu ændrer aftalen.
"Men det er rimeligt, at tage diskussionen om fem år, for vi bliver ældre og kvikkere, og det kan ikke være rigtigt, at vi alle sammen holder fri," siger Bent Larsen, som i stedet henviser til sociale instrumenter som førtidspension for nedslidte grupper.
Til trods for at både de økonomiske vismænd, Velfærdkommissionen og senest Arbejdsmarkedskommissionen samstemmende peger på, at efterlønnen må afvikles, hvis den fornødne arbejdskraft skal sikres, så afviser statsministeren. Anders Fogh Rasmussen (V) mødte i går med arbejdsmarkedets parter og redegjorde 'for de faktiske forhold i den politiske jernindustri':
"Nemlig, at når man har et forlig på Christiansborg, så overholder man selvfølgelig det forlig. Ellers smuldrer tilliden fuldstændig til de aftaler, man har," siger han.
Som under Anker 
Men både arbejdsmarkedskommissionen og vismændene siger, at det eneste sted, hvor man kan hente medarbejdere til kernevelfærdsområdet er hos efterlønnerne?
"Jo, det er alt sammen meget rigtigt, men vi har altså indgået en efterlønsaftale, der betyder, at vi hæver tilbagetrækningsalderen. Vi giver et varsel på 10 år, så folk kan nå at indrette sig på det," siger Aders Fogh Ramussen.
Finansordfører, Peter Christensen (V), opfordrer sine partifæller til at glæde sig over, at velfærdsaftalen sikrer, at både efterløns- og pensionsalder reguleres i takt med levealderen.
- Men er der behov for at se på ordningen igen om fem år?
"Det skal man analysere til den tid. Men uanset hvad, har vi allerede nu aftalt, at efterlønsalderen skal udvides, fordi vi lever længere."
Debatten i Venstre kommer samtidig med, at de radikale, som det eneste parti bag velfærdsaftalen anklager regeringen for at svigte sin opgave. 
Niels Helveg Petersen advarer om, at Danmark risikerer at ende i en lavvækstfælde, som har tegnet sig længe og som nu forstærkes af finanskrisen. Niels Helveg Petersen var økonomiminister i KVR-regeringen i slutningen af 80'erne, og han drager paralleller til 1982, hvor Anker Jørgensen endte med at overdrage regeringsmagten til Poul Schlüter (K), fordi den socialdemokratiske regering ikke havde turde rette op på økonomien gennem reformer. 
"Vi står over for en massiv mangel på arbejdskraft, og afskaffelse af efterlønnen er den bedste vej til at klare problemerne. Men ligesom dengang har vi en regering, som ikke tør gøre det nødvendige," siger han.
På oppositionsbænken
Niels Helveg Petersen medgiver, at det kan afstedkomme kritik fra både vælgere og politiske mod- og medspillere, hvis man afskaffer efterlønnen. 
"Men regeringen må tage politisk lederskab og gøre det nødvendige. Den skal indkalde forligspartierne og sige, at velfærdsaftalen er utilstrækkelig, og at den bør genforhandles," siger han.
Helle Thorning-Schmidt har garanteret, at der ikke bliver pillet ved efterlønnen, så længe hun er formand for Socialdemokraterne.
I gårsdagens udgave af Politiken opfordrede finansminister Lars Løkke Rasmussen (V) Niels Helveg Petersen til at rette sin kritik mod den socialdemokratiske formanden. Men selv om Helveg Petersen langt fra er glad for Thornings garanti, sender han bolden retur til regeringen.
"Hvis en regering anbringer sig op oppositionsbænken, går ansvarligheden ud af systemet. Det er deres pligt at regere."
Kritikken til trods får Venstres ledelse dog opbakning fra dele af baglandet. Gruppeformand i Region Midtjylland Aleksander Aagaard (V) mener godt, at man kan fastholde efterlønnen, hvis man ved økonomiske gulerødder holder seniorer længere på arbejdsmarkedet.
"Mange på Christiansborg har troværdighed på spil i den her sag," siger han.
 cle@information

