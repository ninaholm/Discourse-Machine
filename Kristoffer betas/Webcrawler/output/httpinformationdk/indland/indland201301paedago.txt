Pædagoger frygter for job efter skolereform
Regeringens reform af folkeskolen kan komme til at koste pædagogstillinger i kommunerne. Det frygter en række lokale formænd for pædagogernes fagforening, BUPL, og oppositionen er enig i bekymringen
Pædagogerne frygter for deres job,  hvis regeringens udspil til en reform af folkeskolen bliver virkelighed. Det vil betyde, at skoledagen skal udvides for alle klassetrin, så tiden i skolefritidsordningerne og fritidshjemmene om eftermiddagen bliver kortere.


 Selv om regeringen i sit udspil til en reform af folkeskolen lægger op til at give pædagogerne en større rolle i skoledagen, frygter pædagogerne for deres job. Det viser en rundringning til lokale formænd og faglige sekretærer i pædagogernes fagforening, BUPL, som Information har foretaget.
»Vi frygter, at det ikke vil være muligt at bevare og oprette fuldtidsstillinger, fordi pædagogerne i København vil skulle være ansat både på skolen og i fritidshjemmet,« siger Henriette Brochdorff, formand for BUPL Hovedstaden.
»Hvis ikke man kan skaffe sig timer i den obligatoriske skoledag i skolen, kan jobbet jo risikere at blive et deltidsjob,« siger Lars Møller, faglig sekretær i BUPL Aarhus. Regeringen lægger i sit udspil til en reform af folkeskolen op til, at skoledagen skal udvides for alle klassetrin, så tiden i skolefritidsordningerne og fritidshjemmene om eftermiddagen bliver kortere.
De lokale BUPL-repræsentanter frygter derfor, at kommunerne vil føle sig nødsaget til at reducere i forældrebetalingen for SFO’er og fritidshjem. Og hvem skal så betale pædagogernes løn, spørger de.
»Jeg frygter, at regeringen skubber problemet videre til kommunerne, hvor det så bliver kommunernes opgave at finde pengene til den manglende forældrebetaling – eller bevare eller sætte forældrebetalingen op for et produkt, der timemæssigt er blevet kraftigt beskåret, fordi skoledagen er blevet længere. Det kan koste stillinger eller forringe normeringen,« siger Liselotte Thomsen.
Den bekymring deler Lars Thomsen.
»Det, der sikrer pædagogerne, er forældrebetalingen, men den står der ikke noget om i udspillet, og regeringen vil ikke sige noget om det. Man kan jo ikke opretholde en forældrebetaling på en SFO, der ikke er der. Det skaber frygt for vores job. Man anerkender pædagogerne i udspillet, men man sikrer ikke, at der er nogle til at udføre den pædagogiske opgave,« siger Lars Møller.
Usikkerheden om finansieringen af pædagogerne i folkeskolereformen får Elisa Rimpler Bergmann, formand for BUPL Sydjylland, til at frygte, at uddannede pædagoger bliver erstattet med pædagogmedarbejdere, da de er billigere.
»Antorini siger, at det skal være pædagoger, men vi mangler at se det i udspillet. I udspillet har regeringen nærmest lagt det frit ud til, at det kan være hvem som helst. Vi ser naturligvis gerne, at det er uddannet personale, så vores børn får de bedste forudsætninger for at lære og få et godt liv,« siger Elisa Rimpler Bergmann.
Reel bekymring
Hos oppositionen på Christiansborg deler Konservative og Dansk Folkeparti både pædagogernes jobfrygt og undren over, at regeringen tilsyneladende ikke ved, om kommunerne skal kompenseres for en eventuel reduceret forældrebetaling.
»Det er en hel reel bekymring, pædagogerne har. Jeg kan sagtens forestille mig, at der er kommuner, som vil reducere forældrebetalingen eller helt fjerne SFO-tilbuddet, fordi det bliver så få timer, børnene skal være der. Det vil resultere i fyringer,« siger Mai Henriksen, børne- og undervisningsordfører for Konservative.
»Hvis regeringen vælger at holde fast i, at pædagogerne skal være så meget med i skoletiden, så kan jeg også frygte, at der kommer fyringer af pædagoger, fordi tilbuddet om eftermiddagen i SFO så ikke kan medfinansieres af forældrene. Derfor mener vi heller ikke, at pædagogerne skal spille så stor en rolle i skolen. Det faglige løft af eleverne får vi kun med mere lærertid,« siger Dansk Folkepartis uddannelsesordfører Alex Ahrendtsen.
Antorini: Ingen grund til frygt
Børne- og undervisningsminister Christine Antorini (S) understreger, at det er op til kommunerne at fastlægge, hvor høj eller lav de ønsker, forældrebetalingen skal være.
»Det pædagogiske personale er tiltænkt en stor rolle i fremtidens folkeskole. Derfor forventer jeg heller ikke, at det vil føre til fyringer af det pædagogiske personale. Det ligger ikke i nogle af de forudsætninger, vi har lagt ind i reformen. Men vi vil ikke ændre på, at det er kommunerne selv, der bestemmer, hvordan forældrebetalingen skal være,« siger hun.
Faktisk forstår Christine Antorini ikke pædagogernes frygt for deres jobsikkerhed.
»Vi ønsker, at nogle af de aktiviteter, der i dag ligger i fritidstilbuddene, bliver rykket ind som en del af en længere skoledag, og der regner vi også med, at det er pædagoger, der rykker med ind for at varetage de opgaver. Der ligger altså ikke i vores forslag, at der skal være færre pædagoger. Om der kommer flere pædagoger, skal jeg ikke kunne sige. Men udgangspunktet er, at pædagogerne ikke behøver at frygte, at der skal være færre af dem,« siger Christine Antorini.
 

