Hvor blev universitetet af?
Da jeg gik i folkeskole, drømte jeg om et universitet, hvor formålet var at opnå indsigt og forståelse. Den drøm kan jeg ikke genkende i det universitet, som jeg går på nu


 
	I folkeskolen var jeg ikke et helt almindeligt barn. I frikvarteret, mens de andre spillede fodbold i gården, sad jeg på skolebiblioteket og læste alt mellem himmel og jord. Der var næppe den bog eller det magasin, som jeg ikke kunne finde på at tygge mig igennem. Jeg tænkte over stort set alt og havde ufatteligt mange spørgsmål. Jeg læste alene for at lære mere. I min lille verden var ny viden noget af det bedste. At forstå noget, der før havde været et mysterium, var ligesom at gå på opdagelse. Jeg kunne forsvinde helt ind i bøgerne, og var det ikke for skolens klokke, der manede til time på ny, var jeg højst sandsynligt forblevet dybt nede i bøgerne til langt ud på eftermiddagen.

	Dengang drømte jeg om den dag, jeg ville komme på universitetet. Jeg havde en forestilling om, at det var et sted, hvor man kunne fordybe sig og bruge sin tid på at opnå forståelse for nye områder. Universitetet var der, hvor det krævende, kringlede og komplekse herskede. Det var fyldt med engagerede mennesker, der brændte for deres fag og ville udforske alle dets afkroge alene for at lære nyt. Viden var i sig selv værdifuldt, og man kunne kaste sig ud i alt fra hvalers sang til tanker, der var blevet tænkt af oldtidens grækere. Det stod derfor heller ikke til debat, at jeg efter en tur på gymnasiet skulle på universitetet.

	Langt fra drømmen

	Der står Københavns Universitet på mit studiekort, jeg går til forelæsninger og er tilknyttet økonomisk institut på det samfundsvidenskabelige fakultet. I dag er jeg det sted, som jeg drømte om på skolebiblioteket, men min hverdag synes langt fra den, som jeg forestillede mig. På det universitet, hvor jeg er studerende, har viden kun en berettigelse, hvis den giver et afkast i form af fremtidig beskæftigelse. Succeskriteriet for ethvert studie er, at det udmunder i et arbejde, hvilket aftager-panelerne, der blev indført i 00’erne, minder os om.

	Universitetet organiserer utallige arrangementer om alt fra CV-skrivning til LinkedIn-profilering. Allerede på 1. semester dukker de første A-kasser og fagforeninger på medlemsjagt op, mens såkaldte karriere-pitstops er spredt ud over institutterne. Vigtigst af alt er studiejobbet, hvis vigtighed man under ingen omstændigheder må undervurdere. Som mange andre får jeg da også mine 15 timers ugentlig kontakt med den virkelige verden, som mange ynder at kalde det, ved siden af et fuldtidsstudium.

	Kandidatfabrikker

	Inden jeg startede på universitetet, havde jeg mange spørgsmål, som jeg håbede at finde svaret på. I dag har jeg fået endnu et, som jeg ikke troede, at jeg skulle stille. Hvor blev det universitet af, som jeg drømte om på skolebiblioteket? Hvorfor er der et så ensidigt fokus på fremtidig beskæftigelse, at den forskningsbaserede undervisning synes nedprioriteret til fordel for karrieremesser og virksomhedspraktik? Den humboldtske universitetsmodel, der ellers har været et forbillede i 200 år, er gemt langt væk på en institution præget af taxameterpenge.

	Har vi som et af verdens rigeste samfund ikke råd til at tillægge viden en værdi i sig selv? I stedet for at kræve et kontant afkast af alt, så bør vi måske anerkende, at nogle studier aldrig vil blive eksportfremmende. Det er ikke nødvendigvis en dårlig ting. Alene det syn på og den forståelse af verden omkring os, som de er med til at skabe, gør vores samfund til et rigere sted. Ligesom skolebibliotekerne er mere end papirlagre, bør universiteterne være mere end profitmaksimerende kandidatfabrikker.

Mads Rahbek Jørgensen studerer økonomi på 4. semester på Københavns Universitet

