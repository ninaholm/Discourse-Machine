Antallet af voldsanmeldelser er på laveste niveau i 12 år
I 2013 blev der ifølge en ny opgørelse fra Justitsministeriet foretaget det laveste antal anmeldelser af vold i 12 år. Især blandt unge mellem 15 og 20 år er der sket en reduktion. Bedre levevilkår er årsagen, vurderer professor


 Der bliver indberettet færre og færre voldsforbrydelser i Danmark.
Ifølge en ny opgørelse fra Justitsministeriets Forskningskontor er antallet af voldsanmeldelser i 2013 på det laveste niveau i 12 år.
Mens der i 2001 blev anmeldt 10.080 voldsepisoder, blev der i 2013 kun anmeldt voldsepisoder 9.404 gange. Antallet af voldsanmeldelser toppede i 2007 med 11.635 anmeldelser. Det er særligt i antallet af anmeldelser af såkaldt ’simpel vold’, der er sket en kraftig reduktion fra 2001 til 2013.
»Der er tale om en international tendens, der også gør sig gældende inden for andre typer af kriminalitet end vold. Årsagerne er komplekse, men blandt andet er der en sammenhæng mellem tyveri og voldskriminalitet, og gennem de seneste år er vores værdier som biler, varer osv. blevet vanskeligere at stjæle, og derfor er der færre, som begår tyveri, og det fører også indirekte til et fald i voldskriminaliteten,« siger Flemming Balvig, professor og kriminolog ved Københavns Universitet.
Unge har det bedre
Det er især blandt de helt unge mellem 15 og 20 år, der er sket en reduktion i volden. Ifølge en opgørelse fra Justitsministeriets Forskningskontor er antallet af domme for vold begået af unge mellem 15 og 20 år faldet fra 2.393 domme i 2004 til 1.533 domme i 2013.
»Sammenlignet med for 10-20 år siden er børn og unge blevet meget rigere. De har mindre grund til at stjæle, og derfor får de aldrig indledt en kriminel løbebane. Samtidig har børn og unge fået en større kontrol med deres liv. De er blevet mere langsigtede og mere uddannelsesmotiverede. Det betyder, at de tænker mere over deres fremtid, og det holder dem fra at begå ulovligheder. De har det også bedre i deres familier og er mindre på gaden. Holdningen til og normerne omkring vold har ændret sig. Man er blevet mere fordømmende og afstandstagende,« siger Flemming Balvig.
Justitsminister Mette Frederiksen (S) vurderer, at flere faktorer har indflydelse på reduktionen i antallet af voldsanmeldelser.
»Unge indtager mindre alkohol og færre stoffer, og det kan have en effekt, fordi jo mere påvirkede de unge er, jo større er risikoen for at begå vold. Men vi bliver også nødt til at forholde os til, at der er færre voldsepisoder, samtidig med, at vi sætter straffen op. Derfor kan der være en sammenhæng mellem mindre kriminalitet og strengere straffe,« siger hun.

