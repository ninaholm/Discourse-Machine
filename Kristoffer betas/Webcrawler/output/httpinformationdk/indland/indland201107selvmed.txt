Selvmedicinering og trøst for den stressede mand
Stress, angst og depression får især mænd til at flygte ind i et sexunivers, hvor pornografien bliver et frirum fra ubehagelige følelser. Men selvmedicineringen er decideret skadelig, siger flere eksperter


 Alting skal gå hurtigt, og man skal være smart i en fart. Folk skal arbejde fra klokken 8 til 16, levere resultater, have styr på økonomien, hente børn og hygge, lave mad og flirte og være romantisk med kæresten. Samfundets evige higen efter perfektion, presser folk på flugt fra virkeligheden:
»Alt skal se godt ud det handler om det ydre indtryk. Folk tænker hele tiden 'jeg bør' og går på kompromis med sig selv,« siger stresscoach og sexolog Tanja Glückstadt og tilføjer:
»Tendensen er, at folk bliver presset og stressede. Nogle vælger så pornoen som strategi ud af stressen.«
Derfor oplever Tanja Glückstadt og adskillige andre sexologer, psykologer og terapeuter, at flere danske mænd udvikler en decideret afhængighed af pornografi. Psykolog Gert Martin Hald forsker i porno på Sexologisk Klinik på Rigshospitalet og har selv klienter, der er svært afhængige af porno.
»Mange oplever, at når de søger ind i et sexunivers, bliver de fri for ubehagelige følelsesmæssige tilstande som angst, depression og stress. Pornoen bliver et frirum, som river dem væk fra den tilstand,« forklarer Gert Martin Hald.
Problemerne forværres
Imens mændene som det oftest er ser porno, får deres hjerner et massivt skud af signalstoffet dopamin, som giver en følelse af lykke. Men når målet er opnået og udløsningen vel overstået, er de ubehagelige følelser retur.
»Tilfredsheden er kun momental. Når den stopper, kommer de problematiske følelser tilbage i forværret tilstand,« siger Gert Martin Hald.
For ikke nok med at depressionen, angsten eller stressen dukker op til overfladen igen, så bliver skyld og skam også en del af efterspillet.
»Det bliver en ond cirkel. For at undslippe de forværrede følelser søger de ind i afhængigheden igen,« siger psykologen som forklaring på den dynamik, der driver nogle mænd ud i en afhængighed af porno.
Tanja Glückstadt er enig i, at porno er en flugt væk fra noget, der er svært. Hun pointerer, at mændene forbinder det seksuelle og pornoen med noget maskulint, hvor de bliver styrket i at være mænd. Modsat kvinder gider mændene nemlig ikke tale om deres følelser. Men det kommer der sjældent noget godt ud af, siger Tanja Glückstadt:
»Alt det, mændene prøver at bedøve, vælter op til overfladen, når de stopper med at se porno.«
Derfor vil mere have mere, pointerer sexolog og psykoterapeut Margit Kyndal, der har haft sin egen praksis i 15 år.
Hun har behandlet 40-50 sexafhængige mænd, hvoraf 10 har været ekstremt afhængige og syge. De var netop afhængige af at se porno for at flygte fra følelser, uforløste konflikter, sorg, livskriser og stress.
»Porno bliver en slags selvmedicinering. De afhængige triller bolden foran sig i stedet for at løse problemerne,« siger Margit Kyndal, som kalder det en lappeløsning:
»Det svarer til at tisse i bukserne for at holde varmen. De forskyder jo bare et problem til et andet.«
Kan forværre stress
Margit Kyndal er ikke bleg for at fremhæve det moderne samfund som den store synder til mænds pornoafhængighed.
»Samfundet er skruet helt galt sammen. Der bliver stillet så store krav og lagt så stort et pres, at nogen ikke har psyken til at klare det,« siger Margit Kyndal og fremhæver de alvorlige bivirkninger:
»Så får de angst eller depressioner, og nogle af dem forsøger så at komme væk ved at se fem timer porno om dagen.«
Sex- og pornoafhængighed er endnu ikke oplistet under alverdens diagnoser. Men i 2013, hvor amerikanerne alligevel skal revidere deres diagnosesystem, bliver sexafhængighed efter alt af dømme føjet til listen. For på samme måde som når folk ryger, drikker, spiller eller modtager komplimenter, opstår der en kemisk reaktion i hjernen, hvor der udskilles dopamin.
»Derfor bliver nogle mænd ved med at se porno. De bliver afhængig af dopaminudløsningerne,« siger psykoterapeut Michael Rasmussen.
Selv om det måske for nogle starter som en overspringshandling, kan det altså ende med at koste dem hele deres sociale liv, forklarer Michael Rasmussen.
»Og dem, der ser porno, fordi de er stressede, bliver efterladt med endnu mere stress, fordi en masse energi forlader kroppen ved sædafgang, samtidig med at de er flove over at være afhængig af at onanere.«
På linje med ludomani
Koordinator for Sexlinien for Unge i foreningen Sex og Samfund Jeppe Hald sammenligner afhængighed af porno med ludomani og alkoholisme.
»Det stimulerer et center i hjernen, så mændene føler, de får noget ud af det, selv om de er ulykkelige over konsekvenserne.«
Jeppe Hald mener dog ikke, det er antallet af timer, der afgør, om man er afhængig, men snarere hvor meget det fylder i ens sociale liv.
»Hvis du begynder at fravælge andet, så er du nok afhængig,« siger han, men understreger, som adskillige andre eksperter, at brug af porno kan være sundt og langtfra automatisk skal forveksles med afhængighed.
»De fleste unge mestrer at navigere i en verden med porno. Men det er helt tydeligt, at de, der har et problem, vitterligt har et problem. Ligesom ludomani ødelægger det ens levevilkår,« pointerer Jeppe Hald.
Sexolog Marianne Egense fra Center for Sex og Samliv i København har haft omkring 10 pornoafhængige mænd i klinikken og ingen kvinder. For disse mænd er porno blevet den letteste form for seksualitet:
»Det er totalt uforpligtende for dem,« siger Marianne Egense og henviser til, at man ikke længere behøver at bevæge sig ned i den lokale kiosk for at skaffe et pornoblad. I dag findes det hele på nettet, og man er helt anonym. Marianne Egense har haft klienter, der på alle tider af døgnet så porno, hvilket både gik ud over job og parforhold.
»For nogle ødelægger det deres liv. De er ofte meget ulykkelige over det, og de skammer sig,« siger Marianne Egense og fortæller, at ord som klam, ulækker og sølle ofte sættes i sammenhæng med afhængighed af sex.
Sex skal ikke afskrives
Når de sexafhængige ønsker hjælp, kan de henvende sig til psykologer eller psykiatere med viden på området eller på en af landets to offentlige klinikker, enten på Sexologisk Klinik på Rigshospitalet i København eller Jysk Sexologisk Klinik ved Regionshospitalet i Randers.
Her får de terapi og konkrete værktøjer til, hvordan de forhindrer, at afhængigheden opblomstrer igen. Selv om afhængigheden har fællestræk med andre afhængigheder, skiller den sig nemlig ud på et væsentligt punkt:
»Forskellen er, at man ikke kan afskrive seksuelle relationer, og det er heller ikke målet med terapi,« siger psykolog og forsker Gert Martin Hald.
Alligevel er det altafgørende, at der gøres noget ved problemet:
»Afhængigheden er ikke drevet af lyst, men er måske en af de eneste eller mest effektive måder at undslippe følelsesmæssige tilstande.«
Marianne Egense er enig:
»De befinder sig jo ikke i den virkelige verden. Det er en flugt.«
På hjemmesiden for foreningen Anonyme Sex- og Kærlighedsafhængige, også kaldet SLAA, kan man ved at besvare 40 spørgsmål finde ud af, om man har udviklet en afhængighed af sex og pornografi. Det har ikke været muligt at få en kommentar fra SLAA, der ikke udtaler sig til pressen.
 
Information har tidligere har skrevet, at også et voksende antal kvinder er pornoafhængige. Se artiklen »Bagefter hadede jeg mig selv« her: http://www.information.dk/265518

