Hvor er de kvindelige kilder i Information?
En ganske uvidenskabelig undersøgelse afslører stor mangel på kvindelige kilder i Information. Især de kvindelige eksperter glimrer ved deres fravær - det er vanetænkning fra mænds side og samfundets strukturs skyld, lyder forklaringerne


 I sidste uge havde Information kvindens 'allerhelligste' på forsiden, i anledningen af den nys udkomne bog Vulva - Det usynlige køn om kvindekønnets kulturhistorie.
Men generelt er kvinderne, om ikke usynlige, så i hvert fald stærkt oversete i dagbladets daglige dækning, når det kommer til brugen af kilder.
Det viser en hjemmegjort optælling af kønsfordelingen blandt citerede, mundtlige kilder to uger op til Kvindernes Internationale Kampdag i dag.
Optællingen viser en mandlig dominans i kilder på 229 i forhold til 93 kvinder. Med andre ord er under en tredjedel af Informations citerede kilder kvinder. Når det kommer til brug af ekspertkilder, er billedet endnu mere skævt. På 14 dage udgjorde kvinderne kun 16 ud af 84 citerede eksperter - altså knap en femtedel. På dette område er mændenes dominans massiv.
Tallene for Informations brug af kvindelige kilder ligger i tråd med den globale undersøgelse medieundersøgelse Who Makes the News fra sidste år. Den viste, at kilderne i danske medier i to ud af tre tilfælde er mænd.
Vanetænkning
Kirsten Drotner, der er professor ved Institut for Litteratur, Kultur og Medier på Syddansk Universitet, har forsket i medier og køn. Hun mener, at de stofområder, som journalister traditionelt anser som væsentlige, forklarer den skæve kønsfordeling.
»Det er ofte mænd i centrale positioner, der kommenterer de områder. Krigshistorier er det mest oplagte eksempel. Her vælger medierne ofte en politisk synsvinkel, og det er her, mandlige eksperter har deres spidskompetence,« siger hun.
En anden forklaring på den kønsmæssige skævhed er ifølge Kirsten Drotner den arbejdskultur, der hersker på landets redaktioner.
»Det skal gå hurtigt på den enkelte redaktion, og så bruger journalisterne de kilder, som de allerede kender. Det er et spørgsmål om vanetænkning,« siger Kisten Drotner, der sommetider er stødt på en myte blandt journalister om, at kvinder slet ikke bryder sig om at blive interviewet. Men det passer ikke.
»Kvinderne vil gerne stille op, de bliver bare ikke ringet op,« siger hun.
Går efter magten
Hos kvindenetværket KVINFO tolker direktør Elisabeth Møller Jensen den ulige fordeling som et udtryk for en generel samfundstendens.
»Problemet er, at der er så få kvinder i ledende stillinger. Det har nogle afledte effekter på en hel masse områder i samfundet, og medierne er et af dem,« siger hun og uddyber:
»Når journalister vil ud og have kilder, og især når det gælder eksperter, så vil de gerne have dem, der har mest indflydelse. De går efter toppen,« siger Elisabeth Møller Jensen.
Den tolkning støtter Informations chefredaktør, Christian Jensen.
»På Information søger vi ikke vores kilder ud fra hvilket køn, de har, men ud fra hvilken viden de har. Vi søger de kilder, der har beslutningsdygtigheden på de givne områder. Og her er mændene overrepræsenteret. Så vores kildevalg afspejler samfundsstrukturen,« siger han og pointerer, at den nuværende udvikling, hvor kvinder stormer ind på universiteterne, på sigt vil skabe større lighed i toppen.
»Det er formentlig et spørgsmål om tid, inden vi vil se en mere balanceret kønsfordeling blandt kilderne,« siger han.
Christian Jensen ser derfor heller ingen grund til at indføre ligestilling i Informations brug af kilder.
»Vi skal udfordre vores vanetænkning. Det betyder, at vi skal finde nogle andre typer kilder, så vi ikke altid snakker med en ekspert, men også de med mennesker, der har noget på spil. Og det har jo ikke noget at gøre med, om det er mænd eller kvinder,« siger han.


