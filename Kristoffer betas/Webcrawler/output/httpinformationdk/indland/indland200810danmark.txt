Danmark bør sikre ligestilling
Der er behov for, at hele den danske talentmasse udnyttes, hvis Danmark ikke skal overhales i videnskapløbet. Den kønsopdelte akademiske verden er passé


 Forleden faldt jeg over listen med studenterundervisere på bachelordelen i Statskundskab ved Aarhus Universitet. Da mine øjne løb ned over listen over de 29 fagspirer, slog det mig, at kun otte var kvinder. 
Resten var mænd. 
Statistikkerne taler sit klare sprog, jo højere op af den akademiske rangstige der klatres. I 2006 var kun 12 procent af universitetsprofessorerne kvinder. Til sammenligning udgjorde kvinder 56 procent af de ny-optagne på de videregående uddannelser i 2008. 
Hvis Danmark vil høre til den globaliserede akademiske elite, er det udtryk for en forældet tankegang at have så kønsopdelt en universitetsstab. For samfundsøkonomiens skyld bør Danmarks fulde talentmasse stimuleres, anvendes og sikres lige muligheder. 
Men hvordan opnås et sådant vidensmæssigt pay-off?
Lige muligheder
Meritokratikulturen slår tonen an for ansættelsesstrukturerne i Danmark. Kvalifikationsbaseret rekruttering giver lige muligheder for begge køn, lyder det typiske svar. 
Forundret blev jeg derfor, da der i forårets stillingsopslag til studenterundervisere på Statskundskab indgik sætningen: "Såvel kvinder som mænd opfordres til at søge stillingerne". 
Det burde umiddelbart være indlysende, at hele den danske talentmasse var inviteret indenfor i varmen, men det var det åbenbart ikke. Det skulle italesættes. Spørgsmålet er, om de formelt lige muligheder nu også reelt er lige?
Ph.d.-kagen er i de seneste par år blev næsten ligeligt kønsmæssigt fordelt. Et klart signal om, at adgangsbilletterne til universitetsverdenen fordeles anderledes - et skridt i den rigtige retning. 
Men der er støj på linjen, jo højere op i hierarkiet man kommer. Mændene trækker her det længste strå, viser Bertel Ståhles undersøgelse Fornyelse i forskerstaben, 2006. Fordelingen var 57 versus 43 procent i mændenes favør i antallet af kvalificerede ansøgere til stillingerne som professorer, lektorer og adjunkter i perioden 2004-2006. Trods overrepræsentation af mandlige ansøgere, udtrykker tallene ikke et mærkbart forsøg på forandring af forskerstabens sammensætning. 
Mindre kvantificerbare årsager som kultur, normer og forventninger bidrager ligeledes til, at de forældede kønsroller fastholdes i universitetsverdenen. En kvindelig hæmsko. Man skal ikke undervurdere de afsmittende effekter, det har for os studerende, at langt størstedelen af vores undervisere er mænd - de kvindelige rollemodeller udebliver. Om mulighederne nu også reelt er lige for begge køn, kan altså diskuteres. 
Behovet for en strategi
En forandring af den kønsopdelte forskerverden kan stimuleres ved positiv særbehandling af kvinder. Danmark har behov for en langsigtet handlingsorienteret strategi med det formål at eliminere den nuværende mangelfulde anvendelse og udvikling af talentmassen. 
Frem for at fastholde en forældet kønsopdelt kultur, bør der skabes optimale ressourcemæssige rammer for begge køn. Politikerne har muligheden for at gribe bolden og anvende politiske såvel som økonomiske foranstaltninger frem for blot at nedsætte endnu et facadepolerende psedoudvalg.
Et kig over Nordsøen kan give inspiration til, hvordan Danmark bør håndtere problemstillingen. Storbritannien har etableret et ressourcecenter, der arbejder på at forbedre kvinders andel og position i bl.a. akademisk regi, sikre fairhed og lige muligheder samt omforme strukturelle og kulturelle barrierer. 
Norges minister for forskning og højere uddannelser, Tora Aarsland, har lige annonceret, at næste års finanslov vil indeholde midler, der øremærker akademiske poster til kvinder (særligt for ph.d.-ere og post.doc--ere). Der handles uden for de danske grænser. Danmark burde ride med på bølgen og lade sig inspirere.

Camilla Bjarnøe er studenterunderviser og kandidatstuderende ved Institut for Statskundskab på Aarhus Universitet.

