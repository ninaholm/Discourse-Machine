Skiftedage



 Ugen efter ugen, hvor økonomien fik ny boss. Brian Mikkelsen har udskiftet etaten med erhvervet, og de første arbejdsdage, der gik, bød på rigtig, rigtig trælse nøgletal.
Nye nationalregnskabstal fra Danmarks Statistik viste, at væksten i bruttonationalproduktet (BNP) i sidste kvartal 2009 kun blev på 0,2 procent. Med et samlet fald i BNP på over fem procent sidste år blev 2009 endda værre end ventet – suverænt værste år siden Anden Verdenskrig. »Trist læsning« og »langt værre end forventet«, vurderer Arbejderbevægelsens Erhvervsråds chefanalytiker, Frederik I. Pedersen. Han konkluderer: »På kort sigt er det umuligt at få øje på de økonomiske vækstrater, der for alvor skal trække Danmark ud af krisen.«
Så var det heldigt for Danske Bank, at pengene sad lidt løsere sidste år, mener Egon Geertsen, formand for den nystiftede Danske Banks Aktionærforening. Foreningen har regnet ud, at tabene fra Danske Bank kan nå fem gange rundt om Jorden, hvis man materialiserer dem som en række hundredkronesedler. Derfor er han klar i sin konklusion: Ledelsen med ordførende direktør Peter Straarup skal ud, og der skal friske kræfter ind. Kravet er sendt til banken og vil blive fremført på generalforsamlingen den 23. marts. Og så kræver Geertsen i øvrigt også at få udleveret en dvd med optagelser fra sidste års generalforsamling, hvor bestyrelsesformand Alf Duch-Pedersen ifølge aktionærformanden sagde, at banken var død uden ’Bankpakke 1’.
Det er tvivlsomt, om det bekymrer Danske Bank, der i går kunne meddele, at Danske Banks kapitalforvaltning, Danske Capital, har fået til opgave at overtage forvaltningen af det svenske finansforetagende Länsförsäkringars Europa-fond fra Goldman Sachs. 2,8 milliarder svenske kroner i en af Sveriges største fonde skifter derved til danske forvalter-hænder.
Også andre svenske værdier vil i denne uge skifte hænder. Saab vil i dag officielt bliver overtaget fra General Motors af det hollandske sportsvognsmærke Spyker.
Og for at blive hos broderfolket: I dag åbnede sagen, der skal afgøre, hvor stor skyld Stein Baggers svenske makker Mikael Ljungman havde i den leasingkarrusel med ikke-eksisterende it-udstyr, der franarrede en række banker og finansselskaber store millionbeløb. Han er tiltalt for bedrageri for godt 262 millioner kroner, men fastholder sin uskyld. »Det var fantastisk at handle med Bagger«, siger Ljungman, »Jeg kunne ikke få armene ned«. Det kan han sandsynligvis godt i retten i Lyngby.
Brian Mikkelsen fik måske en hård start på sit nye job. Men det er intet i sammenligning med den økonomiske hovedpine, som hans græske kolleger sidder med. Mandag besøgte EU’s økonomikommissær, Olli Rehn, den græske hovedstad, Athen. »Jeg har bedt den græske regering om at fremlægge nye tiltag i de kommende dage«, sagde Rehn efter et møde med Grækenlands finansminister, George Papaconstantinou. EU mener altså ikke, at det er tilstrækkeligt, at den græske regering har fremlagt en spareplan med lønnedskæringer i den offentlige sektor, forhøjelse af pensionsalderen og højere afgifter. Grækenland skal reducere budgetunderskuddet fra sidste års 12,7 pct. af BNP til 8,7 pct. i år. Nemt bliver det ikke. De mange folkelige protester har givet regeringen en god fornemmelse af, at det kan blive den helt store politiske skiftedag, hvis de ikke evner at balancere EU’s krav med befolkningens forventninger. 	ansp/hebs

