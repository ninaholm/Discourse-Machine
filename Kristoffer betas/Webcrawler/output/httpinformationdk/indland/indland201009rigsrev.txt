Rigsrevision ind i sag om slettede mail
Rigsrevisionen skal nu se på beskyldninger om, at ministerier har slettet mail om overbetaling til privatsygehuse


 I den nye bog Projekt Løkke fremgår det, som omtalt i Information i går, at embedsfolk i flere ministerier - herunder Sundhedsministeriet - blev beordret til at slette alle mail om en intern rapport, der skulle dokumentere, at det offentliges betaling til privathospitalerne var 25 procent for høj.
Sagen om overbetaling var sidste år genstand for en kritisk rapport fra Rigsrevisionen, men de nye oplysninger om, at der angiveligt er blevet slettet mail om sagen i ministerierne får nu Socialdemokraternes statsrevisor, Mogens Lykketoft, til at bede Rigsrevisionen om at gå ind i sagen igen. Han vil have undersøgt, om Rigsrevisionen er blevet ført bag lyset.
»Det er meget hårde beskyldninger, og jeg har nu bedt om en kommentar fra rigsrevisor Henrik Otbo om, hvorvidt han med de fremkomne oplysninger i bogen har grund til at tro, at Rigsrevisionens arbejde med at undersøge overbetalingen til de private sygehuse er blevet obstrueret ved sletning af relevant materiale,« siger Mogens Lykketoft.
Ud over at embedsfolk fik besked på at slette mail, fik de ifølge bogen også besked på at »koordinere med andre ministerier for at sikre, at de mail, som bliver slettet det ene sted, også bliver slettet det andet sted«.
Det er journalist Tanja Frederiksen og valgforsker på Københavns Universitet Sigge Winther Nielsen, der i bogen Projekt Løkke beskriver sagen.
Til Information onsdag sagde mediejurist Oluf Jørgensen fra Danmarks Journalisthøjskole, at der er tale om et brud på loven og med grundlæggende forvaltningsprincipper, hvis oplysningerne er korrekte.
»Det er fuldstændig undergravende for offentlighedsloven. Det her er mailudveksling mellem styrelser og ministerier, og det er en sag, der har meget stor samfundsmæssig og offentlig interesse. Når dokumenter, som offentligheden har krav på, bliver slettet, så er det i lodret strid med offentlighedsloven,« sagde han. ritzau

