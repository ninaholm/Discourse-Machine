Presset er blevet ulideligt i fængslerne
Efter et tiår med stadigt stigende straffe er dobbeltbelægning og sammenpresset pladsmangel blevet hverdag i danske fængsler og arresthuse. De hidtidige løsninger på problemet vækker ingen jubel hos fagfolk og fængselspersonale
Lang de fleste timer af døgnet sidder de indsatte i Næstved Arrest i deres celler. Dobbeltbelægning er blevet hverdag, efter at belægningsprocenten i arresten er steget til op mod 103 pct. 'En gang imellem kunne jeg godt ønske, at nogle flere politikere kom på   besøg, inden de pressede flere folk herind,' siger Henning Koch, der er fællestillidsmand for alle fængselsfunktionærer på de sjællandske arresthuse.


 Det største, der slår én, når man træder ind i Næstved Arresthus, er sammenklemtheden.
Celledørene ligger på to små gange oven på hinanden. Ude på gangene hænger fangernes vasketøj til tørre på vaskestativer. Et enkelt bord med stole og en tavle på den ene gang gør det ud for »skolestue« og opholdsrum.  To små, cementomkransede gårde med nogle hvide plastichavemøbler er muligheden for at få noget luft. Og i det lille motionsrummet er en enkelt ribbe og nogle vægte muligheden for at få rørt sig.
Selv nu, hvor der er tomt, er alting småt og sammenpresset. Langt de fleste af døgnets timer sidder de 16 indsatte i deres celler. Kun et par timer om dagen får de i hold af otte lov til at komme ud og røre sig lidt  med mindre, de skal på toilettet.
»Jeg ved ikke, hvad folk forestiller sig, at de indsatte har af forhold. Men en gang imellem kunne jeg godt ønske, at nogle flere politikere kom på besøg og så dem, inden de pressede flere folk herind,« siger fængselsfunktionær Henning Koch, der er fællestillidsmand for funktionærerne i alle arresthuse på Sjælland.
'Fuldstændig ulideligt'
Og var forholdene sammenklemte før, er de blevet tæt på det ulidelige nu  både i Næstved Arrest, i alle de andre af landets arresthuse og i fængslerne.
Den gennemsnitlige belægningsprocent for alle fængsler var i årets første fire måneder oppe på 98,9 pct., viser nye tal fra Fængselsforbundet. Og for arresthusene, der er hårdest ramt, er den nu oppe på 100,5 pct.  for Næstved endda 102-103 pct. Det lyder måske ikke så slemt  men det normale maksimummål, der skal sikre, at fængselssystemet fungerer fleksibelt, er 92 pct.
Dét mål er i dag ekstraordinært forhøjet til 95 pct.  men lige meget hjælper det, siger arrestforvarer Kim Steen Rasmussen, der i 30 år har arbejdet i Kriminalforsorgen.
»Det er en fuldstændig kaotisk situation. Jeg har aldrig oplevet noget lignende. Jeg er nået så vidt, at besøgsrummet nu kan blive inddraget til belæg. Ud over de indsatte belaster det især mit personale,« siger han.
En lignende oplevelse har Kenneth, der nok er Næstved Arresthus' største ekspert i, hvordan forholdene i de danske fængsler har udviklet sig. De sidste 15-18 år har han været inde og ude af spjældet gang på gang  typisk for tyveri, indbrud og anden berigelseskriminalitet.
»Der er nogen, der må råbe op, for det er helt klart blevet hårdere. Der er meget mere vold og mange flere slagsmål. Folk er presset af overbelægningen, og der er flere og flere sammenstød mellem udlændinge og danskere,« siger Kenneth, der ikke ønsker sit billede eller efternavn i avisen.
Tre i en tomandscelle
Kenneth afsoner i øjeblikket de sidste dage af sin seneste tre måneders dom  og der var engang, hvor han som gammel kending var en af de hårde hunde i det lille Næstved Arresthus. Udover at lægge celler til varetægtsfængslede, husede arresthusene nemlig typisk fanger med kortere domme som ham.
I dag ser hverdagen anderledes ud. Presset på fængslerne er så stort, at flere og flere afsoner også længerevarende straffe i arresterne. Og med stadigt strengere straffe, er antallet af varetægtsfængslede i stadig hårdere sager også eksploderet. I dag er seks ud af 16 indsatte i Næstved Arrest varetægtsfængslede rockere, der sidder i enkeltmandsceller og venter på deres dom. Dét pres betyder, at Kenneth og den polak, han deler sine 16-20 kvadratmeters tomandscelle med, ved flere lejligheder har måtte rykke ekstra sammen for at give plads til en drømmeseng til en tredjemand.
»Det har vi gjort tre-fire gange, nu,« konstaterer Kenneth.
Situationen i de danske fængsler er et vidnesbyrd om, at regeringens retspolitik har virket efter i hvert fald en af hensigterne. Der bliver slået hårdere ned på især personfarlig kriminalitet, bandekriminalitet, narkokriminalitet og en lang række andre lovovertrædelser end nogensinde før. Et tal for det, er den såkaldte strafmasse  det samlede antal måneder, som domstolene idømmer. Fortsætter domstolene i samme tempo, som de er begyndt i årets første måneder, vil de idømme i alt 76.500 strafmåneder i hele 2011, viser en prognose fra Fængselsforbundet. Dét er 8 procent mere end i 2010. Og over 50 pct. mere, end da regeringen trådte til i 2001.
Venter stadig på penge
Den helt store stigning i de idømte straffe er især sket inden for de sidste to et halvt år. Før det betød problemerne med politi- og domstolsrefomen, at antallet af dømte tog et dyk sammen med belægningsprocenten i fængslerne. Men efter de senere års massive ekstratilførsel af midler til især politiet, er der rettet op på de fleste af problemerne. Men man glemte bare fængslerne, siger formand for Kriminalforsorgsforeningen, John Hatting.
»Vi har stået som sidste led og er vildt presset på ressourcer og presset af en regering, som et stykke hen ad vejen siger det rigtige, men der følger ingen midler med,« siger han.
Justitsminister Lars Barfoed (K) bebudede i februar, at Kriminalforsorgen skulle tilføres ekstra 22,5 mio. kroner. En analyse viste, at der i år kommer til at mangle ca. 220 pladser i de lukkede fængsler  og en af regeringens løsninger er at bruge penge på at konvertere åbne fængselspladser til lukkede i Statsfængslerne Renbæk og Jyderup. Dét kræver godkendelse fra Folketingets Finansudvalg  men først den 18. maj fik Justitsministeriet oversendt det nødvendige aktsstykke til Folketinget. Her venter det stadig på at blive godkendt  og bliver der udskrevet valg inden, så er pengene tabt.
En anden af regeringens løsninger er at indføre et stop for nye fanger i de åbne fængsler i 2011  og i mandags andenbehandlede Folketinget så et forslag om at udvide den særlige 'noget-for-noget'-ordning, der nu skal give mulighed for at løslade indsatte, der viser særlig god opførsel og interesse i f.eks. at uddanne sig allerede efter halv tid.
Og en tredje mulighed, der blev luftet af V og K i denne uge, er at udskyde lukningen af det 152 år gamle og nedslidte Vridsløselille Statsfængsel, der ellers står til at blive lukket i 2015, når et nyt fængsel på Falster er færdig-opført. Tanken er ikke blevet mindre aktualiseret af, at VKO's nylige aftale om at fordoble straffene på grove hjemmerøverier vil øge behovet for lukkede fængselspladser med 200.
Falliterklæring
Men prøver man alene at løse pladsmanglen i fængslerne ved at bygge flere celler, vil det være en falliterklæring for retspolitikken, mener John Hatting.
»Hvis man bare udvider kapaciteten, så bliver det en ond cirkel, hvor vi producerer flere og flere kriminelle til vores eget system.«
Ole Ingstrup, der som chef for Canadas kriminalforsorgen i 90'erne lykkedes med at halvere antallet af dømte kriminelle, der falder tilbage til ny kriminalitet, er i dag formand for den danske kriminalpolitiske tænketank Forsete.
Han betegner situationen i de danske fængsler som »helt gal ud fra alle synspunkter«  hvor fængselspladser alene bliver brugt til opbevaring. Ikke til at forebygge, at løsladte kriminelle går ud og laver ny kriminalitet.
»Vi har ikke siden 2. verdenskrig haft så mange fanger og varetægtsfanger, som vi har nu. Det er helt vildt. Jeg vil meget nødig kritisere Kriminalforsorgen  for de gør, hvad de kan for at løse en fuldstændig håbløs opgave. Men det, man har brug for, er at have færre folk i fængsel, ikke flere,« siger han.
I Næstved Arresthus tænder Kenneth en ny cigaret, mens hans polske cellekammerat er på toilettet. Luften i den lille tomandscelle er ikke ligefrem let.
Når der er sat tre mand ind samme celle, bøjer arresthusets ansatte reglerne og lader celledøren stå på klem.
»Folk bliver sindssyge, hvis de ikke får ordentlig luft,« siger fængselsfunktionær Henning Koch.


