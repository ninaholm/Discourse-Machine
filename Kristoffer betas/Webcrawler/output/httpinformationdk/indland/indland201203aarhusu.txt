Aarhus Universitet stopper kritiske historier
Aarhus Universitets ledelse blander sig i det journalistiske arbejde på universitetets avis, lyder kritikken. Studerende og ansatte kræver, at avisen bliver uafhængig af ledelsen for at fremme en bedre debatkultur. Ledelsen afviser kritikken


 Kritiske historier om Aarhus Universitet (AU) kommer enten ikke i universitetets avis eller også bliver de henvist til debatsiderne. Sådan lyder den opsigtsvækkende anklage fra flere ansatte mod Aarhus Universitets ledelse.
»Som nær iagttager af begivenhederne på UNIvers (AU’s avis, red.) ved jeg, at universitetsledelsen både har blandet sig direkte og indirekte i adskillige historier. Mange seriøse og vigtige historier om Aarhus Universitet bliver aldrig skrevet i UNIvers – Koldau-sagen er én blandt mange. Kritik bliver henvist til debatsiderne – aldrig til journalistisk behandling.«
Sådan skriver Hans Plauborg, der er tidligere journalist på AU’s avis og nu teamleder i tv-produktion på AU. Hans Plauborgs indlæg er ét blandt en række indlæg på AU’s nyoprettede debatside, hvor studerende og medarbejdere opfordres til at fortælle, hvordan de oplever muligheden for ytringsfrihed og medindflydelse på universitetet. Sitet er oprettet som følge af den omfattende kritik i medierne af netop manglende ytringsfrihed og medbestemmelse på AU.
»For mig betyder redaktionel frihed, at en redaktion og en ansvarshavende redaktør alene afgør, hvilke historier, der skal tages op og behandles efter almindelige journalistiske kriterier. Jeg kan konstatere, at UNIvers ikke har den slags frihed. Ledelsen, både den øverste og vicedirektøren for kommunikation, er medbestemmende i forhold til, hvad der må komme i avisen,« skriver Hans Plauborg i en mail til Information.
Hans kritik kommer, efter at vicedirektør for kommunikation på Aarhus Universitet, Mads Hvitved Grand, til Jyllands-Posten sagde:
»Vi har ikke følt behov for at deklarere vores uafhængighed, men vi har redaktionel frihed på UNIvers, og ledelsen blander sig ikke i det redaktionelle. Jeg mener også, at UNIvers er kritisk på en god og konstruktiv måde.«
Interview for kritisk
Kritikken af, at universitetsledelsen blander sig i, hvad UNIvers skriver, og ligefrem har stoppet kritiske historier om Aarhus Universitet, ønsker UNIvers’ redaktør, Kristian Serge Skov-Larsen, ikke at udtale sig om. Han henviser til vicedirektør for kommunikation på Aarhus Universitet, Mads Hvitved Grand. Han kan ikke genkende kritikken.
»Det er ikke i overensstemmelse med virkeligheden. Vi blander os ikke i avisens arbejde eller redaktionelle proces,« siger Mads Hvitved Grand og fortsætter:
»Alle ser avisen som en mulighed for at få nogle budskaber igennem. Det gælder både studerende, medarbejdere og ledelse. Når det er sagt, så er der jo ikke nogen, der sidder med ved redaktionsmøder, eller som siger, at redaktionen ikke må skrive om bestemte ting. Det gør jeg heller ikke. Jeg blander mig ikke i det daglige redaktionelle arbejde og prioritering.«
Hans Plauborg mener, at Mads H. Grand må tale mod bedre vidende: Det er endnu et sørgeligt forsøg på at omgå sandheden med en omgang virkelighedsfordrejende newspeak.«
Journalist på UNIvers, Helge Hollesen bakker op om Plauborgs kritik.
»Det er selvfølgelig i orden, at AU vil lægge en brandingstrategi ind over sin avis. Det skal man så bare melde ærligt ud. Men jeg synes ikke, det er i orden, at man fører en debat om ytringsfrihed og bladpolitik på et fordrejet grundlag« siger Helge Hollesen.
Han fortæller, at universitetsledelsen helt konkret gik ind og stoppede et kritisk interview med dekan Mette Thunø, i forbindelse med, at hun 1. januar 2011 tiltrådte stillingen som leder for Det Humanvidenskabelige Fakultet. Spørgsmålene om Thunøs fortid på Københavns Universitet var angiveligt for kritiske.
»Det indgreb var et iøjnefaldende eksempel på ledelseskontrol over avisen, men ikke enestående,« konstaterer Helge Hollesen.
Eksemplet er et blandt flere, hvor ledelsen på AU skal have blandet sig direkte i UNIvers’ journalistik. Problemet med ledelsens indblanding i den redaktionelle linje er ifølge Informations kilder taget til i omfang, siden Aarhus Universitet som følge af universitetsloven overgik til ny ledelsesstruktur i 2005.
Hjernevaskningstidende
De ansattes syn på avisen er også, at den »viderekolporterer« ledelsens indstilling og syn på sagerne, som lektor i statskundskab Rune Stubager udtrykker det.
»Som læser kan jeg ikke vide, hvad der foregår i den redaktionelle proces, men jeg synes sagtens, der kunne have været en mere kritisk dækning af den reformproces, der er blevet gennemført på universitetet. Der har avisen i højere grad været ledelsens kommunikationsorgan, end den har været en uafhængig avis, hvor alle har kunnet komme til orde på lige fod,« siger Rune Stubager.
For nylig sendte Frit Forum Århus, Studenterlauget og Studenterrådet ved Aarhus Universitet sammen et åbent brev til AU’s rektor og til bestyrelsesformand Michael Christiansen, hvori de studerende blandt andet opfordrede ledelsen til at give UNIvers et såkaldt frihedsbrev, der markerer avisens uafhængighed.
Mads Hvitved Grand tror dog ikke, at et frihedsbrev er løsningen for problematikken omkring UNIvers og debatkulturen på AU.
»Et frihedsbrev kan være en løsning, men jeg tror ikke, at det løser spørgsmålet om, hvad der er brug for. Hvis man kigger på debatsitet, så er det ikke kun den frie debat, der efterspørges,« siger han.
De studerende og ansatte på AU kan nu se frem til at blive inddraget i en proces, der skal forbedre den interne kommunikation på AU, lover Mads Hvitved Grand:
»På baggrund af studenterorganisationernes brev er der sat gang i en proces, som inddrager både studerende og medarbejdere i at finde ud af, hvad den interne kommunikation skal opfylde fremadrettet. Det gælder både i vores elektroniske medier og på tryk i UNIvers,« siger han.
De indlæg, der i øjeblikket tegner debatten på AU’s hjemmeside, tyder på, at der er behov for nye tiltag og forandringer omkring ledelsens påståede indblanding i det redaktionelle arbejde på UNIvers.
Kommunikationsmedarbejder på universitetet, Jetthe Revsgaard, skriver:
»Der sidder nogle hamrende gode journalister på den avis, men på mig virker det ikke, som om de har reel mulighed for at udøve fuldstændig uafhængig og kritisk journalistik. Det er en skam.«
Også Lone Koefoed Hansen, forsker ved Institut for Æstetik og Kommunikation – Digital Design, kritiserer situationen omkring UNIvers:
»UNIvers er en avis, som ingen omkring mig kan huske, hvad hedder, men alle ved, hvad man refererer til, hvis nogen siger, at der er kommet nyt Pravda, eller at Hjernevaskningstidende er udkommet. Jeg ville ønske, at det var anderledes, men det er sådan, det er: Ingen regner med, at der står noget andet end lovprisninger, som få er enige i, og hvis der står andet, så er det læserbreve, som aldrig formår at blive til interessant debat, fordi det stopper med et svar fra en ledelsesinstans,« skriver Lone Koefoed Hansen.

