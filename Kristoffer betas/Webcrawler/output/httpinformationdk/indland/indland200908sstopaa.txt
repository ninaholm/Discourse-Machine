S: Stop de årlige nedskæringer på uddannelse
Socialdemokraterne vil have stoppet de årlige to-procents-nedskæringer på uddannelse, der i årevis har udhulet undervisningen på universiteterne. Regeringspartierne er skeptiske over for ideen, men enige i, at uddannelsernes kvalitet skal forbedres


 De seneste mange års regeringer har på hver eneste finanslov skåret to procent ned på taxametrene til uddannelse på universiteterne. Den såkaldte grønthøstermodel betyder ifølge universiteterne, at undervisningen er blevet mærkbart forringet. Derfor foreslår Socialdemokraterne nu, at de årlige nedskæringer droppes på uddannelsesområdet.
»Nedskæringerne på to procent skal mindske administrationen og effektivisere den offentlige sektor, men det giver ingen mening på vores udddannelser, når de kun kan effektivisere ved at udbyde færre timer og lave kæmpestore hold. Alt tyder jo på, at der er en klar sammenhæng mellem antallet af timer og antallet af studerender, der falder fra. Derfor må vi have stoppet den her grønthøster på taxametrene, for den er med til at udhule kvaliteten af vores uddannelser,« mener videnskabs- ordfører Kirsten Brosbøl (S).
Ifølge Danske Universiteter har to-procents-nedskæringerne kostet mindst 5.000 kroner per studerende i løbet af de seneste 10 år. Pengene fra de seneste to års nedskæringer bliver imidlertid ført tilbage til en pulje, der skal udbetales til universiteterne i form af en ny færdiggørelsesbonus. Den betyder, at hvis universiteterne får kandidater færdige på normeret tid, får de ekstra penge, men den ordning vil Kirsten Brosbøl også gerne sløjfe.
»Kandidatbonussen har haft nogle utilsigtede konsekvenser, hvor vi har set flere studier droppe praktikophold, fordi der ikke er tid til det længere. På Københavns Universitet har de endda haft den konsekvens, at de truer med at smide studerende på kandidatuddannelsen ud, hvis de ikke er færdige til tiden,« siger Kirsten Brosbøl.
Universiteterne skal i stedet for bonusordningen have nogle mål for, hvad de vil gøre for at få de studerende færdige til tiden. De skal skrives ind i de udviklingskontrakter, som universiteterne laver til Videnskabsministeriet.
R: Op på det dobbelte
De Radikales uddannelsesordfører, Marianne Jelved, er enig i, at to-procents-besparelserne på uddannelse burde afskaffes.
»Når regeringen skærer to procent på uddannelse hvert år, så kommer der et tidspunkt, hvor benene er skåret over,« siger Marianne Jelved.
Hun mener, at taxametrene på de billigste uddannelser på humaniora og samfundsvidenskab skal op på mindst det dobbelte. Regeringen har i sit fianslovsforslag for 2010 afsat 100 millioner kroner, hvilket svarer til godt 2.000 kroner mere pr. studerende om året.
Venstres ordfører, Malou Aamund, er enig i, at kvaliteten af uddannelserne skal forbedres:
»Men vi er også nødt til at tænke på, at vi skal have gang i en vækst i forhold til erhvervslivet. I den sammenhæng er det utrolig vigtigt, at de studerende bliver færdige til tiden. Det, vi hører fra universiteterne, er, at de er glade for færdiggørelsesbonussen, men vi er da villige til at lytte til stemningen, når forhandlingerne går i gang.«
Charlotte Dyremose (K) mener ikke, at de årlige nedskæringer er noget problem, fordi de føres tilbage til universiteterne i form af den nye færdiggørelsesbonus.
»Præmissen er forkert. Det her er ikke et spørgsmål om, at vi sparer på universiteterne. Det er en forudsætning for vores samfund og arbejdsmarked, at de studerende bliver hurtigere færdige,« siger Charlotte Dyremose.
At skrive færdiggørelsesmål ind i udviklingskontrakterne, mener hun ikke er nok:
»Universiteterne skal have en økonomisk tilskyndelse ellers tror jeg ikke, at det bliver til noget,« siger Charlotte Dyremose.


