Lykketoft: Økonomer har ikke fundet de vises sten
Politikere kan let komme i fagfolkenes vold uden at være opmærksomme på usikkerheder og subjektive forudsætninger i de økonomiske modeller, siger Folketingets formand. Han frygter, at det akutte økonomiske krisefokus stjæler opmærksomhed fra de langsigtede udfordringer fra klima og ressourcekrisen
’Vi står alle – ikke kun i Danmark – med det problem, at de mere langsigtede perspektiver bliver skubbet til side til fordel for akutte konvergensprogrammer og nødhjælpspakker til Sydeuropa. Vi har slet ikke nær det samme fokus på sammenhængen mellem kort og lang sigt, som vi havde for ikke så længe siden,’ siger Mogens Lykketoft


 Man skal gøre sig meget, meget klart, at økonomi er ikke nogen eksakt videnskab, og at der er ikke nogen økonomfaglig gruppe eller nogle enkeltøkonomer, der har fundet de vises sten.«
Det siger en mangeårig bruger af økonomernes analyser, vurderinger og prognoser, Folketingets nuværende formand, tidligere skatte-, finans- og udenrigsminister, forhenværende formand for Socialdemokratiet, selv økonom af fag, Mogens Lykketoft.
Information har bedt Lykketoft som bruger læse svarene i den enquete, avisen for nylig har gennemført med deltagelse af 20 økonomiprofessorer og andre økonomer fra universiteter og offentlige forskningsinstitutioner.
Her blev økonomerne bedt om dels at give deres bud på udsigterne for den kriseramte vækstøkonomi i Europa og USA, dels kommentere på den økonomiske videnskabs evne til overhovedet at forudsige udviklingen.
Med få undtagelser svarede økonomerne, at man næsten intet meningsfuldt kan sige om udviklingen af økonomien i det lange perspektiv, dvs. i en 10-40-årig tidshorisont. Som formuleret af f.eks. professor Hans Aage, Roskilde Universitet:
»Herom har økonomi og økonomer ikke noget fornuftigt at sige.«
– Mogens Lykketoft, langt de fleste af de deltagende økonomer medgiver, at det er meget svært at spå om udviklingen, især på længere sigt. Alligevel har de økonomiske vismænd nærmest status af orakler og Finansministeriets økonomer afgørende magt over politiske dispositioner. Er det i virkeligheden beslutningstagerne, der gemmer sig bag økonomernes autoritet og modeller, fordi det er ubehageligt at træffe egne beslutninger?
»Det er svært at sige. Nogle gange er beslutningstagerne i fagfolkenes vold og ikke selv i stand til at vurdere usikkerhederne og forholde sig tilstrækkelig kritisk til de økonomiske modeller. Men der er meget påståelige økonomskoler alle vegne. En af dem sidder i centraladministrationen. Så det handler ikke kun om beslutningstagerne,« siger Lykketoft.
»Én ting, Folketinget burde kræve for mange af de økonomiske redegørelser, er økonomernes egne usikkerhedsberegninger. Jeg tror, centraladministrationen nogle gange forsømmer at forklare modtagerne, at der i prognoser er tale om et bredt bælte af variationsmuligheder, blot med stregen i midten som den, man finder mest sandsynlig. Det giver et mere fyldestgørende billede, hvis man får sådan en sammenhæng præsenteret.«
»Min egen erfaring er, at man sagtens kan bruge modelredskaberne, men det er en meget vigtig ballast at have været igennem alle diskussionerne om, hvordan de er opbygget, og hvor de er kritisable eller følsomme i valget af forudsætninger. Det kan godt være, modelopbygningen bliver mere og mere avanceret, men det er stadig sådan, at de forudsætninger, man lægger ind, bestemmer udfaldet. Og vi har ikke samme vurdering af, hvad der er realistiske forudsætninger om sammenhængene i økonomien,« påpeger Lykketoft.
Skattelettelser og arbejdslyst
Mogens Lykketoft henviser som eksempel på usikkerhederne til den aktuelle diskussion om, hvorvidt skattelettelser får folk til at arbejde mere eller mindre.
»Det er ikke sikkert, det virker ens alle vegne i alle samfund og for alle grupper i befolkningen. Selv om det måske er rigtigt – det siger modellerne i alt fald – at det samlede billede er, at hvis du sænker skatten på arbejde, så bliver der udøvet mere arbejde, så er der grupper – i vores samfund ret store grupper – der kan risikere at reagere modsat. Børnefamilierne er stjernekandidater til det: ’Vi kan opretholde vores levestandard med mindre arbejde og få mere tid til ungerne’.«
For Lykketoft er det afgørende at være bevidst om, at de økonomiske modeller, der lægges til grund for politiske dispositioner, har klare begrænsninger.
»De økonomiske teorier er som regel internationale, men de sociale omstændigheder, normer og vaner, samspillet mellem offentlig og privat sektor m.m. kan sagtens være så forskellige fra land til land, at modellerne ikke kan bruges til særlig meget. Vi er nødt til at betjene os af den viden og de modeller, vi har, men vi er også nødt til at være meget omhyggelige med den kritiske vinkel på, hvilken fortællekraft de egentlig besidder,« understreger den tidligere skatte- og finansminister.
Kortsigtet fokus
Det bekymrer Lykketoft, at den akutte økonomiske krise i Danmark og Europa stjæler opmærksomhed fra nogle af de udfordringer, der er del af den større krise, som har ramt det internationale samfund.
»Vi står alle – ikke kun i Danmark – med det problem, at de mere langsigtede perspektiver bliver skubbet til side til fordel for akutte konvergensprogrammer og nødhjælpspakker til Sydeuropa. Vi har slet ikke nær det samme fokus på sammenhængen mellem kort og lang sigt, som vi havde for ikke så længe siden. Det bør man skaffe sig overskud til igen, og de bredere udfordringer bør også indgå i de økonomiske ministeriers analyser og overvejelser.
– For politikerne kan det vel være svært at have mentalt overskud til både de akutte udfordringer – Grækenlands gæld, EU’s banktilsyn, Danmarks akutjob – og langsigtede problemer som klima- og ressourcekrisen?
»Det er meget forståeligt, men det er også meget ærgerligt, for vi ved jo godt, at klimaforandringerne sker og sker i et tempo, som kan vise sig at indebære uoprettelige skader og blive meget kostbart for økonomien og de menneskelige levevilkår, socialt destabiliserende osv. Man kan desværre ikke sige: ’Det vender vi tilbage til’, for når man vender tilbage til det, kan det være for sent.«
Måden, man politisk vælger at signalere og agere på i forhold til den akutte krise, har direkte konsekvenser for de langsigtede udfordringer.
»Der er forenklede fremstillinger, der siger: ’Nu skal folk bare lære at svinge kreditkortet, så kommer der gang i økonomien igen.’ Det gør der for det første ikke, så længe rigtig mange er arbejdsløse, er bange for at blive det eller har set en stor illusion om friværdi forsvinde og nu sidder med en stor gæld. Selv om man giver folk skattelettelser, vil de ikke i den sindstilstand bruge pengene, men snarere sætte dem i banken. Derfor spørgsmålet: Hvad er det, der skal drive økonomien frem? Hos os må det i høj grad være, at vi er så dygtige, at vi kan hænge fast i nogle nicher på de voksende internationale markeder.«
»Men vi skal også – og det er måske meget sværere for politikere – stoppe op og sige: ’Selv om vi kunne få danskerne til at forbruge, som de plejede i 00’erne, er det så egentlig det, vi skal tilskynde? Er det overhovedet holdbart?’ Sagt på en anden måde: Hvordan kan vi påvirke det private forbrug, når det måtte komme op igen, til at blive noget, der ikke er i modstrid med de langsigtede bæredygtighedsmål, men i overensstemmelse med dem? Kan man tilskynde, overtale, pålægge folk at bruge en større del af deres privatforbrug og penge til grøn omstilling, spare på energien osv. Det bliver man nødt til at forholde sig til.«
»Hvis staten har penge, kan den give tilskud, men den kan også sige: ’Det der skal være ordnet inden en bestemt dato.’ Det belaster ikke statskassen, og det tror jeg bliver en del af motoren for at få gang i økonomien igen på en bæredygtig måde.«
Slut med højvækst
I Informations enquete troede de færreste af de adspurgte økonomer på vækstrater for EU og Danmark over én pct. de kommende fem år. Enkelte tror på to pct., men flere forudser nulvækst, og halvdelen af økonomerne mener, at det langsigtet er slut med den mærkbare vækst, i-landene har været vant til. Lykketoft er ikke uenig.
»Vi ved fra USA og Europa, at når økonomien og velstanden kommer op over et vist niveau, så bliver vækstraterne lavere. Den tendens var mærkbar, allerede før de store ressource- og klimaproblemer kom på dagsordenen, og jeg tror ikke, det er en tendens, man kan vende.«
»Det nye spørgsmål er, hvordan ressourceknapheden, presset på fødevareproduktionen og andre beslægtede problemstillinger vil kunne presse vækstraterne ned i forhold til, hvor meget teknologi kan løse op for nye muligheder, vi ikke kan se i dag. Det er svært at svare på, men man kan sige med sikkerhed, at den rige vestlige verden ikke vender tilbage til vækstrater, vi kendte i 1960’erne.«
Det udelukker ifølge Lykketoft ikke, at den nuværende krises ødelæggelser i sig selv giver basis for en genopbygningsfase med højere vækst.
 

