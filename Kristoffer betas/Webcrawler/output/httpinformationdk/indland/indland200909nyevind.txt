Nye vindmøller skyder frem



 Københavns Borgerrepræsentation har som et led i deres ambitiøse klimaplan for byen besluttet at placere 14 nye vindmøller i København. Møllerne skal levere strøm til i alt 25.000 familier. Københavns kommunes klimaplan, der skal gøre hovedstaden CO2-neutral i år 2025, indeholder 50 forskellige initiativer, hvor opsætning af vindmøller er ét. Borgerrepræsentationen er også positivt stemt over for opstilling af minivindmøller i bymiljøet. Men det er ikke kun i København, vindmøllerne skyder frem. Bladet Naturlig Energi skriver, at klimatopmødet i december har sin del af æren for, at de danske havmølleparker nu vokser i antal fra otte til 14 inden udgangen af 2012. For nylig stod Horns Rev II klar, og i år kommer der også to nye møller ved Avedøre Holme og syv på Sprogø. I Frederikshavn placeres seks møller i 2009-2010, i Rødsand kommer en park næste år, og i Kattegat skal Anholtparken stå klar inden udgangen af 2012. lan

