Justitsminister træder vande i lavaldersag
Justitsminister Brian Mikkelsen vil ikke forholde sig til, om den kriminelle lavalder skal væk. Venstre vil have den fjernet, men De Konservative nægter


 Justitsminister Brian Mikkelsen (K) forsøger at styre uden om den opblussede diskussion om den kriminelle lavalder, der er opstået i regeringen. 
 Venstre vil have den kriminelle lavalder fjernet helt, hvilket statsminister Lars Løkke Rasmussen (V) understregede i går. Men både retsordføreren og den politiske ordfører hos De Konservative står fast på, at den skal blive. Brian Mikkelsen vil først komme med sin udmelding, når en nedsat ungdomskommission kommer med en anbefaling på området til sommer.
 - "Når ungdomskommissionen er færdig, så træffer vi den endelig beslutning", siger Brian Mikkelsen.
Men er du enig i Løkkes pointe om, at den kriminelle lavalder skal ned?
 - "Jeg er enig i, at vi har nedsat en ungdomskommission fra regeringens side, som skal se på, hvad vi kan gøre for at løse det her problem. Vi vil bruge alle de metoder, som er nødvendige, og der vil vi lytte til, hvad ungdomskommissionen finder frem til".
Er du enig med dine partifælder Tom Behnke og Henriette Kjær, der siger klokkeklart nej til at sænke den kriminelle lavalder?
 - "Jamen, det har vi ikke besluttet os til endnu, så det kommer an på, hvad ungdomskommissionen spiller ud med, og det er en beslutning, der bliver truffet både i Det Konservative Folkeparti og i Venstre", siger Brian Mikkelsen.
Så indtil da er der bare totalt kaos i V og K om, hvad man egentlig mener på det her område?
 - "Det kan man ikke sige, der er. Lige nu er der en lovgivning på området, som siger, at den er 15 år, og vi har lavet et væld af initiativer på området. Nu kommer vi så med nogle flere til sommer, når ungdomskommissionen er færdig med sit arbejde. Det er den saglige måde at gøre det på, og det vil begge folketingsgrupper lytte til", siger Brian Mikkelsen.
