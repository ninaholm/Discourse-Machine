Fransk minister: Uden euroen var EU's økonomi brudt sammen
Frankrigs finansminister havde lutter rosende ord med om euro-samarbejdet til Folketingets høring i går. Og så havde hun også en sylespids kommentar til Morten Messerschmidt fra Dansk Folkeparti
Fra statsministeren forlyder det, at der kan komme en afstemningen om euroen inden for det næste års tid. Og SF kan sidde med nøglen til, om det bliver et ja eller et nej. Da der i går var høring om euroen i Folketinget var der fransk besøg. Og herfra var meldingen klar: Uden euroen havde vi været langt dårligere stillet.


 Den franske finansminister, Christine Lagarde, havde en letforståelig besked med til de gæster, der i går var mødt frem til Folketingets store høring om euro'en:
"Finanskrisen har forbedret euro-samarbejdet, og efter 10 års fransk deltagelse fortryder jeg ikke eneste ting - men få mig ikke til at synge sangen (Edith Piaf's 'Non, je ne regrette rien', red.)."
Lagarde fortalte først om, hvordan samarbejdet om euro'en efter hendes mening har haft afgørende betydning for, at Europa - indtil videre - er sluppet helskindet gennem finanskrisen.
"Uden euroen var Europas økonomi bukket under. De enkelte lande ville i hvert fald være langt værre stillede end den i forvejen dårlige økonomiske situation, de befinder sig i lige nu," lød det fra finansministeren, der har spillet en central rolle i den europæiske reaktion på finanskrisen, fordi Frankrig sad på EU-formandskabsposten sidste efterår, da krisen for alvor foldede sig ud.
Vigtig lære af krisen
Christine Lagarde er overbevist om, at uden euroen havde Europa nu, foruden en finanskrise, stået midt i en monetær krise. En situation hvor landene nærmest ville konkurrere om at devaluere deres valutaer mest muligt for at rede deres skrantende økonomier ved at gøre deres egne eksportvarer billigere end konkurrenternes. 
"Men det forhold, at euroen ikke giver medlemmerne andre muligheder end at samarbejde, har betydet, at vi i stedet har været i stand at reagere på den rigtige måde. Vi har udarbejdet en fælles plan for de økonomiske redskaber, som landene kan anvende i krisen, og vi har stået sammen om at melde klart ud om, hvad vi ville gøre," sagde den franske finansminister, der også roste den Europæiske Centralbank for at holde hovedet koldt, da bankmarkedet på et tidspunkt var ved at falde fra hinanden.
"Centralbanken gjorde alt, hvad den overhovedet kunne for at holde sammen på interbankmarkedet (det internationale marked hvor bankerne låner penge af hinanden til udlån, red.), da det brød samme i oktober sidste år. Det er der måske ikke så mange, der ved, at interbankmarkedet var, men det var det faktisk," lød det fra Christine Lagarde.
Den vigtigste lære af finanskrisen er dog - ifølge Lagarde - at euro-samarbejdet har vist sig i stand til at sætte sig ud over den rigiditet, som samarbejdet ofte af kritikere bliver beskyldt for at være alt for præget af. 
Bl.a. kravet om at euro-landenes offentlige underskud på intet tidspunkt må være større end tre procent af landenes BNP.
"Vi har vist, at vi er i stand til at lade landene reagerer med ekspansiv finanspolitik, når situationen kræver det. For det her er en ekstraordinær omstændighed, der kræver ekstraordinære reaktioner," sagde hun.
Smæld til Messerschmidt
I sin grå spadseredragt ligner Christine Lagarde det, hun er. En sofistikeret fransk karrierepolitiker. 
Da hun er færdig med sit indlæg, rejser Dansk Folkepartis kandidat til Europaparlamentet, Morten Messerschmidt, sig som den første op. 
Tydeligvis indstillet på at udstille euro-samarbejdets svaghed og på at bruge Madam Lagarde til det, spørger Messerschmidt hende om, hvordan hun har det med, at de nordligere lande lige nu har en lav inflation, på bekostning af lande som Frankrig i syd, der lider under høj inflation? 
Messerschmidt har bare ikke fået noteret på sin blok, at lige præcis Frankrig ikke har høj inflation. 
"Ved du, hvad inflationen er i mit land?" kommer det som et piskesmæld fra Lagarde.
"Æhhh?," siger Messerschmidt og laver tegnet for tvivl, det også fra The Julekalender så berømte 'bob-bob-tegn', hvor den fremstrakte hånden vrikker 45 grader frem og tilbage fra vandret.
Lagarde laver irriteret tegnet tilbage til ham, og kommer ham i forkøbet.
"Den er på én procent. Hvad er den i dit land?" 
Morten Messerschmidt svarer ikke, men han rødmer helt om i nakken, så hans hudfarve matcher de dybrøde roser i Pia Kjærsgaards bluse ved siden af.
I Danmark, der har bundet kronen til euro'en, var inflationen i 2008 på 3,4 procent.

