PROSA: It-virksomhed omgår reglerne i jobopslag
Virksomheden Nexus Kommunikation leder efter en ny medarbejder. I jobopslaget hedder det, at stillingen både kan besættes af folk med og uden løntilskud – arbejdet er det samme. En total omgåelse af reglerne, lyder det fra fagforening


 Medievirksomheden Nexus A/S søger en webudvikler til smartphone apps. I et jobopslag, som ligger på nettet for øjeblikket, kan man læse en beskrivelse af jobbet, hvilke kvalifikationer personen skal bestride – blandt andet grafisk flair – om den personprofil, man ønsker, og hvad Nexus kan tilbyde. Nederst i jobopslaget hedder det: »Der er tale om en nyoprettet stilling, som kan søges af personer med mulighed for løntilskud, men det er ikke en betingelse.«
Uanset om man søger jobbet som løntilskudsansat eller som almindeligt ansat, skal man varetage de samme opgaver. Det strider mod praksis på området.
»Juridisk set er opslaget smart skuret sammen, fordi man gerne vil ansætte en medarbejder på funktionærvilkår, men også gerne vil tage en ledig ind i løntilskud. Der er ingen tvivl om, at det er en kritisabel gradbøjning af reglerne,« siger Erik Swiatek, der er forbundssekretær i Prosa – forbundet for it-professionelle og fortsætter:
»Det er et stigende problem for vores medlemmer, at den her slags opslag og tilbud forekommer. Vi har en lovgivning, der gør det muligt at bruge loven til det yderste, som det sker her. Det er på tide at kigge alvorligt på lovgivningen.«
Direktør i Nexus Kommunikation Ebbe Kyrø mener ikke, at man udnytter lovgivningen.
»Opslaget er formuleret meget bredt, det er netop fordi vi gerne vil have et bredt ansøgerfelt. Vi vil gerne både have en til en normal stilling eller få en ind, som er lidt ude af arbejdsmarkedet,« siger Ebbe Kyrø.
Han afviser, at opslagets tvetydighed skyldes, at man gerne vil have en billigere arbejdskraft.
»Det er for sort/hvidt at gøre det til et spørgsmål om økonomi. Det kan være, at der kommer den helt rigtige person, så ansætter vi ham, og det kan være, at der kommer en, som vi skal lære op, og som vi så ansætter i stedet,« siger Ebbe Kyrø.
Erik Swiatek fremhæver, at den kommende ansattes vilkår også gradbøjes på et andet punkt – nemlig i forhold til prøveperioden, som normalt er på tre måneder på funktionærvilkår. Ansættes en person i løntilskud, kan personen opsiges efter seks måneder, hvilket reelt svarer til en forlængelse af prøveperioden.
 
Præcisering: 
Information ønsker at præcisere, at kritikken i artikler går på, at fagforeningen Prosa mener, at der er tale om »kritisabel gradbøjning« af reglerne for ansatte i løntilskudsjob.

