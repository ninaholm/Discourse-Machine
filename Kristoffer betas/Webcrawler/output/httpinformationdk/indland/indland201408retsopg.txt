Retsopgøret efter finanskrisen er udeblevet
Næsten seks år efter at finanskrisen ramte, er ikke en eneste dansk bankdirektør blevet dømt for uansvarlig bankdrift. Det er et problem, mener en iagttager og en juraprofessor. Bagmandspolitiet forklarer langstrakt retsopgør med manglende ressourcer

 Der er endnu ikke faldet dom i en eneste straffesag om uansvarlig bankdrift op til krisen, men ifølge fungerende statsadvokat i  bagmandspolitiet, Henrik Helmer Steen, efterforskes der stadig i sager mod ledelsen i seks banker.


 Indtil august 2008 lå Danmarks tiendestørste bank i Algade i Roskilde få hundrede meter fra byens domkirke. I dag ligger der en Nordea-filial i den bygning, der engang var Roskilde Banks hovedsæde.
Da den globale finanskrise tog fart med den amerikanske investeringsbank Lehman Brothers’ kollaps i september 2008, var Roskilde Bank allerede krakket en måned tidligere.
En efterfølgende advokatundersøgelse slog fast, at Roskilde Bank blev tvunget i knæ af dårlig kreditvurdering og store udlån til få spekulanter i ejendomsbranchen. Advokatundersøgelsen rettede en skarp kritik mod bankens ledelse i årene op til krisen og fandt, at både direktion og bestyrelse havde svigtet alvorligt på flere punkter.
Næsten seks år efter bankkrakket i Roskilde har de svigt imidlertid ikke fået nogen juridiske konsekvenser.
Da den daværende statsadvokat for Særlig Økonomisk og International Kriminalitet – populært kaldet  bagmandspolitiet – i april 2012 skulle konkludere på mulighederne for at retsforfølge og straffe Roskilde Bank-ledelsen, sagde Jens Madsen således:
»Der er et meget langt spring fra den omfattende kritik fra flere forskellige sider om dårlig bankdrift i Roskilde Bank til at fastslå, at ledelsen og revisionen har foretaget strafbare dispositioner.«
Han forklarede, at  bagmandspolitiet havde foretaget en »grundig efterforskning« og vurdering af muligheden for straf.
»Men når beviset for et strafbart forhold ikke foreligger, er det anklagemyndighedens opgave at afslutte sagen, uanset at mange mennesker har tabt penge og føler sig dårligt behandlet.«
Uforståeligt for menigmand
Roskilde Bank var den første af tolv danske banker, der krakkede under finanskrisen og efterlod staten med milliardtab og ansvaret for resterne af dårligt drevne banker.
Advokatundersøgelser af de andre banker har, ligesom i tilfældet med Roskilde Bank, fastslået, at bankerne gik ned på grund af for store udlån til ejendomssektoren og dårlig kreditvurdering. Kort sagt: dårlig bankdrift. 
Ligesom ledelsen i Roskilde Bank har de andre krakkede direktører foreløbig også undgået truslen om at ryge i fængsel. 
Selvom  bagmandspolitiet stadig efterforsker et par sager om uansvarlig bankdrift, så har en dommer endnu ikke fået lov at vurdere, om ledelserne af de krakkede banker har handlet uansvarligt i en grad, der er strafbar.
Det ærgrer og undrer flere iagttagere.
En af dem, der har fulgt de kollapsede banker tættest, og som sidder tilbage og undrer sig, er Jørn Astrup Hansen. Han var op gennem 1990’erne og frem til 2005 bankdirektør i først Midtbank og siden den færøske bank Føroya Banki.
Da Ebh Bank kort efter Roskilde Bank i november 2008 også krakkede, blev Jørn Astrup Hansen indsat som ny bestyrelsesformand i Ebh Bank af Finansiel Stabilitet, der er det statsselskab, som har afviklet de krakkede banker.
Siden blev han også indsat som bestyrelsesformand i den færøske Eik Banki, da også den – efter samme opskrift som Roskilde Bank og Ebh Bank – knækkede sammen under vægten af for mange ejendomslån, der ikke kunne betales tilbage af ejendomsspekulanterne.
»Det er ikke tilfredsstillende, at ansvaret for sammenbruddet endnu ikke er blevet prøvet ved retten,« siger Jørn Astrup Hansen.
»Jeg tror, det er uforståeligt for menigmand – for bankernes kunder, som er dem, der i sidste instans kom til at hænge på regningen – at der skal gå så lang tid, inden sagerne kommer for retten. Jeg tror, det krænker den almindelige retsbevidsthed, og jeg tror, det svækker den præventive effekt, der kunne være forbundet med et retsopgør.«
Samfundsmæssigt signal
Lars Bo Langsted, der er juraprofessor ved Aalborg Universitet, og som har fulgt retsopgøret med de krakkede banker, siger ligesom Jørn Astrup Hansen, at det er et problem, at retssystemet kører så »uendeligt langsomt«, som det har været tilfældet i retsopgøret med finanskrisen. 
»Der er gået rigtig, rigtig lang tid.«
Lars Bo Langsted mener også, det er problematisk, at  bagmandspolitiet endnu ikke har forsøgt at få bankledelserne dømt for det, han kalder uansvarlig bankdrift. Det vil sige for overtrædelse af lov om finansiel virksomhed, der netop har til formål at regulere bankledelsernes adfærd og sikre god og sund bankdrift. Indtil videre er der ikke rejst en eneste sag om overtrædelse af netop lov om finansiel virksomhed.
Lars Bo Langsted siger, at det udeblevne retsopgør mod bankledelserne både kan krænke borgernes retsfølelse, og så kan det ramme den finansielle lovgivnings præventive effekt, hvis det ikke bliver testet, hvor dårlig en bankdirektør skal være for at blive straffet. Det vil sende et uhensigtsmæssigt signal til de nuværende og kommende bankledelser, hvis man ikke engang kan straffes for den adfærd, der ledte til finanskrisen.
Finansiel Stabilitet har trukket en række af de krakkede bankledelser i retten for at få dem til at dække en del af det tab, som bankerne efterlod samfundet med. Men Lars Bo Langsted mener, at det samfundsmæssige signal ligger i  bagmandspolitiets straffesager og ikke Finansiel Stabilitets erstatningssager.
»Det er der, hvor man kan lære, om det hjælper noget at have reglerne; om de er, som de skal være; og om det er muligt at straffe bankdirektører eller bestyrelser, når de ikke agerer fornuftigt bankmæssigt set,« siger Lars Bo Langsted.
Erstatningssagerne handler ikke om, hvorvidt bankledelsernes adfærd op til krisen var strafbar. De sager handler kun om at få bankdirektørerne stillet økonomisk til ansvar for de tab, de har påført staten.
Kursmanipulation
I løbet af de seneste seks år er de fleste af  bagmandspolitiets kræfter blevet brugt på sager, der ikke handler om den adfærd, der førte til de store tab under krisen, mener Lars Bo Langsted og Jørn Astrup Hansen.
Flere af de ejendomsmatadorer, der lånte penge i de krakkede banker, og som i høj grad medvirkede til, at bankerne gik ned, er blevet dømt.  bagmandspolitiet har også ført sager om kursmanipulation, blandt andet mod ledelsen i Ebh Bank.
Men sagerne om kursmanipulation og mod ejendomsmatadorerne er ikke det egentlige opgør med finanskrisen.
Jørn Astrup Hansen henviser til en af de mest profilerede sager om kursmanipulation, en sag mod ledelsen i Ebh Bank og Sparekassen Himmerland:
»Sagen har reelt ikke noget med finanskrisen at gøre. Snarere afspejler sagen det overmod og den fandenivoldskhed, der greb store dele af den finansielle sektor i 00’erne.«
For det var ikke kursmanipulation, der skabte de store tab efter de krakkede banker.
Går efter den strengeste straf
Selvom der ikke er faldet dom i en eneste straffesag om uansvarlig bankdrift op til krisen, så forklarer fungerende statsadvokat Henrik Helmer Steen i  bagmandspolitiet, at man stadig efterforsker sager mod ledelsen i seks banker. Det gælder for eksempel sager mod ledelserne i krakkede Eik Banki og Ebh Bank, som Jørn Astrup Hansen blev sat til at rydde op i.
Henrik Helmer Steen siger, at han godt forstår frustrationen over det langsomme forløb af retsopgøret. Men det har flere forklaringer.
»Vi er meget, meget skarpe på, at det er utrolig vigtigt for os at få sagerne igennem systemet så hurtigt som muligt,« siger han.
»De tiltalte har til gengæld ofte en interesse i, at sagerne trækker ud, ligesom de under alle omstændigheder forlanger, at vi efterforsker sagerne meget grundigt og kommer rundt i hvert eneste hjørne, også selvom det tager tid og efter vores opfattelse ikke altid er lige relevant.«
Samtidig er  bagmandspolitiet blevet presset voldsomt af, at sagerne væltede ind, da finanskrisen pludselig ramte.
»Det er klart, at hvis der lige pludselig drøner 20 sager ind, som man ikke havde set komme, og man plejer at få fem, så giver det en eller anden form for flaskehals.«
– Så det kunne godt være gået hurtigere, hvis I havde haft flere ressourcer?
»Ja, det kunne det godt. Men sådan er det altid. Jeg vil ikke græde over, at vi ikke fik tilført flere ressourcer. Vi arbejder med det, vi har.«
Henrik Helmer Steen forklarer, at det er helt bevidst, at  bagmandspolitiet har valgt at prioritere kursmanipulationssager over sager om uansvarlig bankdrift. Bagmandspolitiet har valgt at gå efter de sager, der giver den strengeste straf.
Straffen for kursmanipulation – overtrædelse af lov om værdipapirhandel – er væsentligt hårdere end for uansvarlig bankdrift – overtrædelse af lov om finansiel virksomhed. Førstnævnte straffes typisk med fængsel og sidstnævnte vil ofte kun resultere i en bøde.
Derfor er  bagmandspolitiet altså gået efter kursmanipulationssagerne, og derfor er de sager nået længst i retssystemet. 
»Hvis du tager sådan noget som sagen mod Ebh Bank: Hvis vi kan få folk dømt for mandatsvig og kursmanipulation, så rent strafmæssigt er det forholdsvis uinteressant at få dem dømt for overtrædelse af lov om finansiel virksomhed også,« siger Henrik Helmer Steen.
Tilbage sidder Jørn Astrup Hansen stadig og ærgrer sig over, at sagen mod Roskilde Bank aldrig blev testet i retten af  bagmandspolitiet, og at det foreløbig heller ikke i nogen af de andre sager er blevet testet, om den adfærd, der ledte til finanskrisen, var lovlig.
»For at blive klogere og komme videre, må vi vide, om det var inden for lovens rammer. Var det virkelig det?« spørger Jørn Astrup Hansen.

