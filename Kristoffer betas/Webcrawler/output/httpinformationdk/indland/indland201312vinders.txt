Vindersag blev en politisk fadæse
Det så flot ud, da Annette Vilhelmsen gav en million til Lisbeth Zornings projekt ’Stemmer på Kanten’. Men afsløringen af favoriserende forvaltningspolitik og søforklaringer pakket ind i socialpolitisk velgørenhed har udstillet socialministerens misforståede Robin Hood-logik og manglende demokratiske forståelse
Et flertal i Folketinget vil undersøge, om socialminister Annette Vilhelmsen (SF) talte sandt, da hun forsikrede, at Lisbeth Zornig Andersens organisation Huset Zornig søgte en million kroner til at fremme socialt udsattes valgdeltagelse på lige vilkår med andre ansøgere.


 
	Med en stemmeprocent på hele 71,9 blev årets kommunalvalg en demokratisk sejr, som vi skal helt tilbage til 2001 for at finde magen til. Succesen skyldes ifølge flere eksperter bl.a. den store indsats for at få socialt udsatte i stemmeboksen, en indsats, som Huset Zorning med projektet ’Stemmer på Kanten’ blev talerør for i programmet af samme navn på DR2. Men al optimismen for det danske nær- demokrati til trods, har indsatsen for de udsattes stemmer med Politikens afsløringer af socialminister Annette Vilhelmsens (SF) åbenlyse favorisering og forfordeling af puljemidler til netop ’Stemmer på Kanten’ spredt tvivl om, hvorvidt ministeren er i stand til at overholde grundlæggende demokratiske spilleregler.

	Problemerne tog deres begyndelse i slutningen af august, inden Socialministeriet offentliggjorde, at de havde afsat en pulje på en million kroner til at øge socialt udsattes deltagelse til kommunalvalget. Dengang kontaktede ministeriets pressechef pressechefen hos ’Stemmer på Kanten’. Ifølge en e-mail-udveksling, som Politiken har fået aktindsigt i, aftalte de to presseansvarlige, at ’Stemmer på Kanten’ skulle udsende en pressemeddelelse, som roste ministerens prioritering af midlerne umiddelbart efter, at ministeriet havde udsendt deres pressemeddelelse med offentliggørelsen af den nye pulje. For at undgå, at pressemeddelelsen fra ’Stemmer på Kanten’ så »meget aftalt ud«, besluttede de to chefer, at ministeriet skulle udsende sin meddelelse kl. 10 den 26. august, mens ’Stemmer på Kanten’ skulle vente til kl. 13. For at bekræfte koordinationen af udsendelsestidspunkter skrev pressechefen for ’Stemmer på Kanten’. »Ja, præcis. På den måde ser Lisbeths ros lidt mindre købt ud.«

	En million til dig

	Tre dage efter puljen var blevet offentliggjort, mødte Annette Vilhelmsen tilfældigvis Lisbeth Zorning i Odense.

	»Der er en million til dig,« sagde socialministeren, mens DR2’s journalister forevigede seancen, som senere blev bragt i programmet ’Stemmer på Kanten’.

	Selv om Lisbeth Zorning endnu ikke havde søgt puljen, og der var 18 dage tilbage til, at ansøgningsfristen udløb, valgte Anette Vilhelmsen alligevel at give ’Stemmer på Kanten’ hele den afsatte million kroner. I en mailkorrespondance mellem ’Stemmer på Kanten’ og Socialministeriet i starten af september optrådte der to puljer, en million afsat til Zornings projekt og en million til andre ansøgere. Først tre dage senere fremgik det af socialministeriets hjemmeside, at puljen var blevet forhøjet med en million. Den 19. september var sagsbehandlingen af ansøgerne til puljen færdig, og socialministeren besluttede officielt, hvem der skulle modtage penge.

	I alt ansøgte 36 projekter om midler. ’Stemmer på Kanten’ fik en million, 16 af de andre ansøgere delte den sidste million, mens de resterende 19 ansøgere blev afvist.

	På grund af den åbenlyse uoverensstemmelse mellem Anette Vilhelmsens bidrag til ’Stemmer på Kanten’ og den formelle ansøgningsprocedure blev Socialministeren i midten af november konfronteret med sin forvaltning af puljemidler under spørgetimen i Folketinget. Her forsikrede hun, at ’Stemmer på Kanten’ havde ansøgt på lige vilkår med de andre ansøgere, men beklagede samtidig at hun ikke havde holdt sig til ministeriets normale praksis. En uge senere blev hun igen spurgt til sagen, men afviste at puljen var oprettet specifikt til ’Stemmer på Kanten’.

	I går afslørede Politiken så korrespondancen mellem Socialministeriet og ’Stemmer på Kanten’, der gør det tydeligt, at ’Stemmer på Kanten’ fik kendskab til millionpuljen, inden den overhovedet blev oprettet, og at projektet herudover var i dialog med ministeriet om både lanceringen af puljen og detaljer i forhold til ansøgningsproceduren.

	Forfejlet Robin Hood

	Annette Vilhelmsens påstand om, at alle ansøgere til puljen søgte på lige vilkår, er faldet til jorden, og i Folketinget begynder især medlemmerne af oppositionen at så tvivl om socialministerens troværdighed. Venstres Jakob Engel-Schmidt har kaldt socialministeren i samråd på baggrund af primært en bestemt formulering: »På den måde ser Lisbeths ros mindre købt ud.«

	Annette Vilhelmsen holder fast i, at hun ikke har vildledt Folketinget, og at hun stadig er begejstret for projekt ’Stemmer på Kanten’. Men lige meget hvor gode intentioner socialministeren havde, da hun forelskede sig i udsatte-indsatsen, har det, der skulle forestille socialpolitisk velgørenhed, plantet socialministeren solidt i rollen som en forfejlet, begejstringsstyret Robin Hood.

