'Underdrivelse er ikke, hvad de er bedst til'
DR's lytter- og seerredaktør Jacob Mollerup har jævnligt måttet kritisere 21 Søndag. DR-chef Ulrik Haagerup afviser, at der er et grundlæggende pro-blem med journalistikken i programmmet


 De mange problematiske sundhedsfaglige hovedindslag i DR's lange tv-avis i weekenden, 21 Søndag, har skabt travlhed hos Lytternes og seernes redaktør på Danmarks Radio, Jacob Mollerup. Gang på gang har han hudflettet programmet. 
Protesterne mod historien om astmapatienten Katrine fik Jacob Mollerup til at gå ind i sagen, og en måneds tid efter indslaget udtalte han den 8. februar til Dagens Medicin: "Jeg har stillet en række kritiske spørgsmål til den ansvarshavende redaktør bag indslaget. Men jeg savner ordentlige svar. Jeg sidder tilbage med den fornemmelse, at det er den forkerte udgave af historien, vi har serveret." 
Information spørger derfor:
- Har du her tre uger senere fået nogle ordentlige svar på dine kritiske spørgsmål?
"Nej. Jeg er ikke blevet overbevist om, at indslaget var i orden."
Efter Ringbo-historien måtte Jacob Mollerup atter uddele en påtale. Han skrev den 15. februar 2008 på sin blog under overskriften 'Skjult kamera på afveje': "Kæden springer af. Der er en stribe andre muligheder for at lave historien - helt uden det skjulte kamera." Han fastslog også, at der ikke er "leveret nogen unik dokumentation" af fejlmedicinering og henviste til, at han tidligere havde måttet fordømme et lignende indslag i 21 Søndag om institutionen Fælledgården.
Og i begyndelsen af 2007 kaldte han 21 Søndags præsentation af sin historie om prostata-operationer for "klart misvisende". For tiden behandler han en klage fra Rigshospitalet over en historie om medicin mod livstruende jordbærmærker hos spædbørn.
- Er der ikke en ophobning af klagesager om 21 Søndag?
"Jo, men det kan forventes i forbindelse med undersøgende journalistik."
- Du ser intet generelt problem med journalistikken i 21 Søndag?
"De har mange gode og relevante historier. Men de vinkler ofte deres ting meget voldsomt og skarpt. Underdrivelse er ikke, hvad de er bedst til."
Det må godt gøre ondt
Stillet over for anklagerne mod 21 Søndag siger divisionschef ved DR Ulrik Haagerup:
"Vi skal turde lave en historie, som kan gøre ondt, men det stiller ekstra krav til dokumentation, proportioner og fairness. Og kommer vi til at begå fejl, må vi lære af dem." 
Ulrik Haagerup understreger, at det forpligter at bedrive undersøgende journalistik. 
"Vi skal være ekstra opmærksomme på vores fremgangsmåder. Jeg er for eksempel ikke særlig vild med skjult kamera, og man bør diskutere, om det er uomgængeligt nødvendigt i hvert enkelt tilfælde," siger han.
Trods den megen kritik af 21 Søndag i årets to første måneder, er Ulrik Haagerup fortrøstningsfuld:
"Jeg ser intet generelt problem for journalistikken i 21 Søndag."
- TV-Avisen har på hverdage 700.000 seere og om søndagen 1,1 million seere. Hvorfor mon denne forskel?
"Det nemme svar er, at det er, fordi 21 Søndag er så god. Det kyniske svar, at det skyldes den foranliggende dramaserie. Sandheden er nok en kombination af de to svar." 
- Betyder det høje seertal, at der tages en særlig form for journalistik i brug i 21 Søndag?
"Ja, men ikke i den forstand at vi stræber efter sensationer og ramasjang. Vi har blot om søndagen bedre tid til at folde historierne ud end på hverdage, og vi har også længere tid til at producere historierne, når de ikke alle sammen udspringer af døgnet," siger Ulrik Haagerup.


