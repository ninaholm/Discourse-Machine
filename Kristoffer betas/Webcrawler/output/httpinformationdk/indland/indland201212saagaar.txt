Så går det løs i Statsløsekommissionen
Sagen om de statsløse førte til fyringen af Birthe Rønn Hornbech og nedsættelsen af den undersøgelseskommission, der i dag påbegynder sine afhøringer. Men forventningerne til kommissionen er beskedne


 I virkeligheden er det Søren Krarups skyld, at en række topembedsmænd samt tidligere og nuværende toppolitikere fra i dag må tage plads i Statsløsekommissionens lokaler på Fremtidsvej i Søborg.
Det var nemlig Dansk Folkepartis daværende indfødsretsordfører, der sammen med partifællen og fætteren Jesper Langballe i december 2010 kritiserede daværende integrationsminister Birthe Rønn Hornbech (V) for med ét at give indfødsret til 35 unge, statsløse palæstinensere. Det på trods af at de ikke opfyldte kravene for at kunne blive danske statsborgere.
Birthe Rønn Hornbech forsvarede sig med, at hun havde »besindet« sig. SF’s indfødsretsordfører, Hanne Agersnap, studsede over den formulering. Og resten er historie: I marts 2011 nedsatte statsminister Lars Løkke Rasmussen (V) Statsløsekommissionen og fyrede Birthe Rønn Hornbech. Det skete, efter at det kom frem, at Integrationsministeriet i årevis havde overtrådt FN’s konventioner ved ikke give statsborgerskab til de unge.
Brug for bedre regler
Hanne Agersnap, som i dag er formand for SF i Lyngby-Tårbæk, håber, at Statsløsekommissionen kan afdække motivet. Var det politisk eller blot administrativ sløvhed, sjusk og slendrian? Selv er Hanne Agersnap ikke i tvivl. Hun mener, at VK-regeringen kom til at love Dansk Folkeparti for meget i forhold til de internationale konventioner. Og da det stod klart for Birthe Rønn Hornbech, prøvede ministeren at udskyde regnskabets time.
»Jeg kunne godt tænke mig, at vi i det mindste får bedre regler og procedurer for retsstaten: Så ministre ikke kan bede embedsmænd administrere ulovligt. Tamilsagen fik jo blandt andet som konsekvens, at en departementschef skal gå til Statsministeriet, hvis ministeren giver ordre om ulovlig administration. Vi har dygtige embedsfolk, så reglerne skal bare sikre, at de også bruger deres evner lovligt«. Statsløsesagen er netop blevet sammenlignet med Tamil-sagen, hvor daværende justitsminister Erik Ninn-Hansen (K) i 1995 blev idømt fire måneders betinget fængsel for brud på ministeransvarlighedsloven efter at have gennemtvunget et stop for familiesammenføringer for tamilske flygtninge uden om Folketinget.
Modsat dengang synes omkostningerne for de implicerede umiddelbart mindre. Birthe Rønn Hornbech er gået som integrationsminister og genopstiller ikke til Folketinget. Og Integrationsministeriet er nedlagt og lagt ind under henholdsvis Justits- og Socialministeriet.
Tidligere justitsminister og nuværende politisk kommentator, Hans Engell, mener derfor, at sagen næppe får konsekvenser for andet end Birthe Rønn Hornbechs eftermæle.
»Den politiske energi er taget noget ud af sagen, så der skal fremkomme særdeles graverende forhold for at der kan komme et efterspil. Når undersøgelseskommissionen er færdig, bliver dens beretning sendt til regeringen – som sender den videre til Folketinget. Og der kan jeg godt forestille mig, at Folketinget slutter sagen af med en skarp beretning. Men jeg tror ikke, at der kommer noget juridisk efterspil i form af rigsretssag eller tjenestemandssager,« siger Hans Engell.
Eva Ersbøll, fra Institut for Menneskerettigheder, beskriver sagen som »underlig«:
»Jeg tror ikke, at der ligger nogen ’sammensværgelse’ bag, men mere, at der er gået koks i administrationen – og et ganske alvorligt koks. Så man må få et eller andet frem om, hvordan det kunne gå så galt – og så lære noget af det. Jeg tror ikke, at det i særlig høj grad er offentligheden – som sådan – der lærer noget af det. Men aktørerne på indfødsretsområdet kan vel lære noget af et forløb, som går så galt«.
Den virkelige skandale
Søren Krarup mener i dag, at den virkelige skandale er, at Folketinget oprindeligt valgte at sætte FN’s konventioner over grundloven ved uanset hvad at beslutte at tildele dansk statsborgerskab til statsløse.
»Kommissionen kommer ikke til at betyde en pind. Selvfølgelig kan man sige, at det er lidt mere fældende, at en minister og et ministerium ikke har været opmærksom på problemet. Men det er også fældende for os andre, som ikke mente, at FN-konventionerne havde nogen reel betydning. Så det er mig, der er skyld i det hele: Jeg gjorde opmærksom på, at der var tale om et grundlovsbrud,« siger Søren Krarup.

