Masseovervågning eller ej?
En række eksperter er særdeles kritiske over for justitsminister Søren Pinds påstand om, at det ikke er masseovervågning, når internetudbydere og teleselskaber ifølge et nyt forslag skal registrere oplysninger om alle danskeres internetaktivitet. Allerede ved indsamlingen af oplysningerne om borgerne begynder problemerne, siger eksperterne
 Justitsminister Søren Pind (V) mener, at det er en skræmmekampagne, når kritikere taler imod masseovervågning af vores internetaktivitet


 Justitsminister Søren Pind (V) har på det seneste diskuteret sit ministeriums plan om at genindføre overvågning af danskernes internetadfærd næsten dagligt på det sociale medie Twitter. Her har han gjort det klart, at han ikke mener, at forslaget vil betyde masseovervågning af danskerne.
»Drop skræmmekampagnen. Der kommer ingen masseovervågning,« skrev ministeren tirsdag henvendt til Liberal Alliance, der er imod forslaget.
Flere eksperter, som Information har talt med, siger imidlertid, at det er et gammeldags argument, som mest er udtryk for en kamp om den sproglige definition af begrebet overvågning, som ikke giver megen mening.
Eksperterne er også enige om, at indgrebet i retten til privatliv allerede sker, når indsamlingen af private og følsomme oplysninger om borgerne begynder.
Justitsministeriets forslag betyder konkret, at teleselskaber og internetudbydere vil blive pålagt at registrere, hvilke såkaldte IP-adresser deres kunders computere og mobiltelefoner forbinder til. De oplysningerne skal som udgangspunkt gemmes i et halvt år af selskaberne og kan eksempelvis bruges til at finde ud af, hvilke hjemmesider computeren eller mobiltelefonen forbinder til, men ikke til at finde ud, hvad en person skriver til en anden person – og heller ikke til direkte at overvåge selve indholdet af anden internetkommunikation. Men selv om selskaberne med forslaget dermed vil blive pålagt at masseindsamle oplysninger om danskerne, så mener Søren Pind altså ikke, at der er tale om masseovervågning.
Han lægger vægt på, at politiet skal have en dommerkendelse, før det er muligt at få adgang til data fra selskaberne om en mistænkt.
»Essensen af det argument er, at overvågning kun sker, når mennesker faktisk ser på data,« siger Paul Bernal, som underviser på det juridiske fakultet ved University of East Anglia i Storbritannien og som beskæftiger sig med informationsteknologi.

Begynder ved indsamling
Han har været indkaldt som ekspertvidne for et udvalg i det britiske parlament, som har gennemgået et lovforslag, der skal indføre internetovervågning i Storbritannien. Et forslag, som i nogen grad ligner det danske forslag. Og i den britiske debat er det samme argument, som Søren Pind bruger, også blevet fremført.
»Overvågning finder efter den logik ikke sted, når data blot indsamles. Det er et gammeldags argument, og det er i virkeligheden mest et definitionsspørgsmål. Men det er ikke rigtigt, at det at indsamle data ikke påvirker folks privatliv. Og det er heller ikke rigtigt, at det at indsamle data ikke har nogen betydning i sig selv,« siger han.
Ian Brown, der er professor på University of Oxford, beskæftiger sig med overvågning og regulering af internettet. Han er enig i den vurdering.
»Det at indsamle data om borgerne har konsekvenser i sig selv. Det har EU-Domstolen også slået fast,« siger han med en henvisning til en opsigtsvækkende dom fra 2014, der kendte EU’s såkaldte logningsdirektiv for ugyldigt.
Også Franziska Boehm, der er juraprofessor og tilknyttet Karlsruhe Institut for Teknologi, siger, at det juridisk set står klart, at der allerede sker et indgreb i retten til privatliv, når data bliver indsamlet.
»Sådan er EU-retten,« siger hun og pointerer, at der så sker yderligere et indgreb, når myndighederne får adgang til de indsamlede data om borgerne. Et af eksperternes argumenter er, at alene indsamlingen af oplysningerne kan forårsage en chilling effect – at folk eksempelvis afskrækkes fra at besøge kontroversielle hjemmesider eller kommunikere med visse personer.
Paul Bernal argumenterer for, at den afskrækkelse kan opstå alene ved, at folk er klar over, at der er en mulighed for, at de bliver overvågede – og ikke kun hvis de ved, at de rent faktisk bliver overvåget af en person, der sidder og gennemgår oplysninger om dem.
»Det, mener jeg, har stået klart siden Panoptikon,« siger han med reference til et fængsel udtænkt af den engelske filosof Jeremy Bentham. Ideen gik ud på at bygge et fængsel i en rund bygning med et tårn i midten, hvor en vagt kan se ind i alle celler uden at de indsatte ved, om de bliver overvåget af vagten.
Lækager og fejl
Der er også mere håndgribelige årsager til, at alene indsamlingen af oplysninger kan være problematisk i sig selv. Der vil for eksempel kunne ske lækager af de enorme mængder oplysninger, som internetudbydere og teleselskaber efter forslaget vil blive pålagt at indsamle om danskerne, påpeger eksperterne.
Et godt eksempel er, ifølge Paul Bernal, firmaet TalkTalk, der leverer telefoni og internet til britiske kunder. Selskabet blev ramt af et hackerangreb mod sin hjemmeside i oktober sidste år, hvor over 150.000 kunders data blev kompromitteret.
Blandt oplysningerne var over 15.000 bankkontooplysninger og 28.000 kreditkortnumre, som dog var partielle og derfor ikke kunne misbruges. Det har firmaet selv oplyst.
»Men det er præcis den slags selskaber, som myndighederne beder opbevare data,« siger Paul Bernal med henvisning til firmaets ringe it-sikkerhed.
Herhjemme har Rigspolitiet også oplevet, hvordan det kan tiltrække opmærksomhed, når store mængder følsomme oplysninger gemmes på usikker vis.
I 2012 opnåede en hacker således adgang til en server med oplysninger, som Rigspolitiet i sidste instans var ansvarlig for. På serveren var Schengen-registret, som indeholder data om efterlyste personer i Schengen-området. Det fik hackeren uautoriseret adgang til, hvilket medførte både kritik fra Datatilsynet og fra begge politiske fløje. Men der kan også opstå fejl i langt mindre skala.
Dokumenter, som Information har fået aktindsigt i, viser, at der er sket fejl flere gange, når dansk politi har forsøgt at indhente oplysninger om en mistænkts opkald, sms’er eller fysiske færden – oplysninger, der allerede bliver registreret i dag af teleselskaberne. Eksempelvis skete der mellem 2011 og 2012 en »rekvisitionsfejl«, da Fyns Politi ville indhente sådanne oplysninger fra et teleselskab. Og i 2011 fik Nordsjællands Politi ved en fejl udleveret »for mange oplysninger«.
De indsamlede oplysninger om borgerne er imidlertid ikke kun sårbare over for hackere og menneskelige fejl. Det sker også ofte, at brugen af oplysningerne ændrer sig, påpeger professor Ian Brown fra University of Oxford. Ved at indsamle og opbevare data skaber man også incitamenter for, at data bliver brugt, siger han.
»Måske begynder det med, at man bruger data til i forhold til alvorlige forbrydelser. Men så vil der komme et uundgåeligt pres fra eksempelvis politiet og politikere for også at kunne bruge dem i mindre alvorlige forbrydelser,« siger han.
Overordnet set kan denne type af internetovervågning ændre magtforholdet mellem borgerne og staten, mener han. Også selv om staten ikke har direkte adgang til oplysninger.
»Særligt fordi vi i udviklede økonomier som i Europa lever så meget af vores vågne tid online. Når man foretager den her internetovervågning, så skaber man en meget detaljeret profil af alle borgere, som er ret intim: læsevaner, politiske sympatier og seksuelle tilbøjeligheder,« siger han.
»Det får selvfølgelig betydning for magtforholdet mellem borgerne og staten,« vurderer han.
Det har ikke været mulig at få en kommentar fra Søren Pind.

