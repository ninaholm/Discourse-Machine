Energistyrelsen laver ny CO2-prognose
Efter kritik fra SF for en alt for optimistisk prognose for energiaftalens CO2-reduktion, vil Energi-styrelsen nu lave en mere præcis beregning. Den kommer 'snart', lyder det fra styrelsen


 Hvor meget mindre udledning af CO2 fra trafikken, landbruget og boliger vil den nye energiaftale føre til de kommende år?
Det spørgsmål har SF's klimaordfører, Anne Grete Holmsgaard, i lang tid forsøgt at få svar på. 
Ifølge Holmsgaard har hun flere gange i løbet forhandlingerne om den nye energiaftale forgæves forsøgt at få klimaminister Connie Hedegaard (K) til at hoste op med de tal. 
Efter aftalen blev indgået i forrige uge, lykkedes det så at få Energistyrelsen, der ligger under Klimaministeriet, til at regne på tallene. Ifølge prognosen kan man forvente en reduktion på 5,6 mio. ton i CO2-udledningen frem til 2020 inden for de aktiviteter, der ikke er omfattet af EU's kvotesystem, primært landbrug, transport og boliger. 
Denne reduktion ligger tæt på EU's målsætning om en reduktion på 20 procent i 2020. For at nå dette mål skal reduktionen op på 7,2 mio. ton. Anne Grete Holmsgaard mener dog, at prognosen er alt for optimistisk. Kontorchef i Energistyrelsen, Claus Andersen, erkender da også, at han gerne "vil bruge lidt tid på at kvalitetssikre beregningen, der er lavet under et vist tidspres."
Han vil dog ikke lægge sig fast på, hvornår den nye beregning er klar. Kontorchefen vil kun citeres for, at det bliver "snart".
Haster med ny prognose
Anne Grete Holmsgaard hilser udsigten til en ny prognose velkommen. Men hun har ikke tålmodighed til at vente alt for lang tid. 
"Energistyrelsen skal have en beregning klar i denne uge. Det burde jo ikke være så svært for dem at regne det korrekt ud," siger Anne Grete Holmsgaard. 
Hun har også bedt Energistyrelsen redegøre for, hvordan de er nået frem til størrelsen af reduktionen. "Det er jo helt afgørende, at vi får vished for, hvilke forudsætninger der ligger til grund for beregningen. Eller om det blot er ren frihåndstegning. Vi skal finde ud af, om beregningerne er troværdige, og hvor stor reduktion de forventer inden for de sektorer, som er inkluderet i aftalen," siger Anne Grete Holmsgaard. 
Bag den nye energiaftale står alle partier i Folketinget undtagen Enhedslisten. Aftalen kom først i hus efter meget lange forhandlinger, der strakte sig over et år. Selvom både SF, Radikale Venstre og Socialdemokraterne altså er med i forliget, har de efterfølgende kritiseret det for ikke at være ambitiøst nok. 


