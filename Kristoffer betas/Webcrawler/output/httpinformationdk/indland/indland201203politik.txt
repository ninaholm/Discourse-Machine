Politikere: Beboere, der smider skrald skal ikke overvåges
Overvågning skal ikke bruges til at tjekke, om borgere smider skrald i skraldespanden, siger politikere fra både regering og opposition


 Boligområder, der har opsat overvågning, skal ikke bruge det til at overvåge og kontrollere, om beboerne smider skrald de rigtige steder, mener politikere i både regering og opposition.
Information kunne i går fortælle, hvordan overvågning, der er indført for at bekæmpe kriminalitet i udsatte boligområder, bruges til at kontrollere, hvor beboerne smider skraldet.
»Nogle af vores beboere er ikke særligt gode til at bruge de kanaler og skakte, der er beregnet til affald. Det betyder, at i løbet af ingen tid er der enten fugle, katte eller hunde i det, og så bliver affaldet spredt,« forklarede Karsten Fogde, der er teamchef i Fællesdrift i Vollsmose.
»Det er ikke særlig sjovt at rydde op efter, men kan man fange det på kameraerne, kan man bede folk om selv at honorere den udgift, det er at få ryddet op efter svineriet.«
Men den praksis er ifølge ekspert i persondataret Charlotte Bagger Tranberg i strid med loven.
Klag til rette myndighed
Både Radikale og Venstre tager afstand fra den ulovlige praksis:
»Jeg kan godt forstå, at det er fristende, men man skal holde fast ved, at vi har overvågningen for at bekæmpe kriminalitet og ikke for at bekæmpe skraldeproblemer,« siger Jeppe Mikkelsen, der er retsordfører for Radikale. Han opfordrer til, at der kommer mere fokus på problemet, så folk bliver klar over, at det er ulovligt, og kan klage.
Venstres Karsten Lauritsen er enig.
»Vi skal selvfølgelig klage til de rette myndigheder, Datatilsynet og politiet, fordi det er ulovligt, og der er meget stramme regler for, hvad videoovervågning må bruges til,« siger han til P4 Fyn.
»Så skal man selvfølgelig gå til myndighederne, og så skal vi politikere sørge for, at de tager sådanne henvendelser seriøst,« siger han.

