Folkeskolen er skyld i drengenes problemer
Lærerne ser hver tredje dreng i skolen som problematisk, viser undersøgelse lavet for regeringens skolerejsehold. Men det er skolen - ikke drengene, der har et problem, konstaterer rapporten, der bakkes op af forsker. Lærerformand erkender problemet: Vi har fået lavet en for boglig skole


Det står sløjt til med de danske skoledrenge, hvis man spørger lærerne. I en undersøgelse foretaget for regeringens skolerejsehold angiver lærerne på de 122 deltagende skoler, at 30,8 pct. af drengene er vanskelige eller problematiske. Det kan ifølge rapporten tolkes som »et resultat af en stærkt individorienteret tilgang til eleverne, hvor elevernes problemer i skolen placeres ind i eleverne.«Ifølge Niels Kryger, der er lektor i Pædagogisk Antropologi på Danmarks Pædagogiske Universitetsskole, viser undersøgelsen, at en del elever har svært ved at  indordne sig under skolens normer og kodeks.»Og her er altså en kraftig overrepræsentation af drenge. Men det er et voldsomt højt tal, der må mane til besindighed i forhold til pædagogik og skolen,« siger han.Et sygdomstegnIfølge formand for Danmarks Lærerforening, Anders Bondo Christensen, viser undersøgelsen, der bærer titlen 'Uligheder og variationer', et behov for, at man får lavet en skole for de drenge, der ikke umiddelbart passer ind.»Vi har efterhånden fået etableret en meget boglig skole. Og hvis ikke man føler sig som en del af undervisningen, bliver man ukoncentreret og urolig og forstyrrer undervisningen for de andre,« siger han.Ifølge Anders Bondo Christensen skal man skabe mulighed for, at valgfag kan fylde mere, så drengene kan kaste sig over fag, der motiverer dem.»Det vil også fremme deres læring i de boglige fag, som jo også er en nødvendighed,« siger han og beklager, at øjeblikkets skoledebat handler om en faglighed, som ifølge lærerformanden er alt for snævert defineret. »Vi skal have en langt mere nuanceret debat om, hvad faglighed er. Men fokus på PISA-undersøgelser og nationale elevplaner blokerer for det,« siger Bondo Christensen.Lærerformanden afviser imidlertid, at det er lærerne, der har et for snævert normalitetsbegreb.»Lærerne bliver mødt med forventninger om målinger. Nogle af de lidt 'skæve' elever bliver i stigende grad opfattet som problematiske. Ikke fordi lærerne ikke vil give plads til dem, men fordi systemet er meget ensrettet,« siger han.Imens de andre OECD-lande holder omkring fem procent af eleverne ude af Pisa-undersøgelsen, fordi de opfattes som særligt svage, gælder det for otte procent af eleverne i Danmark, betoner Anders Bondo Christensen.»Det er i sig selv et sygdomstegn,« siger han.Tidens åndOgså Niels Kryger sender bolden videre til politikerne, som han klandrer for at anlægge et for snævert syn på skolen.»Flere lærere føler sig presset af tidens ånd og af politikernes fokus på, at vi i 8. klasse skal kunne det, vi før kunne i 9. klasse. Der er sket en klar indsnævring af, hvad det pædagogiske handler om. For det drejer sig også om at danne personligheder, der kan deltage i de demokratiske processer, men dannelsesaspektet er voldsomt nedtonet i skolen i de senere år,« siger han og peger samtidig på, at drenge har behov for at opnå anerkendelse i gruppen, og at ballademageri eller en kamp med læreren kan være en vej til den anerkendelse i skolen.»Og det forholder den professionelle lærer sig til. Men jo flere krav, der kommer udefra, desto større er tendensen til, at man skyder skylden på drengene og deres opførsel. I perioder, hvor skolen er presset, får eleverne skylden - så det her er et kæmpe krisetegn,« siger Niels Kryger og tilføjer:»Men man kan ikke lave en tredjedel af drengene om, så man må se på, hvilken skole man byder dem.«Og det klare fokus på faglighed og test har skabt et vældigt fokus på høje faglige præstationer i de traditionelle fag, som også PISA-testene er udtryk for. Og det risikerer at ramme nogle af drengene hårdere, mener Thomas Nordahl, der er professor på Højskolen i Hedmark i Norge, og som står bag undersøgelsen til regeringens skolerejsehold.»De urolige og problematiske drenge skiller sig endnu mere ud, når der er så stort fokus på høje faglige præstationer, og det fører let til, at de bliver ofret, så de andre kan klare sig bedre, selv om det er marginalt, hvor meget de resterende elever klarer sig bedre. De drenge, der bliver skilt ud i specialtilbud, bliver derimod stigmatiseret og sat udenfor,« siger Thomas Nordahl.På alle måder bagudOgså rapporten betoner, at når elever får problemer med læring eller adfærd, rettes fokus på eleven og i mindre grad på undervisningen og læringsmiljøet i skolen.»Det er ikke hensigtsmæssigt i forhold til at hjælpe eleverne i læring og udvikling. Hvis skolen og undervisningen for disse elever skal forbedres, må fokus i højere grad rettes mod skolen i stedet for på elevernes eventuelle individuelle vanskeligheder og problemer,« fastslås det i undersøgelsen, som også stiller spørgsmål ved lærernes vurderinger:»Det er også vanskeligt at forestille sig, at der skulle være noget galt med næsten hver tredje dreng i folkeskolen. Her kan det også være vigtigt at diskutere, hvordan vi i dag opfatter og ser på drenge,« lyder det.Ifølge lærerne har hver fjerde elev individuelle vanskeligheder, problemer eller diagnoser. Men klart værst ser det altså ud for drengene, som også ifølge lærerne udviser dårligere arbejdsindsats, ringere motivation og dårligere sociale kompetencer.»Grupper, der ikke er så skolevante, får tit ørerne i maskinen. Men mange af dem har svært ved at finde plads til deres identitetsprojekt,« siger Niels Kryger, som også retter et kritisk blik på den samlede tidsånd:»Både lærere og forældre er del af en tidsånd, som har et effektiviseringsfokus. Børns uddannelse bliver et effektiviseringsprojekt, hvor logikken om samfundets gevinst dominerer. De, der ikke kan leve op til det projekt, bliver opfattet som en fiasko. Og drengene udfordrer forestillingen om pænhed og om, hvordan vi skal opføre os,« siger han.Men der mangler simpelthen viden om, hvad der gør, at drengene sakker bagud,  mener Thomas Nordahl:»Der er forskelle på, hvordan vi motiveres til at lære, derfor er vi vældig afhængige af, at skolen er tilpasset begge køn, men vi ved vældig lidt om det, fordi der ikke har været den store interesse for drengene i kønsforskningen, der stadig handler mest om kvinder.«
