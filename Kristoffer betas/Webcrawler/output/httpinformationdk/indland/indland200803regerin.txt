Regeringen i krydsild om OL
Flere partier kræver forespørgselsdebat om OL i Kina. Der tegner sig dog ikke flertal for boykot af OL eller krav til regeringen om officiel kritik af Kina


 Regeringen kommer til at svare på spørgsmål fra højre og venstre om OL i en kommende forespørgselsdebat, som flere partier ønsker om OL-værtslandet Kinas overgreb i Tibet og problematiske forhold til menneskerettigheder.
Men det ser ikke ud til, at der er flertal for nogen form for officiel boykot af OL - som Dansk Folkeparti, Enhedslisten og SF ønsker. Blandt andet Socialdemokraterne modsætter sig kravet.
"At boykotte OL som begivenhed ville være at tage idrætten som gidsel. Og det ville være inkonsekvent. Hvis man mente noget med det, så skulle man boykotte Kina som sådan. Diplomatisk og handelsmæssigt. Men det er der jo ingen, der vil. Heller ikke Socialdemokraterne," sige idrætspolitisk ordfører, Flemming Møller Mortensen (S).
Han ønsker i stedet kritisk dialog med Kina.
DF kræver boykot
Senest har Dansk Folkepartis gruppeformand, Kristian Thulesen Dahl, opfordret regeringen og statsminister Anders Fogh Rasmussen (V) til at tage skarp afstand fra Kinas overgreb mod Tibet og aflyse det officielle Danmarks deltagelse i OL.
"De seneste dages overgreb på tibetanerne og Kinas mørklægning af begivenhederne må anspore den danske regering til handling. Det er uhørt, at det officielle Danmark skal blåstemple det kinesiske styres overgreb på minoriteter ved at deltage i det olympiske teaterspil, og statsministeren kan ikke længere dukke sig i debatten," siger Kristian Thulesen Dahl.
Thulesen Dahl vil i den kommende forespørgselsdebat kunne stille spørgsmål til regeringen. Både Enhedslisten og Ny Alliance vil - uafhængigt af hinanden - indkalde til debat i Folketingssalen. 
Men de to partier er ikke enige om, hvordan problemet skal håndteres. Hvor Enhedslisten - ligesom Dansk Folkeparti - ønsker boykot, ligger medstifter af Ny Alliance, Anders Samuelsen, tættere på Socialdemokraterne.
"Man blåstempler ikke det kinesiske styre ved at tage til OL. Og jeg vil selv tage derned og overvære det, hvis jeg får muligheden. Det, som blåstempler et land, er økonomisk samarbejde," siger han.
Hvordan bruger Kina OL?
Ny Alliance vil bruge forespørgselsdebatten til at få belyst, hvordan Kina bruger OL - positivt såvel som negativt. Anders Samuelsen er af den opfattelse, at tidens store fokus på Kina er med til at udstille landets overgreb på menneskerettighederne og Tibet.
Enhedslisten vil bruge en forespørgselsdebat til at søge flertal for, at det officielle Danmark - og dermed statsministeren, kulturministeren eller kronprinsen - ikke deltager i OL.
"Folketinget kunne også vedtage en opfordring til Dansk Idræts Forbund (DIF) om, at deltagelsen i OL begrænses til det direkte sportslige, og at Danmark som følge heraf boykotter åbningsceremonien. Det vil være en synlig måde at vise vores modstand mod de kinesiske magthavere på," siger idrætspolitisk ordfører, Per Clausen, som mener, at Socialdemokraterne lusker uden om problemerne ved ikke at ville boykotte OL.
Statsminister Anders Fogh Rasmussen har tidligere modsat sig enhver tale om boykot. 
Blandt andet da hans partifælle og udenrigspolitiske ordfører, Søren Pind, ville holde kronprins Frederik hjemme fra OL. ritzau


