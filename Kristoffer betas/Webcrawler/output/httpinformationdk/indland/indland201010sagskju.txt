En sag med skjulte oplysninger
Salim fik en dom på fem år. Men Salims advokat kunne ikke få adgang til vigtige oplysninger  i sagen, fordi politi og anklager i kraft af terror-  og rockerlovene i dag kan hemmeligholde oplysninger for forsvareren og den tiltalte  i straffesager, der ikke handler om hverken terror eller rockere. Salim og en kammerat blev dømt, og denne rekonstruktion stiller ikke spørgsmålstegn ved dommen, men viser, hvad hemmelige vidner og hemmeligt materiale kan betyde for en sag


 Bilen med Salim, hans to venner og et mindre barn kører ned ad Nørrebrogade i København. De tre kammerater har netop sat en fyr med øgenavnet 'Munken' af. Salim har købt en grillkylling, som han sidder med i skødet, mens chaufføren ved siden af ham sætter bilen på kurs mod Amager.
På samme tid sætter to politibiler også i fart. Denne sidste dag i maj 2007, hvor der har været et voldsomt tordenvejr, har politiet i København fået et tip i forbindelse med en drabssag fra Aalborg. De københavnske politifolk har et registreringsnummer til en bil, en adresse og et øgenavn at gå efter.
En af politibetjentene lytter ekstra godt efter, da beskeden skratter ud i radioen. Han kan høre, at selv om operatøren ikke siger, at personerne i bilen kunne være farlige, så lyder radiooperatørens stemme, som om de er det.
Da de to politibiler pludselig dukker op og får chaufføren til at standse bilen, bliver Salim så befippet, at han taber sin grillkylling. Den finder politibetjentene på bunden af bilen. Her finder de også en skarpladt pistol.
Salim bliver anholdt og varetægtsfængslet for at have overtrådt våbenloven. Dagen efter ransager politiet kammeratens lejlighed. Her finder de en vejledning til, hvordan man skal håndtere en 9 mm. Glock-pistol - ligesom den, politiet havde fundet i bunden af bilen.
Salim er kort forinden blevet smidt ud hjemmefra. Hans mor og far er trætte af, at han ikke finder sig et rigtigt job eller får sig en uddannelse. Salim bruger i stedet for sin tid på at sætte et lokale på Amagerbrogade i stand, hvor han og kammeraterne spiller poker.
Da hans forældre smider ham på porten, pakker han de ting, han stadig har stående hjemme - skolebøger, fotos, pas, en møntsamling og andre personlige ting - ned i to Marlboro Classic-tasker.
De to tasker skal komme til at spille en central rolle for Salims fremtid, men det ved han ikke, da han smider taskerne indenfor i kammeratens lejlighed. Salim tænker, at han senere kan svinge forbi og hente taskerne, når han får lånt en bil.
Efter et par dage glemmer han alt om dem og kommer først i tanke om taskerne igen, da kammeraten et par uger efter fortæller, at der har været indbrud i lejligheden, og at tyven også har taget Salims tasker. Og ikke blot har tyven stjålet Salims tasker, han har også stjålet nogle våben, som kammeraten har i lejligheden - og som han er kendt for at have. Det forklarer de to kammerater uafhængigt af hinanden, men i retten vil anklageren fortælle, at det efter hendes mening lyder fuldstændig usandsynligt.
Skakten
Salim sidder stadig varetægtsfængslet i Vestre Fængsel, da en mand 10 dage senere kommer op på Station Amager og fortæller, at han har set noget i bunden af en elevatorskakt.
To kriminalassistenter går med ham hen til skakten, hvor de på bunden ser de fire tasker. Da de åbner dem, spærrer de øjnene op. De aner våben i den ene, så mere tør de ikke gøre i første omgang. Ved siden af står Salims to Marlboro Classic-tasker med hans skolebøger, papirer, et låse- og dirkesæt og en møntsamling. Og fotos. Blandt andet af Salim og hans kammerat, hvor de poserer med store våben, som kammeraten har haft i lejligheden, men som han siger blev stjålet.
Selv om intet tyder på hverken terror eller organiseret kriminalitet, er det Politiets Efterretningstjeneste, som vicekriminalkommissær Lau Thygesen ringer til. I PET sidder medarbejdere fra det Nationale Efterforsknings Center (NEC) efter at justitsminister Lene Espersen (K) året forinden havde besluttet sig for at rykke NEC ind til PET i forbindelse med terrorpakke 2.
Og derfor er det mænd fra PET, der kommer for at installere aflytnings- og videoovervågningsudstyr i skakten. Politiet vil se, hvem der kommer for at hente taskerne. Samtidig ringer de efter forsvarets sprængningstjeneste for at få taskerne hentet. To af taskerne indeholder blandt andet flere våben, sprængstoffer, penge, en mobiltelefon, der var forsøgt omdannet til en bombe, og cirka 600 gram narkotika.
Overvågningen
Efter at han havde siddet varetægtsfængslet i knap tre uger, beslutter politiet sig for at løslade Salim. De overvåger ham og aflytter hans telefon.
Politiet har en mistanke om, at det er ham, som de oprindelig blot havde varetægtsfængslet for at have kørt rundt med en pistol i en bil, der også er manden, som har gemt taskerne af vejen.
Og så sker der kort tid efter noget højst usædvanligt.
På politigården følger betjentene løbende med i billederne fra det hemmelige kamera i elevatorskakten.
Men en dag bliver skærmen sort. I første omgang tror politiet, at det er et teknisk svigt. Det skal imidlertid vise sig, at overvågningsudstyret fra PET er blevet stjålet.
At politiet har mistet noget vigtigt udstyr, bliver dog hurtigt opvejet af, at en dna-analyse kort tid efter viser, at Salims dna blandt andet sidder på en biludlejningskontrakt, nogle af våbnene og hans skolebøger. De finder imidlertid ikke dna-spor fra Salim på narkotika eller sprængstofferne.
Og selv om politiet intet får ud af deres overvågning og aflytning af Salim i fem måneder, anholder de ham den 19. november.
Det er advokat Claus Bergsøe, der bliver Salims beskikkede forsvarer. Ved et tilfælde læser han en sætning i en politirapport om overvågningskameraet. Han beder politiet om at fortælle, hvad det er for noget - og hvilke billeder, de har på deres backup.
»Det er min opfattelse, at der har været nogle optagelser. At en eller anden har tonet frem på skærmen, som ikke er min klient. Og det er overordentligt vigtigt at få frem, for så må min klient jo gå fri,« siger advokat Claus Bergsøe.
Men politiet afslår. Blandt andet fordi der er tale om fortrolige oplysninger om politiets efterforskningsmetoder, og de må hemmeligholdes som følge af rockerloven fra 2003.
Salim får sin dom i byretten. Fem års fængsel.
Sammen med Claus Bergsøe beslutter han sig for at anke.
Den 19. september 2008 modtager Claus Bergsøe for første gang i sin mangeårige karriere som advokat et anonymt brev.
'Kære advokat' indledes det, og med i konvolutten er en cd-rom. På cd-rom'en er der billeder fra det kamera, som PET havde sat op og fået stjålet fra elevatorskakten. Billederne viser blandt andet døren og en særlig systemnøgle til elevatorskakten. Den anonyme brevskriver fortæller, at det er ham, der kort før Salims anholdelse har stjålet taskerne og våbnene fra kammeratens lejlighed og gemt dem væk.
En vigtig detalje
Kort tid efter modtager politiet også et anonymt brev og cd-rom. Billederne er de samme som til forsvarsadvokaten, og det er ordlyden også.
Næsten. For tyven skriver til politiet, at han har lagt udstyret tilbage i skakten, hvor de kan komme og hente det. Og så tilføjer han, at politiet ikke havde undersøgt elevatorskakten godt nok i første omgang, for de havde glemt at tjekke et lille hulrum, hvor brevskriveren havde gemt stoffer og kontanter. En lille, men vigtig detalje, synes Claus Bergsøe, for Salim ville efter hans mening ikke have haft mulighed for at vide det.
Det kunne jo være, at Salim havde fået nogen uden for murene til at skrive brevet. Det mener Claus Bergsøe ikke kan være tilfældet, fordi der er en række detaljer, som Salim ikke kan kende til, fordi han sidder fængslet. Og hvis der er tale om en medgerningsmand, kunne det måske få betydning for dommen.
Den vigtigste detalje efter forsvarerens mening er brevskriverens beskrivelse af de to PET-mænd, der satte udstyret op. Ifølge Claus Bergsøe ville Salim heller ikke i dette tilfælde kunne give den beskrivelse, eftersom han sad i fængsel på det pågældende tidspunkt.
Hvis PET sagde, at signalementet passede på de to medarbejdere, der havde sat udstyret op, ville det ifølge forsvareren øge den anonyme brevskrivers autoritet så væsentligt, så landsretten ikke kunne affærdige brevet.
Claus Bergsøe vil derfor gerne have politimester Jakob Scharf fra PET indkaldt som vidne. Men han undslår sig med travlhed.
»For så vidt angår signalementet i det anonyme brev kan efterretningstjenesten oplyse, at signalementet kan passe på en række medarbejdere i efterretningstjenesten, ligesom det i øvrigt passer på et betydeligt antal danskere,« skriver PET i stedet for i et brev til landsretten.
Landsretten stadfæster byrettens dom.
Om få måneder har Salim udstået sin tid og bliver løsladt. Ifølge anklageren er der ikke skyggen at tvivl om, at han og kammeraten var gerningsmændene.
Omvendt mener forsvarsadvokat Claus Bergsøe, at Salim nok har overtrådt våbenlovgivningen - dels fordi han kørte rundt med Glock- pistolen på Amager, da han tabte grillkyllingen, dels fordi han har holdt kammeratens våben i hænderne.
Claus Bergsøe mener imidlertid, Salim er uskyldig i forhold til narkotika og sprængstoffer. Men lukketheden og hemmeligholdelsen af centralt materiale og politifolk har gjort det betydeligt sværere at bevise klienters uskyld, siger han.
»Sagt på en lidt teknisk måde er det tilbøjeligt til at hindre sandsynliggørelsen af kontrabeviser,« siger Claus Bergsøe.

Artiklen er skrevet på baggrund af domme og retsbøger, interviews med Claus Bergsøe, anklageren, Salim og politifolk fra sagen. Salim er et opdigtet navn. Hans identitet er redaktionen bekendt

