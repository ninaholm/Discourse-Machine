Skandaleramt britisk politiagent opererede i Danmark
En britisk politibetjent har arbejdet undercover i Danmark, han har blandt andet samarbejdet med dansk politi under rydningen af Ungdomshuset i 2007


 Den britiske politibetjent Mark Kennedy, der har arbejdet undercover i den britiske klimabevægelse igennem syv år, har flere gange været aktiv i Danmark. En undersøgelse af hans aktiviteter er sat i gang i England, efter at det blandt andet er kommet frem, at han har haft flere længerevarende seksuelle forhold til kvindelige aktivister i det miljø, han infiltrerede. Ifølge et interview Mark Kennedy har givet til den britiske avis Daily Mail, samarbejdede han med dansk politi inden rydningen af ungdomshuset på Jagtvej 69.
»Der var en stor besat bygning, der var et Ungdomshus, som var på vej til at blive revet ned. Der var 50-60 mennesker, der besatte det, og jeg infiltrerede huset for at finde ud af, hvad sikkerhedsforanstaltningerne var. De havde benzinbomber, beton i spande på taget og faldlemme i gulvet, som betjentene skulle falde igennem. Informationen blev videregivet til det danske politi og bygningen blev ryddet,« siger Mark Kennedy til Daily Mail.
Ifølge Steph en britisk aktivist, der har kendt Mark Kennedy personligt igennem mange år, fortalte han tit om sine danske kontakter. Senest under mobiliseringen til klimatopmødet COP15 i København:
»Han var meget aktiv i at få folk til at tage til COP 15 og lagde specielt meget vægt på, hvor klar folk i København var på, at det skulle være militant under topmødet,« siger Steph. Hun arbejder nu på at indsamle informationer om hans omfattende europæiske rejseaktiviteter, der ifølge The Guardian omfatter mere end 22 lande med særligt omfattende aktiviteter i blandt andet Island og Tyskland.
»Mark talte altid om København, og om hvor militante folk var i byen. Han efterlod det indtryk, at han var meget godt forbundet,« siger hun.
Aktiv i dansk debat
Information har talt med andre af Mark Kennedys tidligere venner i det britiske aktivistmiljø, der ikke vurderer ham til at være hverken særlig intelligent eller have nogle skarpe politiske holdninger. Men emails fra interne maillister blandt klimaaktivisterne, som Information er kommet i besiddelse af, viser, at Kennedy deltog i de politiske diskussioner. På det tidspunkt gik diskussionen internt i det internationale netværk Climate Justice Action, om hvorvidt man skulle samarbejde med regeringsdelegationer, der var kritiske overfor COP15-processen i forbindelse med en større aktion ved Bella Center. En idé, som Mark Kennedy ikke brød sig om:
»Jeg er helt enig med Matts kommentarer. København-mødet etablerede helt klart, at der er grupper som er en del af dette netværk, som ikke ønsker at samarbejde med regeringsdelegationer, fordi de ikke ønsker hverken at legitimere deres processer eller stole på dem. Vær venlig at tænke meget grundigt over konsekvenserne ved at etablere denne kommunikation som en del af dette netværk,« skrev han.
I Tyskland har medlem af parlamentet for De Grønne Hans-Christian Ströbele stillet krav om at Kennedys aktiviteter bliver undersøgt nærmere.
»Vi kræver, at den tyske regering fortæller, hvad denne britiske agent efterforskede for britiske myndigheder i Tyskland  og om han arbejdede for tyske myndigheder. Vi kræver information om, hvorvidt han har gjort sig skyldig i voldelige eller kriminelle handlinger,« siger han.
Information har kontaktet Rigspolitiet, som henviste til PET. PET ønsker imidlertid ikke at udtale sig om sagen.


