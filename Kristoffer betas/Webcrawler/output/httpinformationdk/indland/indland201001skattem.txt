Skatteministeren på tilbagetog med solcelle-benspænd
Heftig kritik får Kristian Jensen til at droppe lovforslag, der ville udhule solcelleanlægs økonomi


 Skatteminister Kristian Jensen (V) opgiver nu at fremsætte det forberedte lovforslag om afregningspriser for solcelle-strøm, som har udløst stærk kritik fra både sol- energibranchen, elselskaber og grønne organisationer. I en række høringssvar om lovforslaget og i medierne er ministeren blevet beskyldt for at ville 'slukke for solenergien'.
Hidtil har husejere, kommunale institutioner og andre med solceller på taget kunne få hele den CO2-fri elproduktion modregnet hos elselskabet ved den årlige opgørelse af forbruget og elregningen. Skatteministerens forslag, der skulle lette administrationen hos det statslige netselskab Energinet.dk, ville indebære et skift fra årlig til månedlig afregning. Fordi produktionen af solcelle-strøm svinger stærkt med årstiden, ville månedsafregningen betyde, at en husejer kun kunne modregne en mindre del af den samlede, CO2-fri elproduktion fra solcellerne og dermed ville få forringet økonomien i sit anlæg.
Reelt ville værdien af overskudsstrøm fra solceller for ejeren falde fra to kroner pr. kilowatt-time til 60 øre. Og jo større solcelleanlæg, desto større tab for ejeren ved den ny ordning, viste beregninger fra det midtjyske energiselskab EnergiMidt.
»Det er en så stor forringelse af den økonomiske situation, at det med stor sikkerhed kan fastslås, at der ikke fremover vil blive etableret store solcelleanlæg på kommunale bygninger,« sagde erhvervschef Flemming Kristensen, EnergiMidt, i onsdags.
Energiselskabets beregninger viser f.eks., at en skole i Skive Kommune med dækning af 85 pct. af sit elforbrug fra solceller, ville få en elregning, der voksede med over 100.000 kr. om året, med lovforslagets ny afregningsregler.
Dansk Solcelleforening har kaldt lovforslaget »katastrofalt for udbredelse af sol- energi i Danmark«.
Forslag trækkes tilbage
Nu erkender skatteminister Kristian Jensen over for Information, at man har dummet sig, og at lovforslaget i den aktuelle form vil blive skrottet.
»Jeg har fuld forståelse for de kommentarer, der er kommet, og det betyder, at vi skal tilbage til værkstedet og lave lovforslaget om,« siger han.
»Vi skal ikke have et lovforslag, der giver de forringelser for solcellerne, som jeg kan forstå, at det her vil give. Hvis vi havde været opmærksomme på det fra starten af, havde vi ikke foreslået det.«
Skatteministeren siger, at han har »et par ideer« til, hvordan man kan gøre det anderledes, og det vil han nu drøfte med partierne bag det gældende energiforlig med henblik på at formulere et nyt lovforslag.
- Hvorfor er det først, når nogen reagerer, at I opdager, at dette ikke var rigtigt tænkt fra starten?
»Skattemæssigt har vi kigget på, at solcelle-ordningen skulle udvides, og når administratoren af ordningen, Energinet.dk, siger, at de ikke med de eksisterende regler kan klare de mange flere, der vil komme til, ja, så har vi lyttet til argumenterne derfra.«
»Da høringssvarene så begyndte at komme ind, var det oplagt, at det ville få store konsekvenser for den enkelte husstand med solceller. Så nu skal vi have fundet en løsning,« siger Kristian Jensen.

