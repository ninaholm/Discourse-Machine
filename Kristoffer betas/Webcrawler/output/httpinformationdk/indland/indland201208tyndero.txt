Den tynde røde linje
SF har i dagpengedebatten forsøgt at markere sig med en selvstændig profil ved siden af sine to regeringspartnere. I partiets top har man indset, at det er det, der skal til – trods risikoen for at udstille uenigheder i regeringen
Villy Søvndal gjorde det på SF’s sommergruppemøde på Syddjurs i går klart, at han har lyttet til intern kiritik, og at han nu vil tilbringe mere tid i Danmark.


 Efter i mere end et halvt år at have kæmpet med den nye rolle som regeringspartner har SF indset, at partiet er nødt til at have en mere selvstændig profil i regeringen. Det var derfor nøje planlagt, da politisk ordfører Jesper Petersen i sidste uge forlangte hjælp til de ledige, der risikerer at ryge ud af dagpengeordningen, når den fra nytår bliver forkortet med to år.
Jesper Petersen var konkret nok til at gøre klart, at dagpengespørgsmålet er en mærkesag for SF, og ukonkret nok til at undlade at tale for en bestemt løsning. Han fik altså sendt et signal uden at krydre det med indhold. Og den linje fortsatte formand Villy Søvndal i går, da partiet i usædvanlig smukke omgivelser i Fuglsø på Syddjurs holdt pressemøde efter det årlige sommergruppemøde. Søvndal afviste at svare på, hvad SF vil tilbyde de dagpengemodtagere, som risikerer at ryge ud af ordningen ved årsskiftet – ud over »hjælp«.
Og det er der en grund til. For nok har SF’erne besluttet at prøve med en noget mere aggressiv strategi at markere SF-synspunkter klarere end hidtil – også selv om der er risiko for kant til regeringspartnerne. Men folkesocialisterne ved godt, at de bevæger sig på en tynd rød linje. Opgaven er på den ene side at tilfredsstille den del af baglandet, som efterspørger røde markeringer, og på den anden side at signalere til Socialdemokraterne og de radikale, at SF er loyalt over for regeringslinjen, og dermed undgå en splittelse internt.
Hos både S og R er der en vis forståelse for, at SF gerne vil have en mere selvstændig profil. Men omvendt hersker der også skepsis over for den nye stil med antydninger af soloridt på dagpengespørgsmålet. Det kan godt være, at SF hiver et stik hjem hos vælgerne nu, men hvad når det strammer til, og SF alligevel måske ikke kan levere tilstrækkeligt på finansloven, spørger man sig selv i de to andre partier. Så risikerer SF at stå som den store taber, for partiet kan alligevel ikke konkurrere med Enhedslisten i disciplinen »rød profil«, lyder analysen.
Hos SF har man imidlertid risikovurderet og valgt at tage chancen alligevel. For alternativet – ikke at sige noget og lade Enhedslisten løbe med de venstreorienterede dagsordener – er værre. Ikke bare strategisk, men også indholdsmæssigt. Mange SF’ere føler, at SF er rykket for langt mod højre, og kritikken er de seneste måneder blevet umulig at overhøre for partitoppen – særligt efter den skattereform, som regeringen valgte at lave med VK før sommerferien. Derfor så man også politisk ordfører Jesper Petersen i går give en opvisning i retorisk hamskifte, da han rakte hånden ud efter Enhedslisten, som SF nu vil være »brobygger« til. Netop Jesper Petersen stod i foråret bag et hårdt angreb på Enhedslisten, som han anklagede for at være et »klientparti«. Men nu er vejrliget altså skiftet, og tonen ligeså.
»SF vil gerne have, at vi finder tilbage til det gode samarbejde, vi har haft, og vi vil gøre vores, for at der bliver bygget bro og skabt den nødvendige samling,« lød det i Politiken.
Frandsen står næppe alene
I tirsdags på det første gruppemøde efter ferien besluttede folketingsgruppen at effektuere den bebudede straf til Özlem Cekic, der har sagt, at hun vil bryde partilinjen og stemme imod skattereformen i Folketingssalen. Cekic mister alle sine ordførerskaber – en straf, nogle finder for hård, andre retfærdig. Men Cekic-sagen er ikke det eneste, SF har at slås med. Partiets mangeårige gruppeformand og nestor, Aage Frandsen, skrev for nylig en kronik i Politiken om regeringssamarbejdet, SF’s rolle og strategi, som har givet genlyd i folkesocialistiske kredse. Frandsen kritiserede kraftigt Søvndal, som han selv på de indre linjer støttede som ny formand i 2005. Han satte spørgsmålstegn ved Villy Søvndals valg af udenrigsministerposten og undrede sig over, at det lille rød-grønne parti havde fået hele to erhvervsministerposter, der »primært kan give omtale i dagbladet Børsen«. Han satte også spørgsmålstegn ved hele projekt ’SF i regering’:
»Jeg siger ikke, at SF skal træde ud af regeringen nu. Men opstår der lignende situationer som med betalingsringen og skatteaftalen, hvor SF bliver ’kørt over’, bør det overvejes, da der vel må være en grænse,« skrev han.
Og nok er Aage Frandsen forhenværende, men han er ikke hvem som helst i SF. Frandsen har en særlig position som meget bredt respekteret og afholdt i partiet, ikke mindst som mangeårig dirigent på landsmøderne, hvor han har styret de delegerede med hård og kyndig hånd. Når Aage Frandsen ser sig kaldet til at være så ligefrem i sin kritik, som tilfældet var i kronikken den 2. august, står han næppe alene. Noget tyder på, at den opposition, som på landsmødet i april blev forholdsvis isoleret omkring Özlem Cekic, har vokset sig stærkere. Der er ikke tale om et samlet oprør, men om grupper af utilfredse SF’ere, der føler, at partiet er for højredrejet. Og at Aage Frandsen er blandt dem, gør, at partiledelsen er nødt til at lytte. Det er også blevet bemærket af flere, hvordan ikke bare Holger K. Nielsen, men også en erfaren og loyal folketingspolitiker som Anne Baastrup har rejst kritik af ledelsen på gruppemøder. På et møde før sommerferien sagde Anne Baastrup ifølge flere kilder klart til Villy Søvndal:
»Du bliver nødt til at være mere hjemme, Villy.«
Og på pressemødet i går gjorde Villy Søvndal det klart, at han har lytttet, og at han bl.a. nu, hvor EU-formandskabet er overstået, vil bruge mere tid på at være i Danmark.
Partiets sommergruppemøde blev altså brugt til at forsøge at samle folketingsgruppen endnu en gang. Her var der gruppearbejde med politikudvikling og en caribisk bar, som onsdag aften vist fik varmet lidt op under nogle de stivnede smil.
Søvndals tre første pointer på pressemødet dagen efter var: »SF bliver i regeringen, jeg bliver som formand og som udenrigsminister.« Men selv om han får det til at lyde som om, alt er ’business as usual’, forsøger SF sig nu med en justering af strategien. Risikoen ved den er selvfølgelig, at ønsket om mere SF-profil skaber mudder i regeringsmaskinen. Men Villy Søvndal har altså valgt at gå på den tynde røde linje. Og hvad har de egentlig ellers af muligheder?

