Professor: Fyringer på universiteter er en katastrofe
Som følge af regeringens spareplaner regner ledelsen på RUC nu med at nedlægge 80 stillinger. Katastrofalt for både universitetet og for samfundet, mener professor


 Knap har Københavns Universitet varslet massive fyringer, før Roskilde Universitet (RUC) nu også melder om massefyringer.
Baseret på ledelsens foreløbige beregninger regner universitetet med at nedlægge 80 stillinger i 2017. Besparelserne skyldes blandt andet regeringens planer om at spare to procent på uddannelsesområdet om året i de næste fire år.
I alt regner ledelsen på RUC med at skulle spare 110 millioner kroner frem mod 2019. Det skriver universitetet i en pressemeddelelse.
’Det er alles problem’
Professor (MSO) Garbi Schmidt, der er ansat ved Interkulturelle studier på RUC, kalder regeringens besparelser for »en katastrofe«. Både for de ansatte på universiteterne, der kan se frem til en fyreseddel, og for resten af samfundet.
»Det her er ikke kun universiteternes problem. Det er alles problem,« siger hun.
»Det bliver et problem, når vores børn ikke kan få en ordentlig uddannelse, når vi ikke kan få kvalificeret information om samfundet, og når vi ikke kan få en ordentlig politikudvikling. Vi er et videnssamfund, og hvis vi slækker på det, så kommer det til at gå ud over os alle sammen.«
Forringer det faglige miljø
Ledelsen på RUC regner dog med at kunne dække en væsentlig del af besparelserne ved at klemme de ansatte sammen i færre bygninger og spare på indkøb. Men det er altså ikke nok til at undgå fyringer. Og det kan ikke undgå at forringe det faglige miljø på både RUC og andre universiteter, mener Garbi Schmidt.
»Der er jo masser af samarbejde mellem universiteterne, og jo færre, der kan bidrage til det, jo dårligere er det. Vi risikerer at miste vigtige stemmer i forskningsmiljøet og i den offentlige debat,« siger hun.
»Det er en myte, at man kan sidde på et universitet og hygge sig lidt og lave ingenting. Det kommer til at blive dybt kvalificeret arbejdskraft, vi mister.«
Universitetsledelsen har i alt indstillet 11 forslag til besparelser, som skal drøftes på et bestyrelsesmøde den 16. marts. Ledelsen har indtil videre fundet besparelser for 94,5 millioner kroner. De resterende 15 millioner skal findes inden 2019.
Københavns Universitet meddelte i sidste uge, at 532 medarbejdere på universitetet kommer til at miste deres job på grund af regeringens besparelser.

