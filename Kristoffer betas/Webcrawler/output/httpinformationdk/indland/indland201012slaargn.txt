Det slår gnister i Gaza
To år efter Israels blodige invasion af Gazastriben er situationen i området atter spændt til det yderste med daglige angreb og gengældelsesaktioner


 Flere voldelige angreb truer nu med at vælte den skrøbelige våbenhvileaftale, der fulgte i kølvandet på Israels invasion af Gazastriben i 2008.
I dag er det præcis to år siden, at de israelske styrker iværksatte et massivt bombardement af den palæstinensiske enklave. Omkring 1.400 mennesker mistede livet i de tre uger, angrebet varede, heriblandt hundredvis af børn. To år senere er antallet af palæstinensiske raketangreb og israelske gengældelsesaktioner steget betragteligt, og situationen i området er yderst spændt. Både israelerne og palæstinenserne har skruet kraftigt op for krigsretorikken og siger, at de er klar til en ny runde blodsudgydelser.
»Jeg håber ikke, at der bliver brug for en ny operation 'Cast Lead',« siger Israels vicepremierminister, Silvan Shalom, med henvisning til Israels betegnelse for den 22 dage lange krig i Gaza.
»Men hvis situationen udvikler sig - hvis missiler fortsat smugles ind uhindret, og de bliver ved med at skyde mod Israel i et forsøg på at ramme uskyldige civile - så bliver vi selvfølgelig nødt til at reagere med al vores kraft,« konstaterer Silvan Shalo ifølge nyhedsbureauet AFP.
Hamas er ansvarlig
Samtidig understreger den militære gren af Hamas-bevægelsen, at også palæstinenserne er klar til en ny konflikt.
»Vi er villige til at opretholde våbenhvilen. Men vi vil svare hårdt igen på israelske angreb. Vi er klar til en ny krig,« siger en talsmand, der kalder sig Abu Obeideh, ifølge Reuters.
I går morges blev to palæstinensere dræbt af israelske soldater, da de angiveligt var i færd med at anbringe en sprængladning nær grænsen til Israel. Sammenstødet skete øst for byen Khan Yunis i det sydlige Gaza. Øjenvidner siger, at israelske tankvogne efterfølgende affyrede mindst 10 granater mod Khan Yunis, og at tre huse blev ødelagt. Også lørdag gennemførte Israel et luftangreb, der sårede mindst to personer og fik strømmen til at gå i Gaza by.
Den israelske hær siger ifølge AFP, at mindst 23 granater og seks raketter er blevet affyret fra Gazastriben mod Israel i den seneste uge.
Selv om de fleste af raketterne bliver affyret af andre militante grupper, så fastholder Israel, at Hamas er ansvarlig for at opretholde freden i Gaza.

