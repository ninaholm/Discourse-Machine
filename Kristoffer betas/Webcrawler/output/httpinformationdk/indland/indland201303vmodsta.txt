V-modstand mod forslag om grøn togtrafik for oliepenge
Det er en dårlig idé at øge beskatningen af statens eget olieselskab, som man netop har besluttet at hjælpe med ny kapital, siger Lars Løkke Rasmussen. Venstre vil også have nye veje for oliepengene


 Det minder om Ebberød Bank, at regeringen øger beskatningen på olieselskaber i Nordsøen med 27,5 milliarder. Det vil således koste DONG Energy et milliardbeløb kort efter, at regeringen og oppositionen har aftalt at tilføre koncernen et milliardbeløb i ny aktiekapital.
Det siger Venstres formand, Lars Løkke Rasmussen, om regeringens Nordsø-udspil, som snart skal forhandles med Folketingets partier.
Mens regeringen ikke mener at kunne røre aftalen frem til 2042 med Dansk Undergrunds Consortium( DUC), så foreslog man i går at lade en række mindre olieselskaber i Nordsøen blive omfattet af samme skatteregelsæt som DUC. I dag beskattes disse mindre selskaber, der bl.a. omfatter det statslige DONG, efter ældre og mere lempelige regler. Ved at skærpe reglerne for-venter staten at kunne opnå et merprovenu på samlet 27,5 mia. i perioden 2017-2042, dvs. godt én mia. om året.
Pengene vil regeringen helt og fuldt lægge i en ny fond, Togfonden DK, der skal finansiere nye jernbanestrækninger på Fyn og i Jylland plus elektrificering af flere strækninger og dermed gøre togdriften mellem København og Aalborg både hurtigere og mere klimavenlig.
Hvad med vejene?
Regeringen skal imidlertid finde flertal i Folketinget for at kunne realisere projektet. Og mens Enhedslisten er glad, slår Venstre sig i tøjret.
»Det forekommer at være en uigennemtænkt og dårlig idé. Tirsdag ville regeringen forbedre vores konkurrencevilkår og gøre Danmark mere attraktivt som investeringsland. I dag forringer de vores vilkår,« siger Lars Løkke Rasmussen.
Han mener, at staten med den skærpede beskatning vil tage en fjerdedel af gevinsten fra DONG, dvs. staten selv.
»Fra den ene lomme til den anden. Det minder om Ebberød Bank,« siger Lars Løkke Rasmussen.
Hans partifælle, trafikordfører Kristian Pihl Lorentzen, er i princippet glad for, at der nu investeres i infrastruktur: »Men det er negativt, hvis man entydigt satser på den kol-lektive trafik. Det har regeringen gjort gennem hele sin levetid, men der er hårdt brug for vejinvesteringer,« siger Kristian Pihl Lorentzen.

