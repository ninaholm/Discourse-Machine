Minister får skyld for udlændingesag
Vælgerne mener, at Birthe Rønn har tacklet EU's pres på udlændingepolitikken dårligt. Europaudvalget vil undersøge regeringens oplysninger om omstridt direktiv


 Vælgerne er tilbøjelige til at give integrationsminister Birthe Rønn Hornbech (V) skylden for udlændingesagen. Et stort flertal af vælgerne mener, at hun har gjort et dårligt stykke arbejde for at bremse EU's pres på dansk udlændingelovgivning.
Hele på 61 procent mener, at Rønn Hornbech har tacklet sagen dårligt eller overvejende dårligt, viser en meningsmåling i Berlingske Tidende.
Et klart flertal mener, at dansk udlændingepolitik nu er kuldsejlet, viser undersøgelsen, hvor 37 procent også svarer, at de er blevet mere skeptiske over for det europæiske samarbejde efter EF-Domstolens underkendelse af de danske regler om familiesammenføring.
 Birthe Rønn Hornbech og regeringen kom også under beskydning tirsdag i Europaudvalget i Folketinget, da den socialdemokratiske EU-ordfører Svend Auken under et samråd anklagede regeringen for at have nedtonet risikoen for det pres, som EU nu lægger på Danmarks udlændingepolitik.
 - Det her har ikke været problematiseret, tværtimod har det været tonet ned, tror jeg, siger Svend Auken.
 Ifølge den socialdemokratiske ordfører ændrede regeringen ordlyden i de papirer, som udvalget fik forud for behandlingen af det omstridte opholdsdirektiv. Den tidligere SR-regering havde oprindelig advaret om, at direktivet ville føre til "en vis udvidelse af retten til familiesammenføring". Den formulering blev under den nuværende regering ændret til, at direktivet ville "kræve visse ændringer i udlændingelovgivningen."
 - Men ikke et ord om flere familiesammenføringer og ikke et ord om det i den mundtlige forelæggelse, siger Auken.
 Integrationsministeren vil ikke forholde sig til kritikken, fordi hun ikke var minister i 2003.
 - Der må jeg sige, ligesom du kan spørge, om jeg var til H.C. Andersens 100-års fødselsdag: Nej, det var jeg altså ikke, siger Birthe Rønn Hornbech.
 Efter samrådet med Birthe Rønn Hornbech vil Europaudvalget nu have undersøgt, hvilke oplysninger regeringen har givet til udvalget.
 Ifølge flere eksperter er direktivet med til at undergrave de skrappe danske krav til familiesammenføring, og Dansk Folkeparti kritiserer regeringen for at have sovet i timen, da den stemte for. Men Europaudvalget blåstemplede dengang direktivet.
 Under samrådet slog Birthe Rønn Hornbech endnu engang fast, at regeringen ved hjælp af diplomati vil forsøge at få ændret EU-retten, så den kan fastholde sin "fair og faste" udlændingepolitik. Hun afviste dog at sige, hvad regeringen helt præcist vil ændre, og hvor lang tid det vil tage. Det er en længere diplomatisk proces.
 Indtil en politisk løsning er på plads, måske om flere år, er Danmarks mulighed for at begrænse familiesammenføringer ifølge regeringen en juridisk fortolkning af, hvad der ligger i domstolens beslutning om, at de enkelte lande godt kan iværksætte foranstaltninger for at bekæmpe svig og misbrug. Hvad det mere præcist dækker over, vil ministeren ikke lægge sig fast på.
