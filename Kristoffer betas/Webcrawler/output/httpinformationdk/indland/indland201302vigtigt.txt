’Det er vigtigt at sende et signal’
Hvordan forhindrer private og offentlige arbejdsgivere langtidsledige i at ryge ud af dagpengesystemet? Københavns Kommune tager et drastisk skridt, men er det det rigtige?
Den enkelte børnehave, skole eller institution tænker måske ikke nødvendigvis over, at det vil løse et samfundsproblem, hvis man vælger at slå et job op som et akutjob. Derfor er det vigtigt at sende et signal, forklarer Københavns børne- og ungeborgmester Anne Vang om sit initiativ for at besætte alle ledige job med langtidsledige


 Københavns Kommunes beslutning om nu at give de langtidsledige yderligere fortrinsret i forhold til de ledige stillinger har været undervejs siden starten af november.
Dengang spurgte Københavns Kommune beskæftigelsesminister Mette Frederiksen (S), om det var lovligt at besætte alle stillinger mærket »akutjob« med en langtidsledig, hvis vedkommende ellers var kvalificeret til opgaven. Normalt skal offentlige myndigheder nemlig ansætte den medarbejder, som er bedst kvalificeret.
Men Mette Frederiksens svar lød, at akutjobloven medfører, at arbejdsgiverne kan »ansætte en kvalificeret ledig fra målgruppen, selv om der er en ansøger, der er bedre kvalificeret«. En tolkning af loven som både arbejdsmarkedsforskere og jurister er enige i.
Når Københavns Kommune dog i første omgang valgte ikke at give de langtidsledig yderligere fortrinsret så skyldtes det, at kommunen først ville se, om den nåede målet om at ansætte 300 i akutjob.
Selv om Københavns Kommune faktisk ser ud til at nå dette mål, så mener Socialdemokraternes politiske ordfører i Borgerrepræsentationen, Ikram Sarwar, dog, at »det er bedst at være på den sikre side«:
»Hvis vi ikke fokuserer på det her, så risikerer vi til sommer, at vi nok har nået det aftalte mål med opslåede stillinger, men at det ikke hjælper de langtidsledige, da de ikke har fået stillingerne.«
Foreløbig er der i perioden frem til den 24. januar i år opslået 598 akutjob i Københavns Kommune. Heraf er 128 akutjobstillinger besat/afsluttet, og 36 akutjob er besat med en person fra målgruppen. Det svarer til, at 28 procent af de afsluttede stillinger er besat med en akutjobber.
I SRSF-regeringens aftale med kommunerne om akutjob har disse ellers kun forpligtet sig til at slå 3.000 op af slagsen. Ikke til at ansætte så mange.
Det har Københavns Kommune til gengæld, som ellers blot – ud fra den normale fordelingsnøgle – skulle slå 300 akutjob op. Et tal, kommunens økonomiudvalg har besluttet, skal være 300 ansat i akutjob inden den 31. juni. Uanset hvor mange opslag det kræver.
Ifølge regeringens plan skal der i alt være opslået 12.500 akutjob inden sommeren.
På Christiansborg undlod Venstre at stemme for den seneste akutjobpakke. Og partiets arbejdsmarkedsordfører, Ulla Tørnæs, mener, Københavns Kommunes beslutning illustrerer hvorfor, det var rigtigt:
»Det er en helt urimelig forskelsbehandling i forhold til for eksempel nyuddannede, som ryger bagerst i køen. Det har vi hele tiden sagt, at vi ikke vil være med til – og det sker så nu i Københavns Kommune«. I Københavns Kommunes økonomiudvalg stemte Venstre og Konservative da også imod forslaget om at give den nye fortrinsret til langtidsledige. Derimod stemte Socialdemokraterne, SF og Enhedslisten for, mens Dansk Folkeparti og Radikale Venstre undlod at stemme.
»Kommunen skal forvalte borgernes penge bedst og sikre de bedst kvalificerede medarbejdere. Hvis regeringen vil ansætte flere i den offentlige sektor, så må den melde dét ud i stedet for det her cirkus,« siger kultur- og fritidsborgmester Pia Allerslev (V).
Den kritik afviser børne- og ungeborgmester Anne Vang (S), der har benytter sig af den nye mulighed som den første.
»Den enkelte børnehave, skole eller institution tænker måske ikke nødvendigvis over, at det vil løse et samfundsproblem, hvis man vælger at slå et job op som et akutjob. Derfor er det vigtigt at sende et signal«.
Formanden Københavns Skolelederforening, Jeanne Jacobsen, kalder det også for »en samfundsopgave som skal løses«.
»Det vil jo stadig være sådan, at hvis man søger en fysiklærer, så går jobbet ikke til en engelsklærer, blot fordi denne er langtidsledig«.
 

