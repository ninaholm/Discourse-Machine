Villy Søvndals afgang fører til større regeringsrokade
Først blev Bødskov tvunget til at stoppe, og så gik Søvndal selv. Det giver Thorning chancen for en større regeringsrokade og et ministerhold, der kan holde frem til folketingsvalget
Holger K. Nielsen er SF’s bedste bud som ny udenrigsminister, efter at Villy Søvndal i går meddelte sin afgang

Med Villy Søvndals (SF) stop som udenrigsminister får statsminister Helle Thorning-Schmidt (S) pludselig chancen for trods alt selv at kunne være med til at bestemme, hvem der skal være hendes ministre og dermed sætte den politiske dagsorden og holdet frem mod næste folketingsvalg.Først røg Christian Friis Bach (R) som udviklingsminister, efter at have misinformeret Folketinget i GGGI-sagen. Og derpå tvang Enhedslisten tirsdag justitsminister Morten Bødskov (S) til at trække sig. Derfor kom Villy Søvndals beslutning belejligt for både SRSF-regeringen og SF’s formand, socialminister Annette Vilhelmsen. Udenrigsministeren breakede nemlig nyheden midt under socialudvalgets samråd med Annette Vilhelmsen om Zornig-sagen og fjernede med et opmærksomheden om dette.Den 61-årig Villy Søvndal er i øjeblikket på orlov, men skulle efter planen have været tilbage den 20. december. Udenrigsministerens plan var ellers angiveligt at vende tilbage og først da, engang i det nye år, bebude, at han stoppede.Ifølge Villy Søvndal var det imidlertid ikke planlagt, men en tilfældighed, at det alligevel blev nu. Villy Søvndals læge gav ham tirsdag besked om, at det ville være »at spille hasard med helbredet«, hvis han vendte tilbage til jobbet som udenrigsminister. Det fortalte han samme aften Annette Vilhelmsen.Villy Søvndal blev ramt af en blodprop i hjertet den 22. oktober, mens han sad i sin ministerbil.Villy Søvndals ministerpost var også i spil ved den seneste regeringsrokade i august, men dengang ville hverken Socialdemokraterne eller Radikale betale SF’s pris for at få det på papiret prestigefyldte Udenrigsministerium, der de seneste år dog har mistet mere og mere magt til Statsministeriet, når det drejer sig om de afgørende udenrigspolitiske beslutninger. Er økonomiminister Margrethe Vestager (R) denne gang villig til at betale prisen, og dermed også rokere med de radikale ministre, kan regeringsrokaden blive endnu større end først forventet.Sigende har Annette Vilhelmsen ikke ønsket at oplyse, om den næste udenrigsminister også er SF’er. I givet fald lod kilder i SF det sive, at skatteminister Holger K. Nielsen (SF) er både interesseret og interessant.»Holger er et menneske, der er engageret i verden og optaget af den, så på den måde har vi mange fællestræk«, lød skudsmålet fra Villy Søvndal.Sker det, kan transportminister Pia Olsen Dyhr (SF) efterfølge Holger K. Nielsen i Skatteministeriet og SF’s politiske ordfører, Jonas Dahl, hende i Transportministeriet.Mens Annette Vilhelmsen efter samrådet i socialudvalget i går lukkede sig inde i Socialministeriet med SF’s to næstformænd, Peter Westermann og Mette Touborg, og sine nærmeste rådgivere, gik Helle Thorning-Schmidt i tænkeboks i Statsministeriet, hvor gruppeformand Henrik Dam Kristensen og fødevareminister Karen Hækkerup kom på besøg. Begge anses, sammen med forsvarsminister Nicolai Wammen, som de mest oplagte bud på den næste justitsminister.Selv om statsministre altid håber det, så har regeringsrokader dog sjældent nogen langvarig effekt, når den første opmærksomhed omkring de nye ministre har lagt sig.Villy Søvndal er den ottende minister, der frivilligt eller ufrivilligt forlader sin post, af de i alt 23 politikere fra det oprindelige ministerhold.
