Domstolene skal prøve forsamlingsfriheden
Mere end 200 af de 1.000 tilbageholdte under lørdagens demonstration vil klage over politiets behandling. Det vil ikke få de store konsekvenser, tipper nogle juridiske eksperter, mens andre håber, at det kan blive prøven på, om den danske lovgivning er blevet for vidtgående
Knap tusind demonstranter blev anholdt efter lørdagens klimademonstration, men kun tre blev senere varetægtsfængslet. Over 200 af de andre demonstranter har annonceret, at de vil klage over politiets fremfærd. Flere advokater ser frem til sagerne som en prøve på, hvordan 'lømmelpakken' bliver tolket i praksis i retssystemet.


 Ud af de knap 1.000 demonstranter, der blev tilbageholdt af politiet under lørdagens store folkelige demonstration, er tre blevet varetægtsfængslet. Resten af demonstranterne slap fri efter tolv timer, men 200 af dem er så utilfredse med politiets behandling, at de vil klage over politiets adfærd.
De mange hundrede mennesker, der var så uheldige at blive fanget i politiets knibtangsmanøvre på Amagerbrogade, efter nogle få uromagere kastede med sten, blev tilbageholdt administrativt, fik hænderne sat i strips og måtte tilbringe flere timer på den kolde asfalt.
Retshjælpen RUSK fik i weekenden mere end 600 henvendelser fra tilbageholdte under lørdagens demonstration. 200 ønsker at gå videre med deres sag, fortæller talsmand Marc Jørgensen. Folk vil primært klage over, at de blev frihedsberøvet som fredelige demonstranter i en lovlig demonstration, og derudover de forhold, der var under frihedsberøvelsen, hvor flere tissede i bukserne, fordi de ikke fik mulighed for at komme på toilettet og fik kramper på grund af kulden. Marc Jørgensen mener, at demonstranterne har en god sag.
»Vi mener slet ikke, at betingelserne for at iværksætte frihedsberøvelse har været tilstede. Demonstranterne skulle have udgjort en fare for den offentlige orden, og selv hvis de har udgjort det, så kunne politiet have afværget ballade på en mindre indgribende måde ved at lade mange af dem gå, som helt åbenlyst ikke havde noget med uromagerne at gøre,« siger Marc Jørgensen.
'Viser vilkårligheden'
Formand for de beskikkede advokater, Henrik Stagetorn er glad for, at rigtig mange af de tilbageholdte ikke har tænkt sig at acceptere de indskrænkninger i forsamlingsretten, der er blevet indført politisk med blandt andet lømmelpakken.
»Når 1.000 personer bliver frihedsberøvet og to sigtet, så viser det noget om den vilkårlighed, som vi har advaret imod,« siger Henrik Stagetorn, der tror, det bliver vanskeligt for de tilbageholdte demonstranter at dokumentere, at de ikke har været til fare for den offentlige ro og orden.
»Men det er nyt græs, der betrædes her, når domstolene skal prøve politiets brug af loven. Man kan så håbe på, at der vil blive statueret nogle eksempler ved domstolene,« siger Stagetorn.
Han har svært ved at tro, at det vil få de store konsekvenser, da politiet med lømmelpakkens udvidede beføjelser har fået ret til at tilbageholde folk, der befinder sig i uro-områder, selv om de ikke har gjort noget.
Leder af Center for Menneskerettigheder, Jonas Christoffersen, er også betænkelig over, at politiets indgreb har ramt så mange mennesker.
»Frihedsberøvelser er et meget alvorligt indgreb i den grundlovssikrede ret til at forsamle sig, og der burde ikke herske den store tvivl om, at forstyrrelse af den offentlige orden skal omfatte mere end at forsamle sig og råbe, men i praksis så har Lømmelpakken åbnet op for, at politiet kan foretage et skøn, og det kan være medvirkende til, at de har frihedsberøvet langt flere, end de tidligere har gjort. Nu må domstolene tage stilling til, hvor meget man skal finde sig i som borger. Det er den eneste måde, vi kan få et autoritativt svar på,« siger Jonas Christoffersen.
Politisk tøven
Marc Jørgensen kan godt undre sig over, at de danske politikere - bortset fra Enhedslisten og de Radikale - ikke har været mere fordømmende over for politiets aktion.
»Vi har mildest talt været overraskede over de politiske udmeldinger. De må bygge på, at politikerne ikke ved, hvad der er foregået og har et helt forkert billede af, hvem der er blevet frihedsberøvet,« siger Marc Jørgensen.
Både S og SF lod hele søndagen til at bakke op om politiets aktion til trods for, at de var imod lømmelpakken. SF's retsordfører Karina Lorentsen forklarer det med, at hun ikke var godt nok orienteret om, hvad der var foregået under politiets aktion søndag.
»Jeg støtter politiet i, at de griber ind, når der bliver kastet med brosten, men vi støtter ikke massetilbageholdelse af uskyldige. Spørgsmålet er så, om man kan klandre politiet for noget, for de har bare udnyttet et redskab, som politikerne har givet dem,« siger Karina Lorentzen, der har bedt om en redegørelse for, om politiet pressede de mere rabiate aktivister, der befandt sig på Højbro Plads ind i den almindelige demonstration.
Socialdemokraternes retsordfører Karen Hækkerup mener, at politiet bare gjorde, at flertallet kunne demonstrere i fred og ro.
»Når det er sagt, så er antallet af tilbageholdte utroligt højt, og det var forkert at lade dem side i timevis på den kolde asfalt, som politiet også har erkendt. Men lømmelpakken er så usikker i sin formulering, at det nu er gået ud over mennesker, der ikke har gjort noget, derfor skal den også afprøves ved domstolene,« siger Karen Hækkerup.
Og justitsminister Brian Mikkelsen har da heller ikke de store betænkeligheder ved, at så mange blev tilbageholdt:
»Hvis man føler, at man helt urimeligt er blevet frihedsberøvet, kan man klage,« siger han til Berlingske Tidende om det store antal, der blev frihedsberøvet.


