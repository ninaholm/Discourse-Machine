Anklage: Politiet videregav lydoptagelser af asylansøgere til afghansk myndighed
Rigspolitiet videregav ifølge Dansk Flygtningehjælp lydfiler om afghanske asylansøgeres identitet til de afghanske myndigheder uden asylansøgernes vidende. Det kan på flere punkter være i strid med loven, vurderer eksperter
 
	Dansk politi overtrådte i forbindelse med afhøringer af en gruppe afghanere med henblik på senere hjemsendelse, formentlig loven på flere punkter, da de ifølge Dansk Flygtningehjælp, der agerede bisiddere ved afhøringerne, bad om lov til at optage samtalerne, men ikke oplyste ansøgerne om, at lydfilerne også ville nå de afghanske myndigheder. Afhøringerne skete bl.a. her på Ellebæk – en lukket institution for asylansøgere.


 
	I marts i år besøgte en afghansk delegation Danmark for i fællesskab med rigspolitiet at verificere en række afviste asylansøgeres identitet med henblik på senere at sende dem tilbage til Afghanistan. Det viser sig nu, at dansk politi i forbindelse med afhøringerne formentlig har overtrådt loven på flere punkter. For ifølge Dansk Flygtningehjælp, der sad med som bisiddere til afhøringerne, bad politiet om lov til at optage samtalerne på en digital diktafon, men på de første to ud af fire dages møder oplyste politiet ikke ansøgerne om, at lydfilerne ikke kun endte hos de danske myndigheder, men også hos de afghanske myndigheder.

	Afhøringerne i marts fandt sted på henholdsvis Ellebæk, en lukket institution for asylansøgere, der er frihedsberøvede, og på politistationen i Hørsholm. Det var bisidderne fra Dansk Flygtningehjælp, der efter to dages afhøringer i Ellebæk opdagede, at lydfilerne var blevet givet videre til de afghanske myndigheder: »Politiet oplyste ansøgerne om, at de ønskede at optage samtalerne for efterfølgende at kunne gå tilbage og sikre sig, at alting var gået, som det skulle, men da vi indså, at informationerne også havnede hos de afghanske myndigheder, bad vi selvfølgelig om, at politiet foreholdte asylansøgerne den viden,« siger Eva Singer, asylchef i Dansk Flygtningehjælp.

	Alvorlig overtrædelse

	Den angiveligt manglende oplysning til asylansøgerne strider mod god forvaltningsskik og er et brud på persondatalovens paragraf 28 om, at man skal oplyses om, hvor persondata ender henne, vurderer professor dr.jur. Søren H. Mørup, der er professor i offentlig ret på Aarhus Universitet.

	»Digital optagelse af en samtale er omfattet af persondataloven, såfremt det er muligt for nogen at genkende, hvem der taler, og det lyder det til, er sagen her. Dermed skal man underrette dem, der bliver optaget, om, hvem der får adgang til optagelserne,« siger Søren H. Mørup.

	Samtidig er oplysningen formentlig også lovpligtig som følge af myndighedernes vejledningspligt, påpeger han. Og endelig er det i strid med god forvaltningsskik, hvis man ikke fortæller en asylansøger, at optagelser af samtaler vil blive videregivet til myndighederne i den stat, vedkommende er flygtet fra, siger Mørup:

	»Persondataloven er ligesom færdselsloven en lov, der overtrædes hyppigt. Men denne overtrædelse er ret alvorlig, fordi man let kan forestille sig, at det kan få alvorlige konsekvenser for disse mennesker.«

	Hos Datatilsynet, der tilser myndigheders omgang med persondataloven, vurderer kommitteret Birgit Kleis også, at der kan være tale om en overtrædelse af persondataloven:

	»Det springer i øjnene, at de ikke har fortalt, hvem der ville modtage lydfilen, og derved heller ikke klart har afdækket, hvad formålet med optagelsen var,« siger Birgit Kleis, der dog understreger, at hun ikke ønsker at sige noget konkluderende om episoden, når ikke hun ligger inde med alle informationer i sagen.

	Sager genåbnes?

	Politiets fremgangsmåde kan have sat asylansøgerne i en problematisk situation, når de skal vende hjem til det land, de er flygtet fra, lyder det fra Jens Vedsted-Hansen, der er professor i jura på Aarhus Universitet.

	Alt afhængig af forholdene i den enkelte sag kan det få den ultimative konsekvens, at de afviste asylansøgeres sager skal genåbnes, vurderer han:

	»Overdragelsen af lydfilerne til de afghanske myndigheder kan forrykke grundlaget for afslaget på asyl – især hvis asylgrundlaget har været ’på vippen’ til at blive godkendt,« siger Jens Vedsted-Hansen.De informationer, som politiet har videreleveret, er udelukkende informationer om personernes identitet, og ifølge Dansk Flygtningehjælps tilstedeværende ved delegationsmøderne handlede samtalerne ikke om asylansøgernes asylmotiver. Men overdragelsen af lydfilerne kan skabe et nyt forfølgelsesgrundlag:

	»På grund af forholdene i Afghanistan kan man nemlig ikke uden videre gå ud fra, at disse optagelser bliver beskyttet mod lækage og anden uberettiget anvendelse,« siger Jens Vedsted-Hansen.

	Den vurdering deler adjunkt i folkeret og menneskerettigheder på Aalborg Universitet Jesper Lindholm.

	»Når man som asylansøger har fået afslag i Flygtningenævnet, er alle forfølgelsesrisici i princippet afvist, og på den baggrund er det også principielt i orden, at hjemlandets myndigheder får ID-oplysninger udleveret med henblik på bl.a. at få tilbagesendt de afviste asylansøgere til deres egentlige hjemstavn. Men hvis politiet efterfølgende udleverer personlige informationer på lydfil om asylansøgerne til de afghanske myndigheder, kan der muligvis opstå nye forfølgelsesproblematikker. Den udbredte korruption og mangel på data- og retssikkerhed i Afghanistan gør nemlig, at man ikke kan afvise, at oplysningerne uretmæssigt videregives, og at asylansøgernes hjemsendelse til Afghanistan derved synliggøres for en bredere kreds i landet,« siger han.

	Jesper Lindholm understreger, at det potentielt kan være tilfældet, selv om lydoptagelserne alene indeholder oplysninger om asylansøgernes identitet:

	»Hvis man bliver identificeret som én, der har været uden for landet, kan det være problematisk, fordi andre tror, man har ressourcer med hjem, som de gerne vil have fingre i, eller at de vil spørge ind til, hvorfor man har søgt asyl i udlandet. Der kan være tale om, at såvel myndighedspersoner som private aktører som eksempelvis Taleban får adgang til oplysningerne, og alt efter omstændighederne er der så risiko for alt fra afpresning til egentlig forfølgelse.«

	Erfaringer fra irakisk delegation

	I 2009 havde Danmark også delegationsbesøg, dengang fra Irak, og det førte til kraftig kritik af politiets indsats, fordi der efterfølgende kom anklager frem om, at den irakiske delegation havde truet en asylansøger med fængsling og genopdragelse i Irak, uden at det danske politi blandede sig.

	»Det var måske derfor, politiet ønskede at optage samtalerne,« vurderer Eva Singer fra Dansk Flygtningehjælp.

	Efter at politiet som følge af Dansk Flygtningehjælps indblanding begyndte at oplyse om, at lydfilerne også endte hos de afghanske myndigheder, sagde flere af asylansøgerne nej til at få optaget deres samtaler, bekræfter flygtningehjælpen, der dog ikke kan fastslå, hvor mange af ansøgerne, der afviste.

	Rigspolitiet har ikke ønsket at udtale sigtil Information om sagen, fordi der er stillet et spørgsmål i Folketinget om politiets brug af digitale optagelser under delegationsmøderne. Politiet vil derfor afvente Justitsministeriets svar.

	 

