Aftalen var klar: Makulering ikke en mulighed
PET ser sig berettiget til at makulere sager af historisk værdi, hvis materialet ikke er indsamlet efter gældende regler. Det strider imod den oprindelige aftale med Rigsarkivet, men det er bekvemt for PET at kunne slette eventuelle ulovligheder, lyder kritikken
Ifølge PET-Kommissionens beretning fra 2009 har PET blandt andet makuleret sagerne på de tidligere statsministre Poul Hartling (V) (tv.) og Anker Jørgensen (S) (im). Til højre i billedet, som er fra 1974, ses daværende radikale partileder Hilmar Baunsgaard


 Politiets Efterretningstjeneste har ifølge sin egen vurdering vide rammer til at slette akter i sit arkiv, også selv om der skulle være tale om oplysninger af historisk værdi. Men et hidtil ikke offentliggjort dokument tyder på, at PET er gået længere, end tjenesten har ret til.
Som det er kommet frem i pressen, har PET siden 1965 som følge af en aftale med Rigsarkivet været forpligtet til at besvare »enkeltakter vedr. personer, der har haft en mere fremtrædende politisk, kulturel, økonomisk eller administrativ position«. En ordning, der også omfatter »andet materiale, der skønnes at have eller at kunne få historisk værdi«.
Men som PET-kommissionen afdækkede i 2009, har PET alligevel gennem årene makuleret indholdet i sagsmapper om en række fremtrædende politiske personer som f.eks. de tre tidligere statsministre Jens Otto Krag, Poul Hartling og Anker Jørgensen samt den tidligere DKP-formand og nuværende erhvervs- og vækstminister Ole Sohn.
Efter de seneste ugers omfattende presseomtale af disse makuleringer har PET nu afleveret en redegørelse til justitsminister Morten Bødskov, og her forsikrer tjenesten uden tøven, at »den løbende sletning og makulering af registreringer m.v. er sket i overensstemmelse med gældende retningslinjer«.
Ikke en forskningsenhed
PET slår indledningsvis i sin redegørelse fast, at tjenestens indsamling af personfølsomme oplysninger »alene sker med henblik på at understøtte PET’s arbejde og således ikke med henblik på andre formål, f.eks. dokumentation eller forskning«.
Det viser sig da også, at PET har fortolket aftalen med Rigsarkivet på en måde, der ikke giver historiske hensyn høj prioritet. Særlig bemærkelsesværdigt er, at PET »efter omstændighederne« foretager en indledende vurdering af historisk interessant materiale. Det indebærer, at tjenesten i hvert enkelt tilfælde vurderer, om en personregistreringssag af historisk værdi »fortsat opfylder gældende registreringsprincipper«. Og hvis det ikke er tilfældet, »f.eks. fordi der er sket en ændring af registreringsprincipperne, vil det efter PET’s opfattelse være berettiget at undlade en overførsel af sagens enkeltakter til historisk arkiv«.
På et direkte spørgsmål har PET bekræftet over for Information, at det at »undlade en overførsel til historisk arkiv« er ensbetydende med makulering.
Med andre ord ser PET sig berettiget til at slette en personsag af historisk værdi, for eksempel hvis registreringen er oprettet på baggrund af en persons lovlige politiske virksomhed, eller fordi vedkommende i sin tid har været på rejse i et af de lande, der hørte under Waszawapagten. En sådan registrering vil nemlig ikke harmonere med de principper, der i dag regulerer PET’s arbejde.
Men spørgsmålet er, om den praksis ligger inden for rammerne af aftalen fra 1965 mellem PET og Rigsarkivet. En aftale, som PET i sin redegørelse forsikrer at have fulgt siden dens indgåelse.
Behov for afklaring
Hidtil har kun et uddrag af aftalen været citeret i det såkaldte Wendler Pedersen-udvalgs betænkning fra februar i år, men Information har nu fået aktindsigt fra Rigsarkivet i det brev til politiinspektør i PET Arne Nielsen, hvor rigsarkivar Johan Hvidtfeldt den 17. december 1965 har gjort rede for aftalen mellem PET og Rigsarkivet.
Ifølge dokumentet er det udtrykkeligt »blevet aftalt mellem politiinspektøren og mig, at følgende arkivalier bevares«, skriver Johan Hvidtfeldt og nævner så blandt andet sagerne om »personer, der har haft en mere fremtrædende politisk, kulturel, økonomisk eller administrativ position«.
Men lige så interessant, som hvad der står i brevet, er, hvad der ikke står. Der står nemlig ikke noget om, at PET kan makulere sager, der er oprettet eller behandlet efter principper, som ikke længere er gældende.
Professor i jura på Aarhus Universitet Jens Vedsted-Hansen, der var medlem af PET-kommissionen og derfor har haft adgang til store mængder dokumenter om tjenestens arbejde, erindrer ikke tidligere at have set brevet om aftalen.
»Men det forekommer mig at vise ret klart, at den praksis, som PET beskriver, afviger fra det, der ifølge brevet er aftalt i 1965. Det er meget vanskeligt at få til at hænge sammen,« siger Jens Vedsted-Hansen, som ikke umiddelbart tør vurdere brevets retlige status.
»Så jeg kan ikke sige med sikkerhed, om PET kan have haft belæg for at gøre, som de har gjort, men så måtte de i hvert fald orientere rigsarkivaren. Under alle omstændigheder mener jeg, det nu må stå klart, at der er behov for afklaring,« siger Jens Vedsted-Hansen og tilføjer:
»PET’s nuværende praksis giver mildt sagt ikke meget plads til historiske hensyn. Man kan bestemt diskutere, hvor langt historiske hensyn egentlig rækker over for hensyn til de registrerede personer. Men der er behov for tydelige retningslinjer, så hensynet til bevaring af historisk materiale ikke kommer til at afhænge af mere eller mindre tilfældige ændringer i den aktuelle registreringspraksis.«
’Noget vrøvl’
Rigsarkivar Asbjørn Hellum oplyser til Information, at han ikke umiddelbart mener, PET har orienteret Rigsarkivet om, at tjenesten skulle have afveget fra 1965-aftalen.
Asbjørn Hellum ser sig ikke på baggrund af PET’s redegørelse i stand til at kunne vurdere, om tjenesten faktisk har holdt sig inden for rammerne af aftalen med Rigsarkivet. Men på spørgsmålet om, hvorvidt PET eksempelvis må slette en personsag, fordi den er oprettet på baggrund af lovlig politisk virksomhed, hvilket altså ikke harmonerer med de gældende principper, svarer rigsarkivaren: »Nej, i sådan et tilfælde mener jeg, sagen bør overføres til historisk arkiv.«
Historiker med speciale i efterretningsvirksomhed Peer Henrik Hansen, der er museumsinspektør på Koldkrigsmuseum Langelandsfort, er mindre diplomatisk. Han udtaler, at »alt nu tyder på, det er noget vrøvl, når PET siger, de har holdt sig til aftalen.«
»At der sker en ændring i PET’s registreringsprincipper, kan aldrig nogensinde anvendes som et argument for, hvad der er historisk vigtigt, og hvad der er historisk ubetydeligt. Historiske beslutninger, hændelser og begivenheder ændrer ikke deres samfundsmæssige betydning, blot fordi PET laver ændringer i deres arbejdsmetoder, så derfor er det jo en næsten skræmmende fortolkning af teksten, som PET her lægger for dagen,« siger Peer Henrik Hansen.
Tidligere folketingsmedlem Preben Wilhjelm, der er forfatter til bogen Demokratiets vogtere – 50 års bestræbelser på kontrol med efterretningstjenesten, er enig og peger desuden på, at sager, der ikke opfylder gældende principper, måske heller ikke levede op til de daværende principper, dengang de blev oprettet.
»Det forekommer lidt for bekvemt,« siger han med henvisning til, at PET således vil kunne fjerne sporene efter eventuelle ulovligheder begået af tjenesten selv.
Hjælp fra Enhedslisten
Ifølge PET’s redegørelse til justitsminister Morten Bødskov ser tjenesten sig også på andre måder berettiget til at slette sager af historisk værdi, selv om det ikke umiddelbart stemmer overens med aftalen fra 1965.
I 1996, samme år som personsagen om Anker Jørgensen blev makuleret, udstedte daværende PET-chef Birgitte Stampe ifølge redegørelsen en instruks om makulering, hvorefter »de underliggende fysiske sagsakter« i en personregistrering, der slettes efter 10 år, skal makuleres, »medmindre sagsakterne undtagelsesvist skønnes at være af særlig historisk interesse.« Ordene »undtagelsesvist« og »særlig« er altså blevet tilføjet, og på den måde bliver mængden af det materiale, der af historiske grunde bør bevares for eftertiden, begrænset.
Desuden kan alle akterne i en personsag ifølge PET slettes, hvis sagen består af offentligt tilgængelige oplysninger f.eks. i form af avisudklip.
Alt i alt er Peer Henrik Hansen forbløffet over tjenestens fortolkning af princippet om at bevare materiale af historisk værdi.
»Man får nærmest indtryk af, at PET selv har kunne bestemme grundlaget for makuleringerne. Det håber jeg virkelig ikke er tilfældet,« siger historikeren.
Som Information tidligere har beskrevet, førte sidste uges hasteforespørgselsdebat i Folketinget om PET’s makuleringer til, at regeringen og Enhedslisten fandt sammen om at iværksætte en udredning – men udtrykkeligt kun på skriftligt grundlag – af sletningerne i PET-arkivet fra 1989 til 1998.
Oppositionen ønskede en egentlig undersøgelse med mulighed for at udspørge dem, der har udført makuleringerne eller givet ordre til dem, men det projekt strandede, da EL valgte at tage justitsminister Morten Bødskovs parti.
PET har ikke ønsket at kommentere sagen over for Information, men henviser til sin redegørelse.
,

