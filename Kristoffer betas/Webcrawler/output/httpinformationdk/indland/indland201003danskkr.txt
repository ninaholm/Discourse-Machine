Dansk kritik af Israel
Udenrigsminister Lene Espersen (K) mener, at de israelske planer om  at opføre 1.600 nye boliger i Østjerusalem bringer freds-forhandlinger i fare


 Den danske udenrigsminister, Lene Espersen (K), slutter op om de massive fordømmelser af Israels planer om at bygge nye bosættelser i det arabiskdominerede Østjerusalem.
Hun siger, at den israelske godkendelse af planer om 1.600 nye boliger i en bosættelse i Østjerusalem lige præcis er en handling, der bringer de netop genoptagne fredsforhandlinger i fare.
»Det er det forkerte signal på det forkerte tidspunkt. Det må vi tage afstand fra, og jeg er helt enig i de reaktioner, der er kommet fra USA og FN. EU's og Danmarks holdning til bosættelser er klar: De er ulovlige i henhold til den internationale folkeret og de udgør en forhindring for fred,« siger Lene Espersen i en pressemeddelelse.
Bred fordømmelse
EU's udenrigsminister Catherine Ashton og FN's generalsekretær, Ban ki-Moon, tilslutter sig USA's holdning, der går på, at Israels planer om nye bosættelser er en rigtig dårlig idé.
»Bosættelser er ulovlige og strider mod folkeretten. De strider også mod Israels del af fredsplanen i området og forværrer håbet for at opnå en varig fredsproces,« citerer en FN-talsmand Ban ki-Moon for at sige.
Fordømmelsen fra FN kommer samtidig med, at USA's vicepræsident Joe Biden kort forinden langede ud efter de israelske byggeplaner.
»Jeg fordømmer den israelske regerings beslutning om at opføre nye huse. Indholdet og timingen af planernes offentliggørelse, nu da vi har indledt nye forhandlinger, er præcis den type skridt, der underminerer den tillid, som vi har behov for,« sagde Biden.

