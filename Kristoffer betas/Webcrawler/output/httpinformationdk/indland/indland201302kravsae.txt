Krav om særlig boligstøtte til udsatte unge
Rådet for Socialt Udsatte og Københavns Kommune foreslår som et led i den forestående kontanthjælpsreform en særlig boligstøtte til unge, der fastholdes i hjemløshed på grund af ungeydelsen


 Mens regeringspartierne i disse uger forsøger at nå til enighed om et udspil til en kontanthjælpsreform, appellerer Rådet for Socialt Udsatte om, at reformen kommer til at tilgodese det stigende antal hjemløse unge.
Ifølge rådet er gruppen af unge hjemløse vokset de senere år, fordi der mangler boliger, som kan betales på den såkaldte ungeydelse, der typisk kun udgør lidt over halvdelen af en almindelig kontanthjælp. Derfor foreslår formand Jann Sjursen en akutindsats over for de unge, hvori der blandt andet kan indgå et særligt boligtillæg, hvis det ikke lykkes kommunen at anvise de udsatte unge til en bolig, der er billig nok.
»Vores principielle synspunkt er, at man slet ikke burde have ungeydelsen. Så når vi kommer med det her forslag, skyldes det selvfølgelig den manglende politiske opbakning til at afskaffe ungeydelsen,« siger Jann Sjursen, formand for Rådet for Socialt Udsatte.
Især i København er problemet omfattende på grund af stigende huslejepriser i de almene boligforeninger.
Hellere lappeløsning
Derfor har Socialforvaltningen i Københavns Kommune gentagne gange skrevet til Social- og Integrationsministeriet og opfordret dem til en hurtig løsning.
Socialborgmester Mikkel Warming (Ø) så også gerne en indsats med boligtillæg til de unge.
»Det er ganske vist en lappeløsning, der kompenserer for den urimelige ungeydelse. Men hellere en lappeløsning end ingen løsning,« siger Mikkel Warming (Ø).
Ingen af regeringspartierne har nogen intentioner om at ændre på ungeydelsen. Tværtimod diskuteres det, om ydelsen skal gælde helt op til 30 år. Men bolig- og kontanthjælpsordfører for SF, Sanne Rubinke, er åben over for forslaget om boligtillæg til de særligt udsatte unge kontanthjælpsmodtagere.
»Vi kan se, at der er nogle uheldige unge mennesker, der kommer i klemme, når de ikke kan finde en billig bolig. Det er jo en dårlig start på voksenlivet at være boligløs. Så det er absolut værd at overveje,« siger Sanne Rubinke (SF).
Socialminister Karen Hækkerup har ikke forholdt sig til det konkrete forslag om boligstøtte, men skriver i en mail til Dagbladet Information:
»Jeg er helt enig i, at der skal fokus på den stigende gruppe af unge hjemløse. Det er komplekse problemer, som vi ikke løser ved at give højere ydelser, men ved at sætte ind på alle områder«.
Hun peger i stedet på etablering af startboliger og gældsrådgivning som mulige løsninger.

