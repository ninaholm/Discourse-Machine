SF's kamp om København spidser til
Bo Asmus Kjeldgaard retter sit første alvorlige angreb mod Anne Baastrup i SF's kamp om København. Samtidig tager folk tæt på Villy Søvndal efter alt at dømme parti for udfordreren


 "Fedtspil". "For meget spin og taktik". Med nogle usædvanligt skarpe vendinger går Bo Asmus Kjeldgaard nu til angreb på Anne Baastrup i kampen om at blive leder af SF på Københavns Rådhus.
I en pressemeddelelse kritiserer Kjeldgaard Baastrup for at tale 'stadigt mindre om konkret politik'. 
"Jeg har gjort meget ud af at konkretisere, hvad det er, jeg vil - for eksempel 10 kroners busbilletter, bilfri brogader og en tolærerordning i folkeskolen. Jeg vil godt vide, hvad det er, Anne Baastrup er utilfreds med - for jeg har kun hørt, at hun er enig i det hele", siger Bo Asmus Kjeldgaard.
Anne Baastrup vil ikke kommentere udmeldingen. 
"Det må han selv redde sig ud af. Mit liv er for kort til at kommentere på den slags", siger hun.
Begge kandidater udtrykker håb om at komme til at tale politisk substans, når opløbet for alvor går i gang på en række debatmøder rundt omkring i københavnske vælgerforeninger. Men en underliggende dagsorden handler om, hvem af de to kandidater, der vil være bedst til at høste af den massive vælgertilslutning, som SF i øjeblikket tegner til at få til kommunalvalget næste år.
Borgen vælger Baastrup
En analyse i dele af partiet lyder, at Anne Baastrup med sin kendthed og mangeårige Christiansborg-erfaring kan sikre en høj profil og langt tættere samarbejde med partifællerne på Christiansborg. 
Og hos SF København har man ifølge Informations oplysninger da også en oplevelse af, at partiapparatet tæt på SF-ledelsen arbejder til fordel for Baastrups kandidatur - på trods af, at Kjeldgaard har opbakning fra syv ud af ni lokalformænd. 
Flere af SF's medarbejdere på Christiansborg har erklæret sig som 'fans' af Anne Baastrup på hendes Facebook-side. Den mest prominente er partiets pressechef Claus Perregaard, der er Villy Søvndals nærmeste medarbejder. Den støtte skal man dog ikke lægge noget dybere i, siger han.
"Jeg har siddet på kontor med Anne Baastrup i flere år, og hun har været en stor del af min politiske opdragelse. Men det betyder ikke, at jeg arbejder for hende. Det har jeg slet ingen fritid til", siger Claus Perregaard.
Mens hele fem ud af syv medlemmer af SF's gruppe på rådhuset har erklæret deres støtte til Anne Baastrup, har SF's folketingsmedlemmer holdt noget lavere profil.
Kun Anne Grete Holmsgaard og Astrid Krag har åbent bekendt kulør: Astrid Krag som medunderskriver på en støtteerklæring fra '100 københavnske kvinder' til fordel for Anne Baastrup og Anne Grete Holmsgaard som officiel anbefaler af Bo Asmus Kjeldgaard.
"Han er erfaren, og det er en stor opgave at sikre, at vi bliver meget større i København. Det er en krævende opgave med Ritt Bjerregaard som overborgmester. Bo Asmus Kjeldgaard er ikke så synlig i pressen, men han har opnået mange vigtige resultater," siger Holmsgaard. 
Afstemningen blandt de københavnske SF'ere slutter torsdag den 15. maj og offentliggøres den 21. Kandidaterne indledte i går en sidste runde af debatmøder, som afsluttes onsdag i næste uge.


