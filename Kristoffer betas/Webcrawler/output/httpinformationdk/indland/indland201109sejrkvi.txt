En sejr for kvinderne
Hun blev kaldt 'dronningen' og betegner sig selv som feminist. Valgsejren til Helle Thorning-Schmidt er en milepæl i dansk kvindekamp - men også på det konkrete plan forventes det at få betydning for ligestillingen


 96 år skulle der gå, fra danske kvinder fik stemmeret, til en af dem blev valgt ind i Statsministeriet. Gårsdagens valg af Helle Thorning-Schmidt anses for at være betydeligt for ligestillingen – ikke mindst på det symbolske plan:
»Det er en milepæl at få en kvindelig statsminister. Et vigtigt skridt svarende til dengang, kvinder fik stemmeret,« siger kønsforsker ved Aalborg Universitet, Anette Borchorst.
Også Thorning-Schmidts tidligere mentor, forhenværende minister og overborgmester i København, Ritt Bjerregaard, som flere gange har været ude med riven efter S-formanden, betegner valget af Danmarks første kvindelige statsminister som helt afgørende for at få understreget, at posten lige så godt kan bestrides af en kvinde som af en mand.
»Det er det endelige bevis på, at alle job kan bestrides af begge køn,« siger hun.
Rød vigtigere end køn
Når der alligevel er forventninger om, at landet også på det politiske plan kan forvente flere ligestillingsinitiativer, skyldes det snarere farven på den nye regering end kønnet på statsministeren. Emnet har traditionelt stået højere på dagsordenen hos de røde partier.
Helle Thorning-Schmidt, der i gymnasiet fik tilnavnet 'dronningen', har dog betegnet sig selv som feminist og erklæret sin opmærksomhed på at bane vej for sine medsøstre.
»Jeg forsøger i min dagligdag at tænke søsterligt. Jo mere magt og indflydelse jeg selv får, desto mere hviler den pligt på mig,« sagde hun i et interview med Information på Kvindernes Internationale Kampdag i 2007.
Og med afsæt i det ligestillingsudspil, som S og SF lancerede i januar, kan fædre se frem til tre måneders øremærket barselsorlov, Folketinget til et helt nyt Ligestillingsudvalg og virksomhederne til krav om bedre kønsopdelt lønstatistik.
Men der er også grænser for, hvor feministisk den nye statsminister reelt vil turde være. Undervejs i valgkampen har Helle Thorning-Schmidt trukket i land på sin egen ligestillingspolitik. Sandsynligvis af frygt for at skræmme vælgere og erhvervsliv lod hun via gruppens næstformand Mette Frederiksen forstå, at truslen om at lovgive om kvoter i danske bestyrelser nok alligevel ikke bliver til noget.
Ifølge Informations oplysninger har der været en vis utilfredshed internt i partiet med, at man f.eks. i forhold til uligelønnen mellem mænd og kvinder ikke har gjort noget mere konkret for at rette op på skævheden, men nøjes med at efterlyse bedre statistik over miseren. Men vurderingen i partiledelsen synes at være, at man skal fare med lempe Danmark er trods alt mere liberalt end Sverige og Norge, som for længst har indført kvindekvoter.
Kvinderegeringen
Den første demokratisk valgte kvindelige præsident var den islandske Vigdís Finnbogadóttir, som kom til magten i 1980. Året efter sejrede Gro Harlem Brundtland i Norge. Island markerede sig igen i 2009, da landet fik sin første kvindelige statsminister, Jóhanna Sigurdardóttir, som er erklæret lesbisk.
Det tværnordiske kundskabscenter for kønsforskning og ligestilling, NIKK, følger ligestillingsudviklingen i de nordiske lande tæt.
Baseret på erfaringerne fra Norge kan det ifølge kontorchef Mona Larsen-Asp få en mærkbar betydning, når statsministeren er en kvinde. Hun henviser til, at Gro Harlem Brundtland ved nedsættelsen af sin regering nummer to i 1986 sikrede, at otte ud af 18 ministre var kvinder:
»Det var historisk. Regeringen blev kaldt kvinderegeringen og var den første, hvor kvinderne udgjorde over 40 procent,« siger hun.
»Det førte til et helt nyt syn på, hvilke kriterier en regering skal leve op til. I dag er det en politisk umulighed at danne en regering med bare to eller tre kvinder,« siger Mona Larsen-Arp, som er helt enig i den vigtige symboleffekt, en kvindelig statsminister har.
»Det har stor effekt i forhold til kvinderne i det pågældende land. De kan se, at man som kvinde kan nå helt til tops.«
Ingen kvinder
Værd at bemærke er det, at Storbritanniens første kvindelige premierminister, den konservative Margaret Thatcher, i modsætning til den røde Gro Harlem Brundtland ikke udnævnte én eneste anden kvindelig minister, da hun fik magten i 1979.
Et faktum, der bekræfter tesen om, at det er partitilhørsforhold snarere end køn, der tegner et lands ligestillingspolitik.
Når Helle Thorning-Schmidt om kort tid præsenterer sin første regering, vil der være gjort tydelig plads til kvinderne. S-formanden har i bogen Den første sagt, at hun ikke kan forestille sig en regering 'uden reel ligestilling'.
»Jeg forventer, at Helle Thorning-Schmidt kommer op tæt på 50 procent,« siger Anette Borchorst, der ligesom Ritt Bjerregaard ikke spår, at Thorning vil gøre et stort nummer ud af balancen. Hun er nemlig ikke kendt for at spille 'kønskortet', og heller ikke Thornings parti har brugt hverken hendes kvindelighed eller ligestillingsspørgsmålet i valgkampen.
Og det beklager Kvinfo-direktør Elisabeth Møller Jensen:
»Man kunne have lanceret f.eks. øremærket barsel langt mere offensivt, men det har været meget vagt. Socialdemokraterne har heller ikke ønsket eller turdet sælge Thorning på, at hun var den første kvinde,« siger hun og betoner, at Danmark med det historiske valg af en kvindelig statsminister 'kommer ind i den nordiske liga'.
»Det betyder meget som inspiration og forbillede. Kvindelige politikere er frontkæmpere for andre kvinder i samfundet. De bryder nyt land ikke bare for det politiske arbejde, men også for kvinder på bestyrelsesgangene og i toppen af universitetsverdenen, hvor Danmark halter bagefter,« siger Elisabeth Møller Jensen.
Diskret i stiletter
I det hele taget formår den nye statsminister på en og samme gang at optræde særdeles kvindeligt i spadseredragt og meget høje hæle Thorning-Schmidt bedyrede selv i valgkampen 2007, at hun sov med stiletterne på og på den anden at klæde sig så diskret, at tøjet ikke vækker opmærksomhed. Og det er klogt, konstaterer Ritt Bjerregaard:
»Vi kvinder – selv om det hjælper, når man bliver ældre – bliver konsekvent bedømt på vores udseende og på, hvordan vi går klædt. Det har hun bestemt sig for ikke at ville bruge tid på.«
Får vi en politik med mere fokus på ligestilling?
»Ja. Det er ikke noget, hun vil gå ud med med store fanfarer, men hun vil være bevidst om det,« lyder Bjerregaards bud.
Men set fra Bjerregaards perspektiv er det helt specielle ved Danmarks kommende statsminister hendes internationale baggrund.
»Hun er uddannet og har arbejdet i Bruxelles og er gift med en englænder. Det er første gang, vi får en, der ved noget om, hvad det vil sige at repræsentere landet. Der tror jeg, at vi godt kan blive lidt stolte af hende både som politiker og som kvinde,« siger Ritt Bjerregaard.
Enlig mor?
Historien om, at Thorning-Schmidt på det nærmeste er enlig mor, idet hendes mand rejser meget, vil givetvis få endnu en tur i trykken, forudser Ritt Bjerregaard.
»Hun har en mand, der har sit eget liv og sin egen karriere, og som ikke bare står ved siden af hende, når nogle synes, han bør det. Det skal danskerne vænne sig til. Men heldigvis virker Thorning stærk,« siger hun.
Sluttelig maner Mona Larsen-Arp til besindighed i kravene til kvinden i spidsen for Danmark:
»Helle Thorning-Schmidt skal være den statsminister, hun vil være. Man kan ikke stille specielle krav til hende, bare fordi hun er kvinde.«

