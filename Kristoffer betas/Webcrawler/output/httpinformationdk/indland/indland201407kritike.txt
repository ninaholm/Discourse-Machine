Kritikere: Ny vejledning forringer asylbørns retsstilling
Socialministeriets seneste vejledning til serviceloven kan ifølge kritikere ændre beskyttelsen af børn for flygtningeforældre uden lovlig opholdstilladelse. Børnerådet mener, at vejledningen kan være i strid med Børnekonventionen, men det afviser Socialministeriet
Flere organisationer som Børnerådet, Red Barnet og Dansk Flygtningehjælp er bekymrede for, at beskyttelsen af afviste asylbørn er blevet ringere i en ny vejledning til serviceloven fra Socialministeriet, fordi de afviste asylbørn ikke har såkaldt lovligt ophold. Det gælder bl.a. en enlig indisk mor med sine to børn, som Information tidligere har omtalt. Familien har boet i asylcenter Kongelunden på Amager siden 2006, og sønnen har aldrig boet andre steder.


 En ny vejledning til serviceloven om særlig støtte til børn, unge og deres familier er blevet mødt med kritik fra flere organisationer, der arbejder for børns interesser. Ifølge kritikerne er afsnittene om asylbørn forringet i den vejledning, som i januar efter en høring blev udsendt af Social-, Børne- og Integrationsministeriet, i forhold til vejledningen fra 2011.
Ifølge Børnerådets høringssvar kan den nye tekst om asylbørn i vejledningen »risikere at bringe Danmark på kant med FN’s Børnekonvention«. Red Barnet taler om »en forringelse« af asylbørnenes vilkår, mens Børnesagens Fællesråd har foreslået, at teksten i den nye vejledning på dette punkt »ændres tilbage« til teksten fra 2011. Dansk Flygtningehjælp er »helt klart bekymrede«, og Institut for Menneskerettigheder peger på »flere uklare punkter« om asylbørn i den nye vejledning.
Souschef i ministeriet Dan Holmgreen afviser kritikken og kalder den for »en misforståelse«.
Garantien, der forsvandt
Ifølge lovgivningen hører børn og unge, der opholder sig i Danmark som asylansøgere eller er uden lovligt opholdsgrundlag (f.eks. hvis deres forældre har fået afslag på opholdstilladelse) under udlændingeloven og ikke under serviceloven.
Men hvor det i vejledningen fra 2011 blev slået fast, at »servicelovens regler om støtte til børn og unge finder anvendelse på ethvert barn, der har ophold i Danmark«, og at »servicelovens bestemmelser (…) stadig finder anvendelse på disse børn og unge«, er denne formulering ændret i den nye vejledning.
Væk er garantien for, at serviceloven gælder for ethvert barn uanset opholdets karakter. Nu hedder det indledningsvist, at »som udgangspunkt« har alene personer »med lovligt ophold her i landet« ret til hjælp efter serviceloven.
Ifølge kritikerne ændrer den nye vejledning tilsvarende på rollefordelingen i forhold til, hvem der fremover har ansvaret for at indberette og sørge for hjælp til særligt udsatte børn, hvis de ikke har lovligt ophold. Børnerådet stiller sig i deres høringssvar »uforstående« over for denne ændring. »Det er et velkendt faktum, at der befinder sig børn og unge i Danmark, der ikke har lovligt ophold,« og disse børn »vil med den foreslåede ændring risikere at få svækket deres retsstilling betydeligt og samtidig miste adgangen til den beskyttelse, serviceloven giver borgerne i Danmark.«
Længere vej til hjælp?
Dansk Flygtningehjælp peger netop på den ændrede rollefordeling som et »bekymringspunkt«, som organisationen skriver i et internt notat om vejledningen.
Hvor det i 2011 var kommunerne, der havde »kompetencen til at afgøre, hvilke foranstaltninger der skal iværksættes« over for f.eks. udsatte børn, mens Udlændingestyrelsen skulle afholde udgifterne, er det ændret i den nye vejledning til, at de sociale foranstaltninger skal godkendes og ikke bare betales af Udlændingestyrelsen.
»Vi bliver kontaktet af asylcentrene, der har indstillet en eller anden foranstaltning til et barn, og deres oplevelse er, at Udlændingestyrelsen stiller flere spørgsmål, så processen er i hvert fald blevet længere,« siger asylchef Eva Singer fra Dansk Flygtningehjælp og fortsætter:
»Vi har forudset, at der kan være børn, der ikke får den nødvendige støtte, men vi har ikke tilstrækkelig viden om, hvad den ny vejledning har betydet.«
Hvor Udlændingestyrelsen tidligere i samarbejde med asylcentrene havde »ansvaret for at sikre, at kommunerne underrettes om asylansøgerbørn, der har et særligt behov for støtte«, er det i den nye vejledning ændret til, at udlændingemyndighederne kan vurdere, om et barns problemer er så store, at de ikke kan håndteres i regi af asylcentrene, og hvis det er tilfældet, har udlændingemyndighederne mulighed for at kontakte kommunerne. Herefter skal kommunerne så iværksætte de foranstaltninger, som serviceloven foreskriver.
Jurist i Institut for Menneskerettigheder Lucienne Jørgensen, vurderer, at »det isoleret set ikke fremgår tydeligt, hvad myndighedernes ansvar er, og det kan derfor undre, at ordlyden er ændret.«
Tilsvarende mener hun ikke, at den ny vejledning er tilstrækkelig klar i forhold til, at udlændingestyrelsen skal »godkende« særlige foranstaltninger ud over at betale for udgifterne.
»Betyder det at godkende i forhold til, om foranstatningerne, som kommunen har skønnet nødvendige, skal sættes i værk eller ej, eller betyder det alene en godkendelse af udgifterne? Hvis hensigten med en ny formulering af dette punkt i vejledningen har været at skabe større klarhed, så er det ikke fuldt ud lykkedes,« siger Lucienne Jørgensen.
’Kan’ bør ændres til ’skal’
Set fra asylbørnenes perspektiv tegner der sig et forringet billede, mener Dansk Flygtningehjælp: Hvor de socialfaglige myndigheder tidligere havde en pligt til at yde hjælp, kan de udlændingefaglige myndigheder nu vurdere, om det er problemer, som kan klares inden for rammerne af udlændingeloven.
Servicelovens foranstaltninger som f.eks. børnefaglige undersøgelser, støtte i hjemmet eller anbringelse gælder altså først for asylbørn, når og hvis udlændingemyndighederne finder det relevant at bede kommunen om hjælp.
Ifølge Børnerådets høringssvar vil det føre til, at vejen til hjælp bliver længere »gennem systemet, da barnet skal igennem et ekstra led i sagsbehandlingen hos udlændingemyndighederne, før kommunen bliver involveret«. Derfor foreslår Børnerådet, at formuleringen om, at udlændingemyndigheden »har mulighed« for at kontakte kommunen, ændres til, at udlændingemyndighederne »skal« kontakte kommunen.
Det vil ifølge Børnerådet formindske risikoen for fejl og sikre, at kommunernes specialiserede viden kommer børnene til gode.
Det samme forslag kommer også fra Institut for Menneskerettigheder. Red Barnet er enig og finder det tilmed uklart, »ud fra hvilke principper Udlændingestyrelsen egenhændigt skal vurdere, om børn har behov for yderligere indsatser og foranstaltninger og dermed sikre børnenes rettigheder«, når den børnefaglige kompetence og erfaring jo fortsat ligger hos kommunerne.
Ministeriet: Bare rolig
Dan Holmgreen, souschef i Socialministeriets Kontor for Udsatte Børn, afviser, at der er grund til bekymring. Den ny vejledning er ikke udtryk for en ændring af retstilstanden, men derimod et ønske om at klargøre teksten, som tidligere ikke har været præcis nok:
»Vejledningen siger ikke noget om niveauet for ydelser, men derimod om en ansvarsdeling, som ikke var så klart præciseret i den tidligere tekst.«
»Vi er forpligtet til at overholde Børnekonventionen, men en ansvarsdeling mellem myndigheder har ingen betydning for, om vi lever op til konventionen eller ej,« fortsætter Dan Holmgreen og tilføjer:
»Udsatte børn og unge får den samme hjælp med den nye vejledning.«
Ifølge en mail fra Udlændingestyrelsen har styrelsens Forsørgelseskontor foreløbig ikke ændret praksis, og styrelsen er ifølge eget udsagn heller ikke på vej med en praksisændring eller stramning som følge af den ændrede vejledning. Relevante tiltag iværksættes ifølge Udlændingestyrelsen svarende til niveauet for danske børn.
Medarbejderne i Forsørgelseskontoret arbejder således fortsat efter retningslinjer, som styrelsen udsendte i december 2010 om iværksættelse af sociale foranstaltninger i forhold til asylansøgere. Her slås det bl.a. fast, at »kommunerne har pligt til at føre tilsyn med asylansøgerbørn/unge, der bor på et asylcenter i kommunen«, hvorefter det bemærkes, at »asylansøgere og udlændinge med ulovligt ophold i Danmark er ikke på samme måde som herboende personer berettiget til at opnå ydelser« efter serviceloven, sundhedsloven og folkeskoleloven.
I en mail til Information uddyber styrelsen betydningen, nemlig at »der indgår de samme hensyn som for børn, der har opholdstilladelse her i landet, men ved valget af tiltag skal der tages hensyn til, at de er i en anden livssituation, fordi de måske kun er her i landet midlertidigt, og tiltagene derfor skal have et fremadrettet perspektiv, der omfatter hele familien.«
I retningslinjerne fra 2010 understreges det også, at »alle sociale forstaltninger, der iværksættes« skal »være afpasset den midlertidige status, personen har som (afvist) asylansøger i Danmark«, og ifølge retningslinjerne har styrelsen og »indkvarteringsoperatørerne« ansvaret for »at sikre, at kommunerne underrettes om asylansøgere« med »væsentligt behov for at få iværksat sociale foranstaltninger«.
De »sociale foranstaltninger« må dog først bringes i anvendelse, »når alle eksisterende muligheder inden for indkvarteringssystemet er udtømt«, og »det skal altid sikres«, at der anlægges økonomiske betragtninger som f.eks.:
»Hvilke alternativer er der, og hvad koster de? Er den dyreste løsning nødvendigvis den bedste – også i lyset af, at barnet eventuelt skal vende tilbage til hjemlandet sammen med sin familie.«

