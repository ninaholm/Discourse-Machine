Embedsmænds fagforeninger tager afstand fra Rønn
Integrationsministeren skubber embedsmændene foran sig i sagen om statsløses ret til dansk statsborgerskab, mener embedsmændenes fagforeninger. Uanset hvad der er foregået, er det hendes fulde ansvar, siger de


 »Kortslutning« og »skyklapper« er nogle af de ord, integrationsminister Birthe Rønn Hornbech (V) har brugt om embedsmændene i ministeriets Indfødsretskontor. Hun påtager sig det fulde ansvar for, at der er sket fejlbehandling af statsløses konventionssikrede ret til dansk statsborgerskab, men samtidig siger hun, at embedsværket har administreret i »strid med mine direktiver og min grundopfattelse, nemlig at konventioner skal holdes«.
Det er klart ansvarsforflygtigelse, mener Akademikernes Centralorganisation.
»Ligegyldigt hvad der er foregået på det kontor, så er det under hendes ansvar,« siger formand Erik Jylling.
»Ministeren må tage affære, og lade være med at skubbe embedsmændene foran sig med undskyldninger, som at embedsmændene ikke har adlydt ordre,« siger han.
Samme budskab lyder fra DJØF, der organiserer en stor del af embedsmændene i staten.
»Ministeren er ansvarlig for arbejdet i ministeriet. Hvis ministeren mener, der har været fejl og mangler i det arbejde, embedsmændene har udført, må hun tage affære og sørge for, at sagsbehandlingen bliver ændret, så fejlene stopper,« siger Per Hansen, der er formand for de offentlige chefer i DJØF.
Retsligt ansvar
Det er langt fra første gang, at ministre pointerer, at det er embedsmændene, der har begået fejl, især når der er tale om større sager, siger professor i offentlig forvaltning Jørgen Grønnegård Christensen, Aarhus Universitet.
»Det kan godt tolkes som at tørre ansvaret af på embedsmændene. Det er kun undtagelsesvis, at ministeren tager skraldet udadtil og pointerer fejlene indadtil,« siger han.
Hidtil har Birthe Rønn Hornbech ikke kunnet svare på, hvornår hun selv blev klar over, at unge statsløse, som er født i Danmark, i årevis er blevet nægtet dansk statsborgerskab i strid med en FN-konvention for statsløse. Hun erindrer det ikke præcis, har hun sagt.
Hun har heller ikke villet svare på, hvad ministeriets egne interne undersøgelse har afdækket om sagen.
Men ministeren har beviseligt kendt til fejlbehandlingen siden januar 2010, hvor hun orienterede indfødsretsudvalget. Alligevel valgte ministeriet først at oplyse de statsløse om deres rettigheder, da Information tog sagen op i januar i år. I sidste instans har ministeren både det parlamentariske og det retslige ansvar for at rette op på fejlbehandlingen, fastslår professor i statskundskab Tim Knudsen, Københavns Universitet.
»Hun har også ansvaret for at forklare Folketinget, hvad der er gået galt, og hvor længe det har stået på - også før hendes tid. Det er dog helt afhængig af flertalsforholdene i Folketinget, hvor meget reelt indhold der er i det. Hvis et flertal ikke presser hende, så er den ikke meget længere,« siger han.
Politisk pres
Sagen kan dog også få konsekvenser for enkelte embedsmænd. De befinder sig ofte under et stort politisk pres for at forvalte på en bestemt måde, ligesom det kan være svært at sige fra på grund af loyalitet over for ministeren, påpeger Dansk Magisterforening, som også organiserer en del af de statsligt ansatte.
»Det her er et miljø, der begynder at påvirke folk til at ændre holdninger til, hvordan man tolker sagerne. Men der er en ytringsfrihed, man som embedsmand skal benytte sig af - det er på den måde, at tamilsager bliver undgået,« siger forhandlingschef Jon Finsen. Per Hansen fra DJØF maner dog til ro, indtil Birthe Rønn Hornbech redegør nærmere for forløbet.
»Hvis der skal placeres ansvar på enkelte embedsmænd, har vi et system til at håndtere den slags. Men der er vi slet ikke endnu, og vi kan ikke begynde at gisne om, hvad der måske er foregået, og hvem der måske ikke har udført deres job korrekt. Og hvad konsekvenserne i givet fald skal være,« siger han.

