Medierne vinkler negativt på islam
Danske medier er langt mere kritiske over for muslimer end mediernei andre ikke-muslimske lande, lyder det i en ny rapport fra World Economic Forum, der i disse dage mødes i Davos


 I disse dage mødes store dele af den økonomiske og politiske elite i den schweiziske by Davos. Anledningen er det årlige topmøde i Word Economic Forum - en privat organisation, der ledes af stifteren Klaus Schwab, men også en organisation, der gennem årene er kommet til at diskutere meget andet end økonomi. I år handler det blandt andet om klimakrisen - men ikke mindst om relationen mellem Vesten og den muslimske verden.
"Det er alarmerende få, der tror på dialogen," sagde Schwab, da han forleden introducerede en stor rapport om forholdet mellem Vesten og den islamiske verden.
"På nær Bangladesh og Pakistan tror flertallet i alle de undersøgte lande, at forholdet mellem Vesten og islam bliver dårligere," skriver Schwab i introduktionen.
Medierne spiller måske en rolle her. I hvert fald vinkler medierne ifølge rapporten negativt på udenrigsstoffet: Cirka 40 procent af de danske mediers historier om islam er negative, cirka 60 procent er neutrale - og nærmest ingen historier i de danske medier giver et direkte positivt billede af relationen mellem Vesten og den muslimske verden. Det gør Danmark til det mest kritiske af de 12 ikke-muslimske lande, der er blevet undersøgt. 
Det mest kritiske blandt de muslimske lande er Palæstina, hvor mere end 60 procent af historierne om relationen mellem Vesten og islam er negative. Det mest polariserede land i undersøgelsen er Iran, hvor færrest historier bedømmes som neutrale: Blot 30 procent. Omvendt er Iran også det land med fleste positive historier om relationen til Vesten.
I hvert af de 24 lande, hvor undersøgelsen er blevet gennemført, har rapporten gennemgået dækningen i 15 uger for tre tv-stationer, tre omnibusaviser og en erhvervsavis. I Danmark drejer det sig om to udgaver af TV-avisen, TV 2 Nyhederne, Jyllands-Posten, Politiken, Ekstra Bladet og Børsen. Undersøgelsen blev gennemført i 2007 - og flere gange nævnes den danske karikatur-krise som en del af forklaringen på den negative vinkling.
Handler om identitet
Den amerikanske islam-forsker John L. Esposito nedtoner den religiøse konflikt og udlægger tallene politisk. I Vesten handler det mindst lige så meget om identitet som om religion, og i den muslimske verden om utilfredshed med de lokale regimer:
"At appellere til religionen (som al-Qaeda) eller at rakke den ned (som de danske karikaturer) er blevet en måde at udtrykke eller legitimere sin utilfredshed på," skriver han i rapporten og fortsætter: "Trusler mod den nationale identitet og sikkerhed i Vesten og den politiske utilfredshed i den muslimske verden er de primære årsager til konflikten."
Det er første gang, undersøgelsen gennemgøres, men den vil blive fulgt op allerede næste år.

Rapporten kan læses på www.weforum.org

