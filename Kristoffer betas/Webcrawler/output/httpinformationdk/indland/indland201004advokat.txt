Advokater: Skandale kunne være undgået
Justitsministeren kendte ikke til advarselsbrev fra finanssektoren, som siden trak i land på  et forsoningsmøde.  Men boligadvokater vurderer, at advarselsbrevet kunne have afværget skandalen


 Den advarsel, som finanssektoren sendte til justitsministeriet kort før lanceringen af den digitale tinglysning, opremser præcis de problemer, som har kostet almindelige danskere en milliard kroner i uforskyldte renter. Det vurderer danske boligadvokater, efter at Information har forelagt dem dokumentationen.
»Det, som den samlede finanssektor advarer om, er præcis de problemer, som vi har kæmpet med fra dag et. Derfor må vi konstatere, at der ikke blev foretaget de nødvendige test og tilretninger af systemet, inden det blev sat i brug. Borgerne betaler for, at Domstolsstyrelsen løb en bevidst risiko ved at lancere systemet kun to måneder efter finanssektorens advarsel,« siger formanden for Danske Boligadvokater, Jan Schøtt-Petersen.
Justitsminister Lars Barfoed (K) har flere gange sagt, at problemerne ikke kunne være forudset. Han oplyser nu, at Justitsministeriet ikke har orienteret ham om advarselsbrevet, der blev modtaget under daværende justitsminister Brian Mikkelsen (K).
»Jeg har først fået kendskab til brevet efter Informations omtale. Jeg har nu set brevet og forhørt mig i ministeriet. Som jeg er orienteret, så holdt Domstolsstyrelsen, Justitsministeriet og finanssektoren et møde en måned senere, og selv om brevet indeholdt en betydelig betænkelighed, havde finanssektoren, så vidt jeg er orienteret, ikke længere noget ønske om at få lanceringen udsat efter det møde,« siger Lars Barfoed.
Forsoningsmøde
Finanssektoren bekræfter nu den udlægning. Forsoningsmødet tog afsæt i et e-mail-svar fra Domstolsstyrelsens direktør, Adam Wolf. Her afviste han kritikken og mindede finanssektoren om, at de havde et medansvar for projektet og burde koncentrere sig om deres ansvar i stedet for at vaske hænder.
Danske Boligadvokater har meget svært ved at se, hvad det er, der skulle have stillet finanssektoren tilfreds kun en måned inden lanceringen.
»Der er intet, der begrunder, at man ikke skulle opretholde advarslen. Det, som Domstolsstyrelsen svarer finanssektoren, er, 'nu skal I lige passe lidt på, venner, I har også et medansvar', og pludselig er finanssektoren så tilfreds på trods af deres markante advarsler en måned tidligere,« siger Jan Schøtt-Petersen.
Ifølge Domstolsstyrelsen var det reelt meget vanskeligt at udskyde lanceringen, da medarbejdernes aftrædelser for længst var gennemført på de lokale tinglysningskontorer.
»Det fremstår meget tydeligt, at Domstolsstyrelsen har indført systemet, selv om det ikke var klart og testet, fordi de ikke havde andre muligheder, da de manuelle tinglysningsmedarbejdere var fyret. De har taget skridtet ud over afgrunden og fortsat, fordi der ikke var nogen vej tilbage. Det betaler borgerne for nu,« siger Jan Schøtt-Petersen.
Generelt kritiserede finanssektorens brev, at projektet langt fra overholdt tidsplanen. Netop tidsplanen var årsag til, at systemet endte med at blive lanceret, uden at ejendomsmæglere og advokater havde testet det. Der var ganske enkelt ikke tid til test. En test kunne have afsløret, at borgerne bruger systemet på en måde, så mange sager skal behandles manuelt. Det var der ikke ansat personale til. Netop det aspekt ærgrer justitsminister Lars Barfoed mest.
»Som jeg vurderer det, så havde man handlet anderledes ved lanceringen, hvis man havde haft den viden, man har nu. Først og fremmest havde man ansat flere folk i tinglysningsretten i Hobro,« siger Lars Barfoed.
Vildledning
Udover at tinglysningssystemet har kostet almindelige danskere og erhvervslivet op mod otte milliarder kroner, så bliver de involverede ministre beskyldt for at have vildledt Folketinget og tilbageholdt oplysninger. Lars Barfoed har svært ved at tage stilling til, om han, i modsætning til Brian Mikkelsen, ville have fremlagt finanssektorens advarselsbrev for Folketinget.
»Brevet indeholdte en betydelig betænkelighed, men omvendt var betænkeligheden, så vidt jeg er orienteret, ikke længere tilstede ved lanceringen, så det er svært at sige, om det stadig var relevant for Folketinget,« siger Lars Barfoed.
I går kritiserede retsudvalgets formand, Peter Skaarup (DF), at ministrene ikke orienterede om advarslen. Danske Boligadvokater forbereder en erstatningssag mod staten.


