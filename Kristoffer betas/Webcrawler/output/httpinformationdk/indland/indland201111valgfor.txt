Valgforskere: Røde vælgere vil holde med Sohn, så længe de kan
Afdækningen af Ole Sohns fortid vil først for alvor flytte stemmer, hvis den udvikler sig til en så stor skandale, at de røde vælgere bliver tvunget til at forlade den position, hvor de stadig kan se sagen fra Sohns side


 Forskning viser, at et stort flertal af vælgerne er særdeles tendentiøse, når de tager stilling til aktuelle politiske sager, og eftersom danskerne længe har kendt til erhvervsminister Ole Sohns fortid i DKP, vil den foreløbige afdækning af ministerens medvirken til at kanalisere penge fra Moskva til København næppe flytte mange stemmer.
Det vurderer valgforsker ved Aarhus Universitet Rune Stubager.
»Det kommer jo ikke bag på dem, der har fulgt lidt med, at der er flydt penge. Derfor vil de fleste røde vælgere nok mene, at der ikke er noget overraskende nyt i, at Ole Sohn i et eller andet omfang har kendt til de sorte penge,« siger Rune Stubager.
Han hæfter sig ved, at sagen alene handler om en enkelt ministers personlige forhold: »Hans problem er ikke et problem, man kan gøre resten af regeringen ansvarlig for, og derfor tvivler jeg på, at sagen, som vi kender den nu, har potentialet til at flytte mange stemmer fra blok til blok.«
Også valgforsker ved Syddansk Universitet Christian Elmelund-Præstekær peger på, at »folk tenderer til at holde med dem, de i forvejen har sympati for«, og så længe der ikke er nogen fældende beviser mod Ole Sohn, vil sagen kunne ses fra hans side.
Det bedste tidspunkt
»Desuden er der formodentlig lang tid til næste valg. At sagen kommer op så tidligt, er jo det bedst mulige tidspunkt for Ole Sohn. Så kan han forsøge at lukke diskussionen nu, og vælgerne kan flytte deres interesser videre over på nye sager,« siger Christian Elmelund-Præstekær.
Mens selve sagens substans altså næppe vil få de store vælgermæssige konsekvenser, kan den have nogle afledte effekter, som kan give regeringens problemer, vurderer Rune Stubager.
»For det er selvfølgelig klart, at der er en grænse for, hvor længe vælgerne kan udlægge teksten til Ole Sohns fordel. Når det begynder at komme til, om han har løjet, kan det blive giftigt. Det kan sætte spørgsmålstegn ved hans moralske habitus, og det vil selvfølgelig i længden være et problem for en minister.«
Rune Stubager understreger desuden, at sagen kan »lægge en kommunikationsmæssig blokering«, og det kan blive et problem i forhold til vælgerne.
Ole Sohn kan således få svært ved at komme igennem med udmeldinger om regeringens politik, fordi sagen om hans fortid fylder det hele.
»Og regeringen har altså behov for at tale politik — særligt efter hele løftebrudsdiskussionen, der jo også blokerede for selve den politiske diskussion.«

