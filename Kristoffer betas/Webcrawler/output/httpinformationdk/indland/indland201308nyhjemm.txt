Ny hjemmeside viser vejen for grøn omstilling
I samarbejde med DR har Dagbladet Information lanceret en ny hjemmeside for bæredygtige omstillingsprojekter. Ideen er at formidle grøn omstilling, hvor alle kan være med og lade sig inspirere
 
	Modelfoto: Sigrid Nygaard og Jesse Jacob


 
Jordens ressourcer tæres langsomt op, og vi kan ikke længere deponere ansvaret hos politikerne. Ansvaret ligger hos den enkelte.

	Det er parolen bag en ny hjemmeside, der lanceres i dag af DR og Dagbladet Information. Hjemmesiden hedder www.voresomstilling.dk, og indeholder en række projekter, hvor borgere har valgt ikke at se passivt til, men i stedet tage aktivt ansvar for klimaet. Projekterne på hjemmesiden er hentet hos borgere rundt omkring i landet, ligesom de alle indgår i en konkurrence.

	Er man allerede i gang med et bæredygtigt projekt kan man tilmelde sit projekt på hjemmesiden voresomstilling.dk og være med i konkurrencen.

	»‘Hvad gør vi nu?‘ er for jer, der er handler nu. Jer, der bygger byhaver og bistader og hjælper andre til at følge trop. Lokale fællesskaber, der sænker forbruget ved at bytte sig til en ny støvsuger, jer der har lavet et delebilskoncept, virksomheder der samarbejder for at skabe en mere bæredygtig produktion, og kommuner der engagerer deres borgere til at sænke CO2-aftrykket« står der bl.a. på hjemmesiden.

	I Information vil vi løbende bringe artikler om nogle af de spændende initiativer og nyt om kampagnens forløb, ligesom DR’s P4 vil sende reportager og meget mere fra de mange omstillingsprojekter.

	Kampagnen kulminerer den 13. September, hvor ni vindere fra hvert af DR P4’s ni distrikter blive udpeget af et dommerpanel bestående af klimakommissær Connie Hedegaard, livsstilsekspert Christine Feldthaus og aktivist i netværket Omstilling Nu, Emil Urhammer, efter indstillinger fra et større, kompetent omstillingspanel.

	Projekter, som vil i betragtning til kokurrencen, skal være tilmeldt via voresomstilling.dk senest 1. september.

