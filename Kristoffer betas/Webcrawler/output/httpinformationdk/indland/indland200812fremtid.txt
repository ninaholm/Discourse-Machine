Nu skal fremtiden tælle med
Efter årelang strid har Finansministeriet bøjet sig og vil give fremtiden større vægt i investeringsberegninger på bl.a. energiområdet. Grøn økonomi-professor afventer spændt, hvor meget større vægt
Forleden sagde finansminister Lars Løkke Rasmussen undskyld i en årelang tvist om, hvordan man skal regne på samfundets økonomiske udbytte af investeringer i langsigtede klimaløsninger. Det betyder, at Finansministeriet vil give fremtiden større vægt i investeringsberegninger på klimaområdet.


 Mikael Skou Andersen, forskningsprofessor ved Danmarks Miljøundersøgelser, er en glad mand. Han - og mange med ham - har fået ret i en årelang tvist med Finansministeriet om, hvordan man skal regne på samfundets økonomiske udbytte af investeringer i langsigtede klimaløsninger, herunder vindmøller og anden vedvarende energi. 
Sådan som Finansministeriet hidtil har insisteret på at regne, er værdien for vore børn og børnebørn af bæredygtige energiinvesteringer blevet konsekvent nedvurderet. Antagelig har det resulteret i en mindre satsning på klimavenlig teknologi, end godt er.
Men nu er det vist nok slut. Forleden sagde finansminister Lars Løkke Rasmussen undskyld og bebudede et kursskift.
Undskyldningen kom som svar på et spørgsmål stillet af De Radikales Morten Helveg Petersen, efter at denne i radioen havde hørt Mikael Skou Andersen kritisere ministeriet. Undskyldningen lød:
"Finansministeriet er imidlertid opmærksom på, at der forekommer problemstillinger, herunder i forhold til klima, hvor gevinsterne ved investeringer i dag først viser sig efter en længere årrække, men til gengæld er vedvarende, og at sådan gevinster 'forsvinder', hvis der anvendes en forholdsvis høj diskonteringsrente."
Over for Ritzau udtrykte Lars Løkke Rasmussen sig på jævnt dansk:
"Vi tog fejl. Vi har undervurderet den fordel, som klimainvesteringer giver samfundets økonomi."
Det handler om diskonteringsrenten.
- Hvad i alverden er diskonteringsrenten, Mikael Skou Andersen?
"Kært barn har mange navne. Man bruger også begrebet kalkulationsrente," siger professoren, der i mange år har beskæftiget sig med miljø-økonomi. 
"Når der skal foretages samfundsøkonomiske investeringer, skal vi have penge op af lommen nu, men gevinsterne kommer først hen ad vejen. For at kunne omregne, hvad fremtidige gevinster repræsenterer af værdi i dag, er vi nødt til at anvende en rentesats. Der skal lidt 'discount' på fremtiden, fordi den for os ikke har helt samme værdi som forbrug her og nu. Det er begrundelsen for at operere med sådan en kalkulationsrente i alle samfundsøkonomiske regnestykker."
Jo højere rente man vælger, desto mindre betydning tillægger man det, der sker om nogle årtier. Man ser bort fra fremtiden til fordel for gevinsten her og nu. 
- Så hvis man vil vægte værdien for vore børnebørn af samfundsmæssige investeringsmuligheder...
"...så skal man f.eks. gøre som i England: Når man passerer en tidshorisont på f.eks. 30 år, anvender man en lavere rentesats end i de første 30 år," siger Mikael Skou Andersen og oplyser, at den såkaldte Stern-rapport om klima-strategier, udarbejdet for den britiske regering, anvender en rentesats, der går helt ned til 0,1 pct.
Siden 1999 har Finansministeriet og regeringen anvendte kalkulationsrente på seks pct.
"En rente på seks pct. betyder, at nytten i en 30 års horisont justeres ned til under en tiendedel af det pålydende beløb. Hvis man f.eks. regner på værdien af CO2-reduktion opnået ved investering i en vindmøllepark og bruger en kalkulationsrente på seks pct., betyder det, at en faktisk CO2-reduktion på f.eks. et ton kun tæller som 0,1 ton i et økonomisk 30 års-perspektiv."
- Så Finansministeriets valg af rente ender med at have betydning for, hvordan vores klimapolitik og i princippet selve klimaet kommer til at se ud i fremtiden?
"En fremsynet klimapolitik med de rette investeringer nu kan give langsigtede gevinster, fordi vi i 2050 måske kan undgå nogle meget store omkostninger til tilpasning til et klima, hvor temperaturen er steget. Men de gevinster kan vi ikke få øje på, hvis der anvendes en rente på seks pct."
Strid om energiplan
Kalkulationsrentens størrelse var centrum i en strid sidste år mellem på den ene side Finansministeriet og på den anden side Ingeniørforeningen i Danmark og professor i energiplanlægning ved Aalborg Universitet Henrik Lund. De sidstnævnte havde fremlagt en omfattende alternativ energiplan, Energiplan 2030, der viste, hvordan Danmark kan gøre sig fri af fossile energikilder. Med brug af en rente på tre pct. nåede planen frem til en samfundsgevinst på 15 mia. kr. Finansministeriet afviste regnestykket og nåede ved brug af en rente på seks pct. og andre brændselspriser frem til et underskud på fem mia.
"Jeg blev bedt om at vurdere, hvorfor der var så stor forskel på ingeniørernes og regeringens beregninger. Min analyse viste, at forskellige forventninger til den fremtidige oliepris var den vigtigste forklaring, men dernæst kom rentesatsen."
Mikael Skou Andersen nåede frem til, at den kraftige udbygning med vedvarende energi, som ingeniørernes plan anbefalede, ville give et robust samfundsøkonomisk overskud ved en rente på tre pct. Han påpegede også, at andre europæiske lande anvender en lavere kalkulationsrente end Danmark, og at de hjemlige økonomiske vismænd bruger en rente på tre pct.
"Fra Danmarks Miljøundersøgelser har vi lige siden 2000 anbefalet, at man bruger tre pct.," siger Skou Andersen.
Trods kritikken afviste daværende energiminister Flemming Hansen sidste forår en lavere rente i energiberegningerne.
"En beregning baseret på en kalkulationsrente på tre pct. ville således ikke være konsistent med de grundlæggende antagelser om markedsudviklingen," skrev ministeren til Folketinget.
Nu har regeringen skiftet kurs i klimasagen, og nu kommer så meget passende også indrømmelsen om kalkulationsrenten. 
"Det kan oplyses, at Finansministeriet er i gang med at revidere vejledningen i udarbejdelse af samfundsøkonomiske konsekvensvurderinger, og at en ny version forventes at være klar i starten af 2009," skriver Lars Løkke Rasmussen.
Hvilken ny rentesats, man vil vælge, er imidlertid ikke oplyst.
"Ud fra en faglig betragtning bør renten ned på to-tre pct. for den korte tidshorisont, og for det, der ligger længere ude i fremtiden, bør man aftrappe med f.eks. 0,5 pct. hvert årti," anbefaler Mikael Skou Andersen.
- Er du nu en glad mand?
"Ja. Men jeg venter med spænding på, hvad der bliver meldt ud. Hvis man kun justerer renten ned til fem pct., er det utilstrækkeligt," siger forskningsprofessoren.


