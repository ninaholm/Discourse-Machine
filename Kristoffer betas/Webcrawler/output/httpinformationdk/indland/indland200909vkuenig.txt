V og K er uenige om S-forslag
Ligegyldig signallovgivning, siger Venstre om S-forslaget mod påtvungen religiøs beklædning. DF er heller ikke imponeret, mens de konservative kalder det et skridt på vejen


 Mens den konservative ordfører Henriette Kjær hilser det socialdemokratiske forslag om forbud mod påtvungen religiøs beklædning velkomment som »et skridt på vejen,« afviser Venstres integrationsordfører Karsten Lauritzen udspillet som »ren signallovgivning uden effekt.« Karsten Lauritzen »anerkender, at forslaget er sympatisk ment og vendt mod, at religiøse symboler bruges til kvindeundertrykkelse«.
»Men ligesom jeg tvivler på et burkaforbud, så tvivler jeg nu også på, at dette forslag kan bidrage til at løse problemet med, at religiøse symboler bruges til kvindeundertrykkelse,« siger Karsten Lauritzen.
- Hvorfor?
»Jamen, hvordan vil man bevise, at der har været tale om tvang? Det bliver jo let ord mod ord, når man skal bevise i en retssal, at man har været tvunget til at bære en kalot eller et tørklæde. Derfor forekommer det mig mest af alt at være signallovgivning,« siger han. »Jeg synes hellere, vi burde bruge kræfterne på at forhindre, at religiøse symboler bruges til kvindeundertrykkelse frem for at lave lovforslag, der kun vil få symbolsk effekt,« siger Karsten Lauritzen.
Undren over S
Heller ikke Peter Skaarup fra Dansk Folkeparti er dybt imponeret over det socialdemokratiske udspil:
»Hvis der er noget, der er vigtigt i politik, så er det lighedstegn mellem siger og gør. Så jeg undrer mig over, hvad der er sket i den seneste uges tid, siden Socialdemokraterne meldte ud, at de støttede et burkaforbud. Dansk Folkeparti har jo fremsat et forslag, som kommer til behandling i det kommende folketing, fordi vi troede, at både Konservative og Socialdemokraterne mente, hvad de sagde. Jeg synes, at det lyder som et slag i luften, det som Socialdemokraterne har tænkt sig,« siger Peter Skaarup.
- Hvorfor?
»Der er da aldrig nogen, der vil indrømme, at de er blevet tvunget til at gå med burka. Så får vi ikke gjort noget ved det underliggende pres, der er mod muslimske kvinder, om at de skal skjule deres hår og deres seksualitet. Og det gør integrationen sværere, så jeg vil synes, det er et kraftigt tilbageskridt, som Socialdemokraterne her kommer med. Jeg forstår ikke hvorfor,« siger han.
- Fordi et burkaforbud strider mod Grundloven, siger de?
»Så skulle det da også være umuligt at forbyde burkaen i andre lande, og det er jo ikke tilfældet,« siger Peter Skaarup.
Den konservative politiske ordfører, Henriette Kjær, er derimod positiv over for forslaget: »Forslaget lyder fornuftigt. Vi konservative arbejder for et forbud mod burka, og nu har vi jo fået et burkaudvalg, og det kunne måske være et forslag til udvalget, at det skal være forbudt at påtvinge andre en bestemt religiøs klædedragt. Så det lyder bestemt som et skridt på vejen,« siger hun.


