Børn har ret til at tie stille
Der skal tages hensyn til barnets egne synspunkter alt efter alder og modenhed. Sådan står der i forældreansvarsloven. Alligevel var oplevelsen for Michael Udsen og hans to børn den modsatte. Der blev ikke lyttet, selv om man udtrykkeligt ytrede ønske om det
Michael Udsen har mistet retten til at bo med sit barn, Helena, og hendes lillebror, Mathias, efter en dom i landsretten. Alligevel har børnene, fordi de ikke forstår dommen, valgt at flytte fra moren og bo hos deres far.

Barnet i centrum. Det var det gennemgående ved forældreansvarsloven i 2007, som det er det i den revidering af loven, der netop nu er i høring. Det er afgørende, at forældreansvarslovens grundlæggende princip om barnets bedste er tydeligt, står der i den netop offentliggjorte aftale.Men hvad betyder det? Det har 44-årige Michael Udsen svært ved at forstå. For i de 10 år, hvor han har kæmpet med sin tidligere samlever om deres to børn, er det kun lykkedes én enkelt gang. Det skete sidste år, hvor han i Byretten fik gennemtrumfet, at man skulle høre hans børn, der dengang var 12 og 14 år. Det resulterede i, at børnene i modsætning til tidligere skulle have bopæl hos deres far. Børnene var endelig blevet hørt, og en afgørelse truffet. Eller det troede både Michael og hans børn i hvert fald. For Michaels tidligere samlever ankede dommen til Landsretten, hvor man fem måneder senere lod bopælsretten gå tilbage til moderen.Det skete uden at høre børnene på ny, selv om datteren gav klart udtryk for, at hun gerne ville høres igen i et brev til Landsretten. Dette blev dog afvist af Landsretten, hvilket fra Michael og hans børns side blev set som et tegn på, at man ville stadfæste dommen.»Jeg, som mine børn, gik ud fra, at når man ikke ville høre børnene igen, så var det, fordi man ikke så de store ændringer i sagen, og derfor ville følge Byretten. Man gjorde så bare – ud fra præcis de samme oplysninger – præcis det modsatte,« siger Michael Udsen.Landsretten dømte altså, at børnene nu skulle have bopæl hos moderen. Hermed udtømte man samtidig Michael Udsens muligheder for at kæmpe videre for sine børn, da Højesteret efterfølgende afviste at tage stilling til spørgsmålet omkring børnenes ønske om at blive hørt. Michael Udsen har svært ved at forstå, hvorfor barnet i en så fremskreden alder som 14 år ikke har en stemme.»Hvor bliver barnets ret til at ytre sig prioriteret? Hvordan bliver de gode intentioner rent faktisk til konkrete rettigheder for børnene? Der står i §5 i loven, at børnene har krav på at blive hørt. Men for mig at se bliver den ret, børnene har, ikke udøvet,« siger Michael Udsen.Oprør nedefraDer er altså for Udsen at se noget grundlæggende galt med det danske system. Men ifølge en række advokater med speciale i familie- og skilsmisseret, som Information har talt med, er det nærmest en fast procedure, at man kun hører børn én gang – nemlig i byretten – og ikke en egentlig tilsidesættelse af loven. Men selv om der tilsyneladende ikke er meget at gøre juridisk set, har virkeligheden ikke føjet sig efter Landsretten. For siden 10. oktober sidste år har børnene stik imod CPR-loven valgt at sove hos deres far hver nat. Forholdet til moderen er endda kommet så vidt, at de har afleveret deres nøgler til morens hjem til hende. Michael Udsen har kontaktet kommunen og gjort den opmærksom på situation, men kommunen har indtil nu intet foretaget sig.»Nu har børnene så selv lagt afstand for at skabe en ændring, men det er jo forfærdeligt, at det skal komme dertil, at børnene selv vælger at stå op imod deres mor. Der burde være nogle andre, der tog den kamp. Jeg har prøvet, men mine muligheder er ved at være brugt op,« siger Michael Udsen.Derfor vælger Michael Udsens børn nu også at stå frem over for Information. Og Mathias på 13 og Helena på 15 er enige om, at som situation er nu, så vil de være hos deres far. For Helena, der gerne ville fremlægge nogle ting over for Landsretten, handlede det direkte adspurgt om at gøre opmærksom på specifikke episoder, hvor deres mor ’ikke gjorde det godt nok’.»Jeg følte ikke, at min mor gjorde det ordentligt, sådan rent menneskeligt. Det var mere Mathias, der gerne ville have ændret bopælen,« siger Helena.Dernæst var begge børn sure over, at moderen ikke inddrog dem i hendes beslutning om at anke dommen. En beslutning, de blev oplyst om af deres far.»Det var ikke fair. Det skulle vi selvfølgelig have at vide. Det var en stor ting og meget dårligt, at hun ikke fortalte det,« siger Helena.– Hvordan så, da dommerne besluttede, at I skulle være hos jeres mor?»Det havde jeg da ikke troet!« siger Mathias.»Nej, nu havde vi jo tilpasset os det andet. Hun havde jo ikke gjort noget specielt godt for at få den. Nærmest kun den anden vej. Hun havde ikke vist, at hun var værdig til at vinde,« siger Helena.Sidste chanceMichael Udsen muligheder i det danske system er dog udtømt. Og han har derfor sagt til sine børn, at hvis de virkelig ønsker en ændring af de nuværende forhold, så de kan få lov at bo hos ham, må de tage sagen i egen hånd.Det har de da også gjort, men lige meget hvor børnene har henvendt sig, har beskeden været den samme. Kommune, Folkeregister, Børn og Unge Centret kender alle til de problemer, der eksisterer med hensyn til bopæl, men ingen gør noget.Der henvises blot til landsretsdommen, og at man skal opstarte sagen endnu engang i Statsforvaltningen.»Hvordan kan man sige til børn, der gerne vil bo hos deres far, at de bare skal gå videre i systemet? Der burde da som minimum være adskillige røde lamper, som tændes, når børn henvender sig og beder om hjælp. Og de skal i hvert fald ikke bare sendes ud ad døren med besked om, at de har henvendt sig det forkerte sted,« siger Michael Udsen.Beskeden til Udsen og hans børn er altså, at man skal køre sagen helt forfra. Et forløb der sidste gang tog næsten to år.»Jeg kan ikke overskue igen at skulle hele vejen gennem systemet, når forældrenes ret til at anke afgørelsen ved byretten kommer til at ske på bekostning af børnenes ret til at blive taget alvorligt. Det vil jeg simpelthen ikke byde mine børn,« siger Michael Udsen.Derfor overvejer han nu at tage sagen til Den Europæiske Menneskeretsdomstol, hvilket er den eneste mulige instans, han har tilbage. Motivationen for at rejse sagen internationalt bunder i et ønske om en principiel afgørelse i forhold til børns rettigheder.»Som jeg ser det bliver artikel 12 i FN’s Børnekonvention overtrådt og heraf §5 i Forældreansvarsloven. Man har børn, der selv gerne vil tilføje noget og aktivt forsøger at blive hørt, men man vælger så bevidst at lade være, men mener samtidig, at man kan omstøde en dom, der netop er baseret på en samtale med børnene. Det er jo grotesk,« siger Michael Udsen.Børnenes mor har ikke ønsket at medvirke i denne artikel, men er bekendt med børnenes medvirken.
