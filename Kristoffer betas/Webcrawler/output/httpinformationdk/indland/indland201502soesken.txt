Søskendepar er født i Danmark, men skal udsendes til Nordirak
Hvis forældrene til niårige Ibrahim og syvårige Özlam for 14 år siden var flygtet til Norge i stedet for Danmark, ville familien nu kunne have fået ophold af hensyn til børnenes tarv. Men sådan spiller klaveret ikke i Danmark
En irakisk familie med to børn fra Allerød er blevet udvist af Danmark, selv om begge børn er født her i landet.


 »Vi finder endvidere ikke, at dine klienters børn har en sådan tilknytning til Danmark, at hensynet til barnets tarv taler for at give dine klienter og børnene opholdstilladelse.«
Sådan skriver Udlændingestyrelsen i slutningen af januar i et afslag på humanitær opholdstilladelse til en advokat, der repræsenterer en flygtningefamilie i Allerød.
Selv om Fadhel Amins og hans ægtefælle Howaida Rostoms to børn på ni og syv år begge er født i Danmark, og ifølge styrelsen derfor »har opnået en vis tilknytning til Danmark i kraft af, at de går i skole og taler dansk«, så afviser styrelsen altså, at hensynet til børnenes tarv kan udløse en humanitær opholdstilladelse til familien.
I stedet mener styrelsen, at børnene på trods af deres opvækst i Danmark »fortsat har en stor del af deres formative år foran sig«, og styrelsen vurderer derfor, at børnene »kan fortsætte deres opvækst og skolegang i Irak«. Derfor skal familien ifølge styrelsen »udrejse af Danmark senest den 21. februar 2015«, som styrelsen skriver.
Familien har for længe siden fået afslag på asyl – selv om FN’s Flygtningehøjkommissariat, UNHCR, dengang henstillede til, at alle fra den voldsramte Kirkuk-provins, som familien flygtede fra, havde krav på at få ophold i lande som Danmark. Det har heller ikke været muligt for familien at få humanitær opholdstilladelse, og derfor har de længe skullet udvises. Men i adskillige år har det ikke kunnet lade sig gøre at udvise dem til det nordlige Irak, fordi faren og moren ikke vil samarbejde med de danske myndigheder om udsendelse.
Dertil kommer i øvrigt, at området omkring byen Kirkuk, hvorfra faren og moren i sin tid er flygtet, siden efteråret er blevet inddraget i krigen mod IS. Ifølge Information.dk’s opdaterede oversigt er der således fra koalitionens side gennemført 127 flyangreb mod IS-mål i nærheden af Kirkuk.
Information har for knap et år siden besøgt familien og beskrevet det faktum, at det var så godt som umuligt at se i den lange række af afgørelser og afslag, som familien havde modtaget fra myndighederne, at hensynet til børnenes tarv konkret havde været inddraget i myndighedernes overvejelser.
Siden da har myndighederne ændret praksis, og derfor er afslaget fra januar anderledes formuleret end de forrige afgørelser. I det nye afslag bruger styrelsen nemlig flere af de i alt 11 sider på at forholde sig til børnenes tarv, således som Danmark er forpligtet til ifølge FN’s Børnekonvention. Dermed kan afgørelsen for den irakisk-turkmenske familie i Allerød bruges som et fingerpeg om, hvilke elementer de danske udlændingemyndigheder lægger vægt på, hvis en konkret hensyntagen til børnenes tarv skal kunne ændre et tidligere givet afslag på humanitær opholdstilladelse.
Hvis man forestiller sig, at Fadhel Amin og Howaida Rostom i stedet var flygtet til Norge i stedet for Danmark i henholdsvis 2001 og 2004, ville familien nu kunne have fået ophold ud fra hensyn til børnenes tarv, som vi senere skal se.
Psykiske lidelser underordnet
I afslaget opridser Udlændingestyrelsen en række faktuelle forhold vedrørende familiens to børn. Således skriver styrelsen om den niårige Ibrahim, at han er født i Danmark i 2005, går i 2. klasse på den lokale folkeskole, har en børnepsykiatrisk forstyrrelse og desuden har visse neurologiske vanskeligheder og derfor behov for socialpædagogisk støtte i skolen. Desuden er Ibrahim psykisk belastet af familiens situation, men han lider ikke af alvorlige behandlingskrævende sygdomme.
Om den syvårige lillesøster Özlam noterer styrelsen, at hun er født i Danmark i 2007. Hun går i den lokale folkeskole, og selv om hun er psykisk belastet af familiens situation, lider heller ikke hun af alvorlige behandlingskrævende sygdomme.
Ifølge udlændingeloven kan der gives humanitært ophold til udlændinge, hvis væsentlige helbredsmæssige eller humanitære omstændigheder, herunder hensynet til familiens enhed, taler derfor. Men styrelsen mener ikke, at sådanne forhold gør sig gældende i denne sag.
»Vi finder endvidere ikke«, fortsætter styrelsen således, at det, at niårige Ibrahim »lider af den børnepsykiatriske forstyrrelse ’socialangsttilstand’, har neurologiske vanskeligheder og behov for pædagogisk støtte i skolen udgør sådanne væsentlige helbredsmæssige eller humanitære omstændigheder.«
Styrelsen har lagt til grund, at børnene »kan udsendes til Irak« sammen med deres forældre, og at børnene »således i overensstemmelse med intentionen i FN’s Børnekonvention kan opvokse i et familiemiljø i Irak.«
Selv om børnene foreløbig har opholdt sig hele deres liv i Danmark, kan det ifølge styrelsen ikke føre til, at de »gives opholdstilladelse efter bestemmelsen om egne forhold under henvisning til barnets tarv«.
Et afslag er heller ikke i strid med Børnekonventionen, vurderer styrelsen: »Vi bemærker således, at det efter vores opfattelse hverken kan udledes af national praksis eller af Danmarks internationale forpligtelser, herunder FN’s Børnekonvention, at børn af afviste asylansøgere uden opholdsgrundlag, der har opholdt sig i hhv. 9 og 7 år i et andet land, har et selvstændigt afledt krav på opholdstilladelse på baggrund af egne forhold.«
Den turkmenske familie har som skrevet ikke ønsket at samarbejde med de danske udlændingemyndigheder om udsendelse, og det tillægger styrelsen stor vægt, fordi familien dermed opholder sig ulovligt i Danmark. Alene af den grund kunne familiens ønske om humanitær opholdstilladelse afslås, skriver styrelsen, men selv om man ser bort fra dette forhold, ville det ifølge styrelsens afslag til familiens advokat ikke ændre noget:
»Selv om dine klienter ikke var udviste af landet med indrejseforbud, finder vi efter en konkret vurdering af samtlige oplysninger i sagen, at der ikke foreligger sådanne ganske særlige grunde«, der kunne føre til en opholdstilladelse, skriver styrelsen.
Kom til Norge, min far
I december udsendte den norske regering efter længere tids intern diskussion en regulær forskrift, der tydeliggør, hvordan de norske udlændingemyndigheder konkret skal inddrage hensynet til barnets tarv. Forskriften udgør en opstramning af reglerne, og ifølge specialrådgiver Rannveig Åsheim fra Redd Barna i Oslo ville den turkmenske familie i Allerød formentlig have kunnet få opholdstilladelse i Norge, hvis de oprindelig var flygtet dertil.
»Redd Barna går ikke ind i enkeltsager, og hver sag skal vurderes individuelt, men i denne sag ser det ud til, at familien ville have kunnet få ophold i Norge,« siger hun.
I forskriften fra december fastslår den norske regering, at i udgangspunktet vil der »foreligge stærke menneskelige hensyn, når en familie med barn har opholdt sig i Norge i omkring 4,5 år eller længere, og barnet har gået mindst et år i skole«.
Og selv om større børn antages lettere at få tilknytning til et land end yngre børn, der er mere hjemme hos familien, så kan tilknytningen for børn, der har gået i børnehave og skole og deltaget i andre aktiviteter, ligeledes være stærk, hedder det i forskriften.
Den norske forskrift anerkender, at der kan være en konflikt mellem hensyn til barnets tarv og såkaldt indvandringsregulerende hensyn. Bl.a. skal det være lettere for familier, der samarbejder med norske myndigheder, at få ophold end for familier, der ikke gør, lige som spørgsmålet om lovligt/ulovligt ophold og overskredne udrejsefrister kommer ind i billedet.
Men som det også hedder i forskriften:
»Hvis forældrene har sandsynliggjort deres identitet og været ’tilgængelig’ for en tvangshjemsendelse, bør ulovligt ophold og overskredet udrejsefrist tillægges mindre vægt i afvejningen i forhold til hensyn, som taler for at barnet gives opholdstilladelse i Norge.«

