’Hvis de sender mig hjem, er jeg tvunget til at slå ihjel’
28-årige Mouhammad-Bashir al-Okla er en af de omkring 180 syrere, der har fået afslag på asyl og nu lever i danske asylcentre, mens situationen i deres hjemland bliver stadig værre. Han er netop blevet indkaldt til den syriske regeringshær for anden gang
 
	28-årige Mouhammad-Bashir al-Okla har fået afslag på asyl tre gange. Han kan ikke vende tilbage til Syrien og bor i dag på Center Avnstrup. Foto: Michael Bothager


 
	For omkring en måned siden fik Mouhammad-Bashir al-Okla sin anden indkaldelse til Bashar al-Assads hær i Syrien. Endnu engang kom beskeden igennem hans onkel, som er det eneste af hans familiemedlemmer, der endnu bor i Syrien. Resten af familien er ligesom Mouhammad-Bashir al-Okla flygtet ud af landet. Derfor ved den unge kurder fra Syrien med sikkerhed, at hvis han bliver sendt hjem, så er han tvunget til at deltage i borgerkrigen i Syrien, der har stået på siden 2011.

	»Det er min anden indkaldelse. Og var jeg i Syrien, havde jeg intet andet valg end at blive en del af Bashar al-Assads styrker eller at desertere og forsvinde for så at være med i Den Frie Syriske Hær. Begge muligheder ville tvinge mig til at slå ihjel,« siger han.

	Flere internationale institutioner advarer om, at syriske mænd mellem 18 og 42 år indkaldes til hæren, så snart de vender tilbage til landet, og generelt advarer de kraftigt mod at hjemsende asylansøgere til Syrien. Men alligevel lever der på de danske asylcentre omring 180 syrere, der har fået afslag på asyl. Det vurderer Dansk Flygtningehjælp.

	Flygtningenævnet varetager opgaven med at vurdere, hvor alvorlig situationen i Syrien er, og i 2011 slog nævnets såkaldte Koordinationsudvalg fast, at Syrien er for farligt at udsende afviste asylansøgere til. Men alligevel er der altså omkring 180 asylansøgere fra Syrien, der ikke har udsigt til at få opholdstilladelse i Danmark og derfor må leve deres liv i asylcentrene.

	Tre afslag

	Normalt har straffen for at desertere i Syrien været fængsel, men en rapport fra april 2013, der indgår i Flygtningenævnets baggrundsmateriale, omtaler skærpede straffe:

	»… en række kilder har nævnt eksempler på, at de hårdere uofficielle straffe i form af bl.a. henrettelse siden 2012 tages mere i brug i tilfælde af desertering«.

	De nærmere omstændigheder bag Mouhammad-Bashir al-Oklas flugt i 2009 ønsker han ikke at komme ind på. Kun at årsagen var politisk. Siden 2009, hvor han kom til Danmark, har han fået tre afslag på asyl. I forsøget på at få en fremtid i et andet land har han i mellemtiden forsøgt at opnå asyl i Tyskland.

	Men på grund af Dublin-forordningen, der tilsiger, at man kun kan opnå asyl i det land, man først forsøgte sig i, er han blevet sendt tilbage til Danmark. Her har han siden 3. juni 2011 boet i Center Avnstrup, der huser næsten 500 afviste asylansøgere.

	»Jeg både elsker og hader Danmark. Det er her, jeg vil bo, men landet bliver ved med at skuffe mig, fordi der ikke er nogen, der hjælper mig,« siger Mouhammad-Bashir al-Okla.

	Den unge mand kommer fra en by i det nordlige Syrien og er af kurdisk afstamning.

	Inden han flygtede, arbejdede han med at bage og sælge det arabiske brød manaish. I dag er hans hverdag helt anderledes: »Ud over den danskundervisning, jeg har gået til, laver jeg ikke noget. Det er ikke et liv. Jeg sover, spiser og går på toilettet, som jeg deler med otte andre.«

	På spørgsmålet om, hvad han håber for fremtiden, tøver Mouhammad-Bashir al-Okla et øjeblik og spørger: »Ser du ikke fjernsyn?«

	Han fortsætter:

	»Syrien er ødelagt. Man vil aldrig kunne leve et liv der. Men samtidig får jeg heller ikke lov til at leve et liv i Danmark, men kun i Avnstrup. Så jeg ved snart ikke, hvad jeg skal tænke. Jeg føler mig fortabt.«

	 

