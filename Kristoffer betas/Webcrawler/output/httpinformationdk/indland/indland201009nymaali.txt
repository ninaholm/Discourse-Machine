Ny måling bringer danske universiteter langt fra top 10
Det står sløjt til med statsministerens 2020-mål om, at Danmark skal have mindst et universitet  i top 10. På den anerkendte internationale rangliste, som statsministeren har fremhævet som den gældende, rasler universiteterne  i København og Aarhus langt ned. Men målemetoden er ændret, og videnskabsministeren efterlyser nu bedre opgørelser
Statsminister Lars Løkke Rasmussen meddeler på Venstres Landsmøde i 2009, at Danmark senest i 2020 skal have mindst et universitet i top 10. På en ny rangliste figurerer de danske universiteter meget langt fra top 10-placeringerne.


 Politikerne bør gøre sig klart, hvilken målestok der skal lægges til grund for visionen om, at mindst et af de danske universiteter skal ligge i top 10 blandt de europæiske universiteter i 2020. Sådan lyder opfordringen fra Københavns Universitet, som er gået fra en fin 14. plads sidste år til nu at ligge nr. 69 på den liste, som statsministeren har udpeget som den, man skal måle på.
Listen hedder Times Higher Education (THE) og anses traditionelt for at være den mest anerkendte. Det var således også den, regeringen henviste til, da statsministeren tidligere i år udråbte en topplacering som visionen.
Men efter et slagsmål med den vanlige leverandør af statistikken  QS Quacquarelli Symonds Ltd. (QS)  som også blev kritiseret for at bero på for subjektive kriterier  har THE nu skiftet leverandør, og målemetoden er en anden. Idet man nu lægger større vægt på citationer i internationale tidsskrifter og ekstern finansiering, har det gavnet de såkaldte mono- fakultære universiteter, som eksempelvis DTU. De er således rykket op fra en europæisk 61. plads til nu at ligge nu 36. Men både KU og AAU er røget ned ad listen fra henholdsvis nr. 14 og nr. 19 til nr. 69 og nr. 61. Altså meget langt væk fra top 10.
QS er den gældende
Men den nye metode gør, at man i realiteten ikke kan sammenligne de forrige års THE-placeringer med den fra i år. Der bør man i stedet vende sig mod den tidligere leverandør til Times, nemlig QS. De har beholdt den metode, der vægter især eksterne forskeres vurdering af universitets forskning samt citationer og antal studerende pr. forsker  og der står det bedre til for Danmarks to største universiteter. KU er rykket fra 14.-pladsen til en 13. plads, mens AAU må notere sig en tilbagegang fra nr. 19 til nr. 33 i europæisk regi. Også DTU er rykket to pladser op ad listen til nr. 59 blandt de europæiske universiteter. Videnskabsminister Charlotte Sahl Madsen (K) vil nu studere listerne nærmere ikke mindst for at forstå den nye THE-målestok.
»Blandt andet den måde de vægter citationer på. At eksempelvis Alexandria Universitetet i Egypten pludselig fremstår meget bedre end Oxford, Harvard, Yale og Cambridge  så er der behov for at vi forstår, hvordan de når frem til det resultat,« siger hun.
Charlotte Sahl Madsen peger på, at den bedste måde at sammenligne udviklingen på de danske universiteter i internationalt perspektiv på, er ved at se på QS-listen. Men hun føler sig endnu ikke overbevist om, at den heller er god nok:
»Ranking-systemerne har til alle tider været genstand for megen debat, og jeg ved heller ikke om det perfekte system er opfundet endnu. Derfor har jeg været med til at starte debatten i EU,«  siger ministeren.
Mange vidunderlige ting
De eksisterende otte lister vægter ifølge Charlotte Sahl Madsen forskningspublikation højt:
»Det er ikke en uvæsentlig indikator. Men vi er også meget interesseret i undervisningskvaliteten og i at finde en måde, man så objektivt som muligt, kan måle den på,« siger hun og peger sluttelig på endnu et problem ved de eksisterende lister:
»De bygger på meget subjektive vurderinger, hvor et antal forskere bliver bedt om at vurdere, hvilket universitet, de finder mest interessant.«
Videnskabsministeren lover, at der fra EUs side vil komme noget til foråret.
 Men hvad så med den liste, som statsministeren selv udråbte som den gældende?
»Den nye Times-liste præmierer de monofakultære universiteter, og det er også en måde at gøre det på. Vi skal have en debat. Men jeg bliver altså lidt betænkelig, når jeg ser på nogle af resultaterne,« siger ministeren.
 Men gælder THE-listen så ikke længere?
»I regeringen har vi taget udgangspunkt i det, der i dag er QS.«
Selv mener folkene bag den nye THE-metode, at de har fundet den mest valide tilgang til at rangordne universiteterne  om end det er svært:
»De gør så mange vidunderlige, livsforandrende og paradigmeskiftende ting, som simpelthen ikke kan måles,« lyder erkendelsen fra Times redaktør, Phil Baty.


