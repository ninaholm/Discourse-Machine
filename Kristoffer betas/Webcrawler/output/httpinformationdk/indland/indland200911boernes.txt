Børnesamtale forsømmes i hver tredje anbringelsessag
Når søstrene Lotte og Lisa blev fjernet af Taarnby Kommune uden selv at blive hørt forinden, var det i strid med loven. Men ifølge eksperter er det langt fra usædvanligt, at børn ikke bliver hørt


 Information bringer i dag i tillægget Paradoks en dramatisk historie om to små piger, der i løbet af en enkelt dag og med politiets hjælp blev fjernet fra deres mormor, hvor de havde været anbragt i frivillig netværkspleje i næsten tre år.
Taarnby Kommune talte først med pigerne samme dag, hvor beslutningen om fjernelsen allerede var truffet. Dermed brød kommunen servicelovens paragraf 48, der fastslår, at børn skal høres forud for den slags beslutninger.
Ifølge den seneste stikprøveundersøgelse af 143 tilfældigt udvalgte sager, som Ankestyrelsen gennemførte sidste år, så er det langt fra ualmindeligt, at kommunerne forsømmer den lovpligtige børnesamtale. I hver tredje sag havde kommunerne således ikke gennemført samtalen. Samlet set har Ankestyrelsen konstateret sagsbehandlingsfejl i to ud af tre af samtlige undersøgte sager.
»Folketinget har givet børn en retsgaranti på at blive hørt, men alligevel ser vi især i frivillige anbringelser, at sagsbehandlingen er problematisk, og at de lovkrævede foranstaltninger ikke bliver gennemført i den rigtige rækkefølge,« siger ankechef Henrik Horster fra Ankestyrelsen.
Det er hans erfaring, at en kommune sagtens kan gennemføre en fornuftig samtale med børn, der er omkring 10 år gamle.
»Oplysningerne skal selvfølgelig tillægges vægt, når kommunerne skal træffe en afgørelse. Så det handler også om at gøre grundlaget for de meget svære beslutninger bedre,« siger han.
Henrik Horster tror, at forklaringen på de mange fejl - >ud over et stort arbejdspres - er, at sagsbehandlerne ikke er tilstrækkeligt uddannede. De forstår ikke, hvorfor det er vigtigt at gennemføre samtalen.
Også professor og seniorforsker Tine Egelund fra SFI, det nationale forskningscenter for velfærd, er overbevist om, at børn på ni og 11 år er fornuftige nok til at blive hørt forud for en beslutning om at flytte dem:
»Der skal ganske særlige forhold til, før man kan springe samtalen over, men piger i den alder har et tilstrækkeligt højt abstraktionsniveau til, at samtalen giver mening,« siger hun.
Bedst hos mormor
De to piger i Informations historie har, inden kommunen over hals og hoved flyttede dem til en plejefamilie, været frivilligt anbragt i netværkspleje. Og det er en anbringelsesform, som ifølge Tine Egelund klarer sig bedre end traditionel anbringelse hos en plejefamilie.
»Dels trives børnene lige så godt, dels får de ofte muligheder for at bevare deres kontakter til skole og kammerater, fordi de bliver boende i samme nærmiljø. Endelig er risikoen for, at anbringelsen bryder sammen, væsentligt mindre end ved traditionelle anbringelser,« siger hun.
Selv om det er lovkrav, at mulighederne for netværksanbringelse først skal undersøges, inden en plejefamilie kommer på tale, mener Tine Egelund ikke, at det endnu i stor skala er slået igennem i kommunernes socialforvaltning. Forklaringen kan være, mener hun, at der i forvaltningerne er en vis skepsis mod bedsteforældre: Hvis de ikke har formået at opdrage deres egne børn til at blive gode forældre, hvorfor skulle de så klare sig bedre med børnebørnene?
»Men forskningen både i Danmark og internationalt viser altså, at netværkspleje har en større succes, fordi man bedre kan løse konflikter, når man er slægt. Så hovedreglen er, at netværkspleje er en af de anbringelser, der giver et vist håb,« siger Tine Egelund. Hun tilføjer, at ifølge en svensk undersøgelse bliver sorgen hos børn i netværkspleje så meget desto større, hvis bedsteforældrene dør - eller der af andre grunde er sket et brud med dem.
Og det er akkurat, hvad der er sket i sagen om de to småpiger Lotte og Lisa, som Information bringer i dag.

Sektion 2, side 4-5: Hvad tænkte Taarnby Kommune, når de tænkte på Lotte og Lisa?

