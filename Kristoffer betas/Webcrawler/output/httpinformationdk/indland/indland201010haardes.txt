Hårde stramninger på vej for fodboldbøller
Landet over afsætter politiet enorme ressourcer til at håndtere voldelige fodboldfans. Nu skal der sættes en stopper for problemet, mener SF i nyt hooligan-udspil. Der må nye redskaber i brug, mener også DF og Socialdemokraterne
En fodbold kamp mellem FCK og Brøndby endte med at 39 fans blev anholdt efter uroligheder omkring Parken i København. SF vil sætte en stopper for problemet med nyt hooliganudspil.


 Zoneforbud, drugvibes, fingeraftrykskontrol og økonomisk pisk. Fodboldbøller er blevet så stort et problem, at der må markante stramninger til, mener SF, som i en ny fodboldbølle-pakke kommer med en række forslag, der skal mindske vold og hærværk i forbindelse med fodboldkampe.
»Det er et kæmpestort problem, at de her bøller forpester livet på stadion. Det er slet ikke rimeligt, at de skal have lov til at ødelægge noget, som burde være en folkefest, og de optager rigtig, rigtig mange politiressourcer,« siger SF's retsordfører, Karina Lorentzen, som mener, at problemet er blevet værre de seneste fem-ti år. For en måned siden tørnede voldelige FCK-fans sammen med Brøndby-fans og forvandlede en rolig søndag til en gadekamp omkring Parken, hvor 39 måtte anholdes for urolighederne. I den kontroversielle bog, Forklædt som nazist, som udkommer på Informations Forlag i dag, beretter en ung infiltrator også om, hvordan AGF-hooligans jævnligt arrangerer slagsmål med andre fans og begår meningsløs gadevold.
Men det kan ikke være rigtigt, at der søndag efter søndag skal bruges skattekroner på den slags, mener SF, som truer med økonomiske sanktioner:
»Det kan være, vi må lægge afgift på billetterne, for det er kun rimeligt, at de selv er medfinansierende. Vi vil gerne give dem økonomisk incitament til at gøre noget,« siger Karina Lorentzen.
Zoneforbud
Økonomiske pisk til stadions er bare ét forslag i rækken af stramninger, som SF efterlyser. Der bør også gøres mere brug af zoneforbud, som forhindrer fodboldhooligans i overhovedet at nærme sig stadion, ligesom vagterne bør uddannes bedre, og sikkerheden på stadion skal optimeres.
»Vi skal gøre alt, hvad vi kan for at holde bøllespirerne i skak,« siger Lorentzen.
SF's hårde linje over for fodboldbøller glæder Dansk Folkeparti, som også har fået nok af fodboldmiljøets brodne kar og taler for øget brug af det frihedsindskrænkende zoneforbud: »Ligesom man burde gøre mere brug af zoneforbud i forbindelse med rockere og indvandrere i bandekrigen, så kan man også sagtens gøre det over for hooligans,« siger Dansk Folkepartis næstformand Peter Skaarup og opfordrer regeringen til at se nærmere på situationen.
Der bør stilles krav om, at klubberne med problemfans sender egne vagter med, når der er udebanekampe, brugen af registre bør optimeres og straffen for fodboldvold skal være hårdere, mener DF:
»Når de her typer begår hæmningsløs vold i grupper, så skal det være en skærpende omstændighed,« siger Skaarup, som opfordrer regeringen til generelt at øge indsatsen med anti-hooliganarbejdet.
Hos Socialdemokraterne er idrætsordfører Flemming Møller Mortensen (S) glad for, at der sættes fokus på problemerne: »Der er ingen folkelig forståelse for, at politiet skal bruge så mange mandskabstimer på noget så idiotisk som vold for voldens skyld, og det skal vi naturligvis til livs,« siger han, men vil ikke tage stilling til SF's forslag endnu.
»Vi har taget initiativ til at afholde en høring i januar, hvor alle interessenter på området inddrages. Klubber, fanklubber, stadions, politiet, kommunerne og alle andre bliver inviterede. Så skal vi se på den eksisterende lovgivning og skabe bred enighed om, hvad løsningerne er,« siger han, men afviser heller ikke SF's forslag: »Jeg er åben over for at tage alt i brug, som viser sig at nytte, men vi skal se det i en sammenhæng, og både Retsudvalget og Kulturudvalget bakker op om den proces,« siger han.
Odense Politi, som er kendt for sin dygtige håndtering af hooligans, forklarer, at det meget ofte kan ordnes med viden og dialog.


