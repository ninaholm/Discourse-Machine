Her er krisens vindere
Reformerne i bankverdens lønningssystemer er udeblevet. Bonusserne vælter igen ind over børsmæglerne. Ofte høstes større kontante bonusser, end før finanskrisen brød ud


 De store tabere i finanskrisen har vundet.
Børsmæglerne på alverdens børser har fået ro om natten og hæver nu lønninger, der ligger langt over niveauet fra før krisen. På Wall Street har de seks største banker indtil videre afsat 74 milliarder dollar til bonusser i løbet af årets første seks måneder.
Det er 14 milliarder mere endi  samme periode i 2006, hvor det samlede overskud oven i købet var langt højere.
Og herhjemme går tendensen i samme retning. I denne uge kom det på erhvervssitet Business.dk frem,  at de næsten 900 ansatte i Danske Banks investeringsafdeling Danske Markets i gennemsnit holder et lønniveau på knap 200.000 kroner om måneden - lige før krisen indtraf, var gennemsnitslønnen 152.000 om måneden.
At børsmæglerne igen får fede lønninger provokerer, for med en samlet statsstøtte til den finansielle sektor i de vestlige lande på svimlende 9.200 milliarder dollar, havde mange regnet med, at det ville føre til en radikal ændring af investeringsbankernes incitatmentsaflønninger, og at hele det økonomiske paradigme ville skifte.
40.000 i grundløn
Grådigheden vender tilbage, lyder anklagerne nu, men som Danske Banks ordførende direktør, Peter Straarup, sagde ved denne uges fremlæggelse bankens flotte halvår regnskab, er lønniveauet helt i orden set i lyset af den store indtjening, de samme medarbejdere kan tage æren for.
Og økonomisk kommentator, rådgiver og forfatter Joachim Sperling giver ham ret. Der er nemlig ikke noget alternativ til det nuværende system, og det kan være svært at sammenligne børsmæglernes lønsystem med andre i finanssektorens.
»Danske Bank har faktisk skåret en masse bonusser og frynsegoder væk, men systemet med børsmæglerne er et helt andet,« forklarer Joachim Sperling.
»Størstedelen af deres løn ligger i disse bonusser. Deres grundløn er på et almindeligt funktionærniveau omkring de 40.000, og resten henter de hjem på indtjening til banken. De er ligesom fodboldspillere; Hvis de ikke får, hvad de vil have, så går de et andet sted hen - og der er jo banker, der ikke har taget imod bankpakken, så hvis man fra politisk side lagde begrænsninger på deres indtjening, ville det være katastrofalt for de pågældende banker.«

