Skal børn bruges til at skabe økonomisk gevinst?
Det skal ikke være muligt for ejerne af private og selvejende daginstitutioner at trække et overskud ud af institutionerne. Det mener Enhedslisten, men Socialdemokraterne og Venstre afviser et forbud
Enhedslisten frygter, at regeringens nye fokus på udlicitering og konkurrenceudsættelse af offentlige velfærdsydelser kan betyde, at der oprettes børnehaver, som drives ud fra samme principper som industrivirksomheder. Derfor vil partiet have et forbud mod at trække overskud ud af private daginstitutioner.


 
	Siden et flertal i Folketinget i 2005 stemte for loven om etableringsret til private leverandører, har det været muligt for private at drive eksempelvis daginstitutioner med et overskud. Et overskud, som den private virksomhedsejer vel at mærke kan trække ud af institutionen til et udbytte, men den mulighed ønsker Enhedslisten at standse.

	Selv om der ikke er mange daginstitutioner, som bruges til at skabe et overskud til ejerne, frygter Enhedslisten, at regeringens nye fokus på udlicitering og konkurrenceudsættelse af de offentlige velfærdsydelser i forbindelse med de kommende forhandlinger om nye vækstinitiativer vil øge interessen for at drive daginstitutioner.

	Enhedslisten fremsætter derfor et beslutningsforslag, som forbyder private leverandører at trække et eventuelt overskud ud af virksomheden.

	»I bl.a. Sverige har man i en årrække åbnet for, at private koncerner kan tjene penge på at drive skoler og børnehaver. Erfaringerne er meget negative. Skattekroner, der skulle være brugt til at sikre god kvalitet i daginstitutioner, er blevet trukket ud til profit til aktionærerne hos de store velfærdskoncerner. Det er en meget farlig vej at bevæge sig ud af,« siger Rosa Lund, børne- og familieordfører for Enhedslisten.

	Da loven blev vedtaget i 2005, stemte Socialdemokraterne sammen med SF, Radikale Venstre og Enhedslisten imod. Partiets daværende socialordfører og nuværende beskæftigelsesminister Mette Frederiksen argumenterede mod forslaget.

	»Jeg siger bare i al stilfærdighed, at vi ikke vil være med til at bidrage til en yderligere opsplitning af det her samfund, og vi ønsker ikke en situation, hvor private børnehaver med private investorer skal tjene penge på vores børn,« sagde hun ved 1. behandlingen.

	Uoverskuelige konsekvenser

	I dag afviser Socialdemokraternes børne- og familieordfører, Karin Gaardsted, at partiet vil stemme for Enhedslistens beslutningsforslag.

	»Det vil jo have nogle uoverskuelige konsekvenser for mange andre typer af private initiativer, hvis man vil gøre dette på daginstitutionsområdet. Vi bruger skattekroner til at købe os til ydelser hos mange forskellige private leverandører, og skal vi så også forbyde dem at lave et overskud til ejerne?« spørger Karin Gaardsted.

	Debatten om udlicitering og konkurrenceudsættelse af den offentlige service er blevet aktualiseret, efter det kom frem, at finansminister Bjarne Corydon (S) og Finansministeriet havde bedt en række konsulentfirmaer byde ind på en opgave om at undersøge de kommunale erfaringer med større inddragelse af private aktører.

	Det fik det socialdemokratiske bagland til at frygte, at yderligere udlicitering var blevet partiets politik. Men den bekymring er der ingen grund til, forsikrer Karin Gaardsted.

	»Jeg tror ikke på, at de velfærdskoncerner, som Enhedslisten frygter, vil få et fodfæste i Danmark. Vores tanker omkring vores velfærdssamfund er ikke bygget på, at private skal overtage store dele af den offentlige sektor. Vi har private børnehaver, plejehjem og skoler, men det slet ikke tanken, at det skal være hovedreglen, at private skal stå for driften,« siger hun.

	Heller ikke Venstres børne- og familieordfører, Louise Schack Elholm, er parat til at stemme for Enhedslistens beslutningsforslag.

	»Lovgivningen, som den er i dag, er ganske fin. Der er ingen risiko for, at der kommer nogle, som vil køre fabriksorienterede børnehaver. Vi har en rigtig velfungerende daginstitutionssektor,« siger hun.

	Enhedslistens Rosa Lund frygter dog for kvaliteten af det pædagogiske tilbud, hvis det er muligt at trække et økonomisk overskud ud af en daginstitution.

	»Børnehaver skal ikke drives ud fra samme principper som en industrivirksomheder. Det handler ikke bare om at gøre det så effektivt som overhovedet muligt. Når børnehaver og vuggestuer drives med profit som formål, vil kvaliteten komme i anden række. En supereffektiv børnehave er langtfra det samme som en god børnehave, man har lyst til at have sit barn i. Hvordan måler man overhovedet, hvornår en børnehave er effektiv? Man kan jo ikke sætte en pris på børns udvikling, ve og vel,« siger hun.

	Hos BUPL, pædagogernes fagforening, er formand Henning Pedersen begejstret for Enhedslistens beslutningsforslag. Han er bekymret for, at det vil gå ud over børnene, hvis daginstitutioner bruges til at skabe økonomisk overskud:

	»Hvis det er muligt at trække penge ud af en institution, så kunne pengene lige så godt bruges på at gøre forholdene bedre for børnene,« siger Henning Pedersen.

	Eftersom ingen store private aktører er gået ind på markedet for daginstitutionsdrift endnu, mener Henning Pedersen ikke, at der er »mulighed for at drive en forretning i større stil på området«.

	»Der er intet belæg for, at der er økonomiske fordele ved det, og der er slet intet belæg for, at det øger kvaliteten,« siger han.

