Staten taber fire mia. på krak
Nedskrivningerne i Roskilde Bank har rundet 10 milliarder kroner. Statens tab ligger på cirka fire milliarder kroner. Tabet kan dog ende med at blive større


 Staten og dermed skatteyderne har foreløbig tabt knap fire milliarder kroner på overtagelsen af den krakkede Roskilde Bank. Men det er først og fremmest aktionærerne, der står til nye tab. Det fastslår direktøren i det statslige bankselskab Finansiel Stabilitet, Henrik Bjerre-Nielsen. Han afviser, at statens tab efter krakket i Roskilde Bank bliver langt større end forudset. Ifølge Økonomisk Ugebrev løber tabet helt op i 10 milliarder kroner, som skatteyderne skal betale.
»Statens tab er forholdsvis præcist opgjort i hvert fald foreløbig til cirka 3,9 milliarder kroner. Det kan først gøres præcist op, når det hele er overstået. Det er det seneste skøn, og der er langt op til 10 milliarder,« siger Henrik Bjerre-Nielsen.
Milliard-mareridt
Økonomisk Ugebrev skriver, at »Roskilde Bank-skandalen har udviklet sig til det værst tænkelige milliard-mareridt for staten og dermed de danske skatteydere«.
Nedskrivningerne i Roskilde Bank har indtil videre rundet 10 milliarder kroner, forklarer bankens direktør, Lars Jensen, til ugebrevet. Men det ændrer ifølge Henrik Bjerre-Nielsen ikke umiddelbart ved størrelsen på statens tab.
»Pengene er i første omgang tabt af aktionærerne og den ansvarlige lånekapital og i anden omgang af Det Private Beredskab. Hvis der tabes yderligere penge, så er det staten, der hænger på den,« siger Henrik Bjerre-Nielsen, og fortsætter:
»Det lyder ikke usandsynligt, at tabene i den gamle Roskilde Bank er på 10 milliarder kroner, men inden det bliver til et tab for staten, er der andre, der først taber penge,« siger Henrik Bjerre-Nielsen.
Finanstilsynet har nu meldt den tidligere ledelse i den krakkede Roskilde Bank til Bagmandspolitiet. Politianmeldelserne omfatter både den tidligere administrerende direktør, Niels Valentin Hansen, de to øvrige direktører Arne Wilhelmsen og Allan H. Christensen, otte medlemmer af bankens tidligere bestyrelse, samt den interne og eksterne revision, Ernst & Young.
Det er en omfangsrig anmeldelse mod personer i både direktion, revision og bestyrelse. Det bliver efterforsket i den kommende tid, og der bliver lagt en plan for efterforskningen, siger chef for bagmandspolitiet Jens Madsen. Efterforskningen vil ifølge Jens Madsens vurdering vare i flere måneder. Finanstilsynets anmeldelse omfatter godt 15 personer, og er den første anmeldelse mod en bank under finanskrisen.


