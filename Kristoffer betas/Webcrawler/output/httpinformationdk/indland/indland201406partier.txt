Partier vidste ikke, hvad Forsvarets Efterretningstjeneste fik lov til
FE-loven blev vedtaget, uden at flere af Folketingets forsvarsordførere anede, at den giver FE hjemmel til at tappe og videregive rådata til NSA


 Da Folketinget sidste år vedtog en lov om Forsvarets Efterretningstjeneste (FE), var flere af de ordførere, der skulle behandle lovforslaget, ikke klar over, hvor vide beføjelser loven ville give FE.
Flere af ordførerne siger, at de ikke vidste, at loven giver FE en hjemmel til at tappe og videregive rådata til en tredjepart, f.eks. den amerikanske efterretningstjeneste National Security Agency (NSA).
Ifølge jurister er det konsekvensen af loven, der blev vedtaget af alle partier på nær Enhedslisten. Samtidig viser dokumenter, som Information har fået adgang til via whistlebloweren Edward Snowden, at NSA og FE efter alt at dømme samarbejder om at tappe fiberkabler, der transporterer tele- og internettrafik gennem Danmark. Som tidligere beskrevet i Information kan dette samarbejde også indebære, at danske borgeres data kan blive opsnappet og videresendt til NSA.
Men flere ordførere var ikke klar over, at lovforslaget indeholder så vide beføjelser.
»Jeg var ved lovbehandlingen ikke personligt opmærksom på den meget vide adgang, som FE tilsyneladende har til at tappe rådata og videresende til tredjemand,« siger Villum Christensen (LA), der som forsvarsordfører behandlede lovforslaget. Fra Enhedslisten var det retsordfører Pernille Skipper, der deltog i lovbehandlingen. Om FE’s mulighed for at tappe og videregive rådata siger hun: »Det var jeg ikke opmærksom på. Debatten dengang handlede i høj grad om, hvordan vi skulle kontrollere vores efterretningstjenester. Det var det, vi diskuterede, og knap så meget efterretningstjenesternes beføjelser.«
S-ordfører: et af de sværeste områder
Heller ikke Jonas Dahl, der var ordfører på lovforslaget for SF, erindrer, at der var debat om de vide beføjelser til FE:
»Jeg tror ikke, der har været tilstrækkelig opmærksomhed omkring det. Det er ikke noget, jeg har hørt forsvarsministeren eller regeringen forholde sig til, før sagen om Edward Snowden blussede op.«
Marie Krarup (DF) svarer ikke direkte på spørgsmålet om, hvorvidt hun som forsvarsordfører vidste, at FE-loven giver hjemmel til at tappe og videregive rådata:
»Det er noget, som jeg ikke har tillagt den store vægt, fordi det ikke har været et afgørende spørgsmål for mig, da jeg har tillid til de samarbejdspartnere, som FE har. Ligesom der godt kan komme en dame i en rød kjole til en fest, uden at jeg rigtigt lægger mærke til det, mens min mand måske synes, at det er enormt interessant,« siger hun.
Ligeledes lyder det fra Socialdemokraternes daværende forsvarsordfører, Bjarne Laustsen: »Der blev jo diskuteret en lang række ting. Jeg husker ikke lige specifikt, hvordan det var. Det er jo et af de sværeste områder. Både for ordførere, ministre og systemet, fordi det siger sig selv, at det er hemmeligt.«
Det har ikke været muligt at få en kommentar fra forsvarsordfører Troels Lund Poulsen (V), mens forsvarsordfører Lene Espersen (K) ingen kommentarer har.

