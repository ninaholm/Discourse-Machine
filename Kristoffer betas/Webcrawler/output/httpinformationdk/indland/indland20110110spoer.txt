10 spørgsmål til Birthe Rønn om de statsløse



 Indfødsretsudvalget i Folketinget har foreløbig stillet 25 spørgsmål om Integrationsministeriets ulovlige afslag på statsborgerskab til unge statsløse. Desuden er Birthe Rønn Hornbech kaldt i samråd i Indfødsretsudvalget for at svare på yderligere tre spørgsmål.
Information har udvalgt de ti vigtigste spørgsmål, som integrations ministeren skal svare på, selv om udvalget næppe får svar inden den 31. januar. Den dato har ministeren lovet at afslutte en hasteundersøgelse af ministeriets praksis.
• Har Integrationsministeriets Indfødsretskontor meddelt statsløse ansøgere, der er omfattet af 61-konventionen, afslag på eget initiativ, eller har der været en instruks herom fra en eller flere ministre, i givet fald hvilken minister? (Samråd)
• Præcist hvornår blev Integrationsministeriets indfødsretskontor opmærksom på, at Danmark siden 2004 reelt ikke har levet op til FN-konvention af 30. august 1961 om begrænsning af statsløshed?
• Vil ministeren tage initiativ til, at statsløse børn og unges rettigheder bliver indskrevet direkte i indfødsretsloven?
• Vil ministeren overveje en særordning for de statsløse personer, som ikke har indgivet ansøgning om dansk statsborgerskab, mens de var mellem 18 og 21 år, fordi de ikke har været opmærksomme på den særlige mulighed, der ligger i FN’s konvention af 30. august 1961 om begrænsning af statsløshed?
• Hvor mange herfødte statsløse unge har i årene 1990 til 2004 fået tildelt dansk statsborgerskab i henhold til FN-konvention af 30. august 1961, og hvor mange herfødte statsløse unge har fået afslag, selv om de burde have fået statsborgerskab?
• Hvor længe har ministeriet fejlbehandlet sager omfattet af § 17 i aftalen om statsborgerskab, som siger, at børn under 18 år, der er født statsløse i Danmark, kan optages på et lovforslag om indfødsrets meddelelse uden særlige krav?
• Hvorfor informerer Integrationsministeriet først den 12. januar 2011 på hjemmesiden om, at statsløse, som er født i Danmark og mellem 18 og 21 år, har ret til statsborgerskab, når ministeren allerede den 27. januar 2010 vidste, at sagsbehandlingen har været i strid med FN's konvention om begrænsning af statsløshed?
• Hvordan har Integrationsministeriets Indfødsretskontor forholdt sig til de ansøgninger om dansk statsborgerskab fra statsløse perso-ner, som nu er optaget på lov om indfødsrets meddelelse fra december 2010 – har ministeriet sat sagsbehandlingen af de pågældende ansøgeres sager i bero, og har man - mens man i ministeriet tog sig tid til at undersøge problemstillingen – informeret de berørte ansøgere om, at FN-konventionen fra 1961 muligvis ville kunne få konsekvenser for deres sag?
• Ministeren bedes selvkritisk vurdere, om den orientering, som Indfødsretsudvalget modtog fra ministeren af 27. januar 2010 med hensyn til sprogbrug og tydelighed i tilstrækkelig grad informerer om, at en række sager vedrørende herfødte statsløse personer er blevet fejlbehandlet – har ministeren med den omtalte orientering informeret Folketinget tilstrækkeligt om problemstillingen vedr. Danmarks forpligtelser i henhold til de omtalte konventioner? (Samråd)
• Hvordan vil ministeren karakterisere sagsbehandlingen af de mindst 22 statsløse personer, som har fået afslag på deres ansøgning om statsborgerskab siden 2004, selvom de har haft et konventionsbeskyttet krav på statsborgerskab i Danmark?

