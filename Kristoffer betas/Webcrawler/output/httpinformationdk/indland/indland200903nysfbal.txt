Ny SF-ballade: Baglandet afviser øget overvågning
SF's ledelse overvejer at støtte regeringens udspil om øget overvågning, men det møder massiv modstand i hovedbestyrelsen: 'Ren politistat', lyder det. Partitoppen klandres for at ville overhale DF højre om på retspolitikken
Efter at have været fredet for kritik gennem lang tid med succes i meningsmålinger, må Villy Søvndal (SF) nu lægge øre til kritiske røster fra baglandet for sit parløb med regeringen i håndteringen af banderne.


 Modstanden mod SF's strammerkurs på retspolitikken øges. Tidligere på ugen kom ledelsen i modvind på spørgsmålet om minimumstraffe, og nu stiller flere hovedbestyrelsesmedlemmer sig på hælene i spørgsmålet om øget overvågning. Officielt har partiet meldt ud, at man overvejer at tilslutte sig justitsministerens forslag om at give politiet flere beføjelser til at aflytte bandemedlemmer og andre, der er mistænkt for personfarlig kriminalitet. Men den overvejelse kan man ifølge flere hovedbestyrelsesmedlemmer godt pakke sammen:
"Der er ingen grund til, at vi i Hovedbestyrelsen diskuterer, om vi skal sætte almindelige borgerrettigheder ud af kræft. Vi har været imod terrorlovgivningen fra start, og det er vi endnu," siger HB-medlem, Kirsten Sloth.
Menigt medlem og HB-suppleant Mikael Hertig henviser til, at Advokatsamfundet, Danske Advokater, Landsforeningen af Beskikkede Advokater, Retssikkerhedsfonden og Retspolitisk Forening i deres høringssvar til forslaget vender tommelfingeren nedad:
"Når man udstyrer politiet med flere beføjelser og tilsidesætter domstolene, rører man ved magtens tredeling. Det her forslag går i retning af den rene politistat," siger han.
Vil aflytte bander
I dag kan politiet aflytte samtlige telefoner, som bruges af terrormistænkte, og en retskendelse kan indhentes med tilbagevirkende kraft. Disse beføjelser vil regeringen nu udvide til også at omfatte overvågning af eksempelvis bandemedlemmer. Og imens SF stemte imod terrorpakkens adgang til øget overvågning, overvejer man altså nu at tilslutte sig det nye forslag. Men ifølge hovedbestyrelsesmedlemmerne risikerer ledelsen af spilde hjerteblod:
"Men i øjeblikket virker det som om, at vi og andre partiet i forsøget på at være 'tough on crime' er klar til at overhale DF højre om," siger Mikael Hertig. Hans HB-kollega Henrik Møller Jensen, kender ikke forslaget i detaljer: 
"Men det ser bekymrende ud. Jeg ser ingen grund til at udvide terrorlovgivningen, for jeg mener sådan set, retssystemet er godt nok," siger han.
Flere af de HB-medlemmer, Information har talt med, advarer om, at forslaget svækker retssikkerheden.
HB-medlem og folketingskandidat, Trine Pertou Mach, opfordrer landspolitikerne til at holde igen med at give staten alt for mange magtmidler over for borgere alene baseret på mistanker. 
"Jeg tror i virkeligheden, politiet og efterretningstjenesten har utrolig mange midler til at overvåge allerede," siger hun.
Balder Mørk Andersen, der er folketingskandidat og medlem af HB, er åben for en debat om det forslag, som han dog er grundlæggende kritisk over for:
"Man skal passe på med at bruge en bandekonflikt til at lempe halvsjusket lovgivning ind af bagdøren," siger han.
Politiet skal følge med
Tidligere retsordfører Anne Baastrup har i en kronik for nylig advaret mod øget overvågning og aflytning.
"Argumentationen mod en domstolskontrol er som oftest: Effektivitet! Træder man et skridt tilbage og overvejer dette argument, bliver man forstemt. Et samfund skal vel også kunne håndtere at beskytte den enkelte borgers privatliv mod eventuel uberettiget overvågning og aflytning og ikke kun forholde sig til effektivitet," skrev hun. 
Anne Baastrup vil i dag ikke kommentere forslaget fra ministeren, men henviser til partiets retsordfører Karina Lorentzen. Hun betoner behovet for at politiet har de fornødne værktøjer:
"Vi må følge med udviklingen, og i forhold til dengang terrorloven blev vedtaget (2006, red), er brugen af mobiltelefoner steget, og det samme er brugen af taletidskort. Derfor er det vigtigt, at politiet kan følge med," siger hun og understreger, at SF ønsker en forhåndsgodkendelse forud for aflytningerne, eller at politiet efterfølgende kan få domstolenes godkendelse.
Retsordføreren har stillet en række spørgsmål om omfanget af aflytninger, som det ser ud i dag, men det opgør man ikke. Den praksis vil SF også have ændret: 
"Det er vigtigt med statistik og efterkontrol, så vi kan se, hvad aflytningerne fører til," siger Karina Lorentzen som endnu ikke vil lægge sig fast på, om SF lægger stemmer til ministerens forslag. Først vil partiet tale med en række relevante folk inden for både politi- og dommerstand, siger hun.
Karina Lorentzen føjer til, at hun har haft et møde med en politidirektør, som forklarede, at aflytning er ressourcetungt, og at den derfor ikke iværksættes i vid udstrækning.
"Det beroligede mig lidt," siger SF-ordføreren.
Socialdemokraterne bakkede i forbindelse med førstebehandlingen op om forslaget, hvilket sætter SF under pres for at opretholde det fælles fodslag på det afgørende retspolitiske område. 
Men Mikael Hertig advarer mod, at SF, i bestræbelserne på at vise sig regeringsduelige, sluger kameler på stribe:
"Det er værd at diskutere, hvornår prisen bliver for høj. Den diskussion har vi ikke haft ordentligt," siger han og peger på, at DF har haft stor indflydelse som støtteparti.


