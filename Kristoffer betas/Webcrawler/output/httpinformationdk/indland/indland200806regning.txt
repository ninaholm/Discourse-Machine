Regning til strejkeramte forældre ok
Regeringspartierne afviser et krav fra Dansk Folkeparti om, at strejkeramte forældre skal have tilbagebetalt penge for manglende børnepasning med det samme


 Mange forældre må vente med at få penge retur for manglende børnepasning til strejken er slut. Og det er helt i orden, mener regeringspartierne Venstre og Konservative, der dermed afviser et krav fra støttepartiet Dansk Folkeparti. 
DF's gruppeformand, Kristian Thulesen Dahl, vil have regeringen til at kræve, at alle forældre får penge retur inden sommerferien.
- Det er jeg ikke enig med Dansk Folkeparti i. Jeg har stor tillid til, at kommunerne gør det her på den mest smidige måde af hensyn til forældrene, men også af hensyn til deres egne systemer. Forældrene skal nok få pengene tilbage, men det er ikke sikkert det bliver fra dag ét. Man er nødt til at kunne gøre strejken op først, siger familieordfører Vivi Kier (K) og samme holdning har Karen Ellemann, familieordfører for Venstre.
- Det skal regeringen på ingen måde blande sig i. Det må være op til kommunerne selv at finde ud af, hvordan de vil håndtere en eventuel tilbagebetaling, og det er jeg helt overbevist om, at de sagtens kan finde ud af, siger hun.
En Ritzau-rundringning til nogle af de 15 kommuner, hvor pædagogerne strejker, viser, at kommunerne opkræver fuld betaling i strejkemånederne og først senere betaler pengene tilbage. Det har fået undrende og vrede forældre til at kime kommunerne ned. Forældreforeningen FOLA maner forældrene til besindighed, men formand Lars Klingenberg siger også, at kommunerne skal være fleksible.
- Nogle familier er kommet i klemme på grund af strejken. De har måske ikke så mange midler og er blevet trukket i løn, fordi de selv skal passe deres børn. Når de så samtidig får denne her regning, kan det være et hårdt slag. Og her mener jeg, at kommunen skal være hjælpsom, og at forvaltningen bør finde en løsning for dem, siger han.
Det samme mener Dansk Folkeparti, og både Karen Ellemann og Vivi Kier er ikke i tvivl om, at det allerede forholder sig sådan i kommunerne.
- Jeg har fuld forståelse for, at enkelte familier kan komme i klemme. Men der er jeg også helt overbevist om, at kommunerne er villige til at se på det, hvis man henvender sig og siger, at man ikke kan overkomme at betale regningen, siger familieordfører Vivi Kier fra de Konservative.
Kommunernes forklaring på den lange ventetid for tilbagebetaling er det administrative besvær, det giver, at skulle fraregne forudbetalte regning og beløb fra en endnu ikke afsluttet konflikt.
/ritzau

