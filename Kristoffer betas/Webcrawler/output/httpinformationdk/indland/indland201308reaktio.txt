Reaktioner på regeringens klimaudspil
Reaktioner fra Dansk Industri, Enhedslisten, tænketanken Concito, Dansk Folkeparti, Greenpeace og Danmarks Naturfredningsforening


 
Dansk Industri: Gode takter i regeringens klimaplan
	Dansk Industri er klar til at drøfte regeringens nye oplæg til, hvordan udledningen af drivhusgasser i de kommende år kan nedbringes. Den melding kommer fra DI’s adm. direktør Karsten Dybvad, efter at regeringen i dag har præsenteret sit diskussionsoplæg til en dansk klimaplan.

	»Det er en ambitiøs plan, der i dag er lagt på bordet. Vi ser det som en åben invitation fra regeringen til dialog. Den invitation tager vi meget gerne imod,« siger adm. direktør Karsten Dybvad, DI.

	Han understreger, at det er afgørende for DI, at en national ambitiøs klimaindsats skal balanceres meget nøje i forhold til konkurrenceevne og den fremtidige vækst. Derfor afviser DI også en række forslag til nye afgifter og afgiftsstigninger i klimaplanens katalog over nye initiativer.

	»Regeringen har med sin vækstplan fra foråret netop ønsket at styrke den danske konkurrenceevne. Nye initiativer skal selvfølgelig ikke modgå dette,« siger Karsten Dybvad.

	Enhedslisten: Klimaplan skal løfte den kollektive trafik

	Enhedslistens politiske ordfører, Johanne Schmidt-Nielsen, hilser forhandlingerne om en kommende klimaplan velkommen, men efterlyser et større fokus på den kollektive transport.

	»Vi er glade for, at regeringen endelig indkalder til forhandlinger om en ambitiøs klimaplan, som kan sikre, at vi indfrier vores fælles målsætning om at nå en CO2-reduktion på 40 procent i 2020,« siger hun.

	»Regeringens idekatalog indeholder både skidt og kanel. Men alt i alt er det et godt forhandlingsgrundlag. Vi vil selvfølgelig tage yderligere forslag med til forhandlingsbordet og vi ser frem til at indlede forhandlingerne,« siger hun. Især det manglende fokus på den kollektive transport er et af kritikpunkterne fra Enhedslistens politiske ordfører, som til de kommende forhandlinger vil stille krav om en styrkelse af den kollektive transport.

	»Hvis vi som samfund skal udlede mindre CO2, er det helt nødvendigt, at flere vælger den kollektive transport frem for bilen. Det forudsætter, at bus, tog, metro og letbane bliver både billigere og bedre. For mange mennesker er den kollektive transport ikke en reel mulighed i dag. Både fordi det er dyrt og fordi systemet ikke fungerer godt nok,« siger Johanne Schmidt-Nielsen.

	Concito: Beskidt kamp venter forude

	Interesseorganisationer for landbruget og transportsektoren skal i den kommende tid kæmpe om at få lov til at sætte mest muligt fingeraftryk på regeringens udspil til en klimalov. Den åbne høringsproces, som klima- og energiminister Martin Lidegaard satte i gang i går, kan udvikle sig til en kamp om, hvem der kommer til at trække det største grønne læs, vurderer direktøren i den grønne tænketank Concito, Thomas Færgeman.

	»Vi kommer til at se en beskidt kamp mellem landbruget og transportsektoren. Jeg kan godt se for mig, at landbruget vil argumentere med, at de har leveret meget allerede, mens transportsektoren vil argumentere for det modsatte,« siger han.

	»Vi har en situation, hvor landbruget tilsyneladende kan levere rigtig meget CO2-reduktion for en lav samfundsøkonomisk omkostning, mens det vil være dyrt for transportsektoren,« siger Thomas Færgeman.

	Det fremgår af de 78 grønne idéer, at der er god samfundsøkonomi i en lang række tiltag inden for landbruget, fordi de tiltag både har effekt på CO2-udledning og samtidig har store effekter på vandmiljøet og naturen.

	Dansk Folkeparti: Klimaplan er dybt skadelig for Danmark

	Dansk Folkepartis klima- og energiordfører, Mikkel Dencker, reagerer med dyb skepsis på klimaminister Martin Lidegaards noget vævende, men helt sikkert voldsomt dyre og belastende klimaudspil, der endnu engang vil gøre det dyrere at være dansk forbruger, virksomhed og landmand. Dansk Folkeparti betragter udspillet som et udtryk for en art klimafanatisme, der blot vil eksportere produktion og arbejdspladser til mere forurenende lande.

	»Landbruget ser ud til at blive ramt hårdt i regeringens såkaldte klimaudspil. I idekataloget er der også et forslag om mindsket refusion af elafgift for handels- og serviceerhverv, hvilket stritter i den modsatte retning af forårets aftaler, som netop lempede energiafgifter for erhvervslivet,« siger Mikkel Dencker.

	Han frygter, at dansk landbrug og erhvervsliv vil lide ubodelig skade, hvis klimaminister Martin Lidegaard(R), får sine hedeste dømme opfyldt.

	Dansk Naturfredningsforening: Uden klimalov – ingen klimamål

	Regeringens udspil til en egentlig klimalov er et solidt katalog over værktøjer til, hvad man kan gøre for at reducere CO2-udslippet. Men i sig selv fører kataloget dog ikke frem til målet om, at borgere, bønder og biler skal bidrage med seks procents CO2 reduktion frem til 2020. Det mener Danmarks Naturfredningsforening:

	»Det er rigtig godt at få sparket gang i debatten om klimaudfordringen igen. Og det er dejligt, at der er mod til at pege på sektorer, der hidtil har været friholdt fra at bidrage til at dæmme op for CO2-udslippene,« siger Ella Maria Bisschop-Larsen, præsident i Danmarks Naturfredningsforening.

	»Særligt positivt er det, at regeringen peger på virkemidler, der udover at gavne klimaet også boner rent ud på natur og miljøområdet. På den måde er der potentiale i kataloget, men for at det skal blive en succes, kræver det et solidt lov-ophæng. Det forventer vi så kommer med den opfølgende klimalov,« siger Ella Maria Bisschop-Larsen.

	Foreningen hæfter sig særligt ved, at regeringen konkret peger på at tage 185.000 ha jorder ud af landbrugsdriften.

	Greenpeace: Ikke plads til kompromis

	Greenpeace byder klimaplanen velkommen og opfordrer først og fremmest regeringen til ikke at gå på kompromis med sine overordnede klima- og energimål og sikre dem indskrevet i den klimalov, der efterfølgende skal sætte rammerne for, at tiltagene bliver ført ud i livet.

	»Vi har ventet længe, men nu står vi heldigvis med et katalog over en lang række tiltag, der kan sikre den helt nødvendige reduktion af drivhusgasudslippet inden for særligt landbruget og transportsektoren. Det bliver altafgørende, at regeringen holder fast i sine egne ambitiøse mål og ikke går på kompromis, når oppositionen og dele af erhvervslivet kan ventes at ville stille sig tilfreds med for lidt,« siger klima- og energimedarbejder Tarjei Haaland.

	»Der er mange rigtig gode tiltag og få helt uspiselige. Nogle af de bedste, der springer i øjnene, er tilskud til landmænd til at omlægge landbrugsjord på højbund til græsmarker og skov samt mere vindenergi fra endnu en kystnær havmøllepark, som begge vil give betydelige reduktioner,« siger Tarjei Haaland.

