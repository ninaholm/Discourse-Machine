Grådighed og sjusk skyld i tinglysningsskandale
Rigsrevisionen udpeger Justitsministeriet og Domstolsstyrelsen  som hovedansvarlige  for den digitale tinglysningsskandale. Skarp kritik fra Statsrevisorerne. Muligt erstatningsgrundlag
Ifølge justitsminister Lars Barfoed skyldes forsinkelserne i de digitale tinglysninger i høj grad, at Domstolsstyrelsen fejlvurderede behovet for mandskab, og han afviser, at styrelsen ikke kunne få de medarbejdere, de ville have.


 Justitsministeriets grådighed og Domstolsstyrelsens helt igennem urealistiske forventninger er skyld i, at almindelige borgere har mistet milliarder kroner sammenlagt på den digitale tinglysningsskandale.
Det konkluderer Rigsrevisionen i en sønderlemmende kritik af ministeriet og styrelsen. Dermed krakelerer ministeriet og styrelsens hidtidige argumentation om, at der ikke kan udbetales erstatninger til de ofre, som har mistet milliarder kroner sammenlagt, da ansvaret ikke kan placeres.
Rigsrevisionen er så barsk i sin kritik af det, der i dag bliver kaldt den største it-skandale i danmarkshistorien, at Socialdemokraterne ville kræve den ansvarlige minister, daværende Justitsminister Brian Mikkelsens (K) afgang, hvis han endnu var justitsminister.
Rigsrevisionen skriver direkte, at Justitsministeriet har hovedansvaret for skandalen. Blandt andet fordi ministeriet gennemtrumfede en forhastet fyring af 200 erfarne tinglysningsmedarbejdere for at spare på lønkontoen.
Alvorlig manglende test
Rigsrevisionen kommer også indirekte ind på, at daværende justitsminister Brian Mikkelsen vildledte Folketingets Retsudvalg, da han påstod, at tinglysningens brugervenlighed var blevet testet af ejendomsmæglere og boligadvokater. Det blev efterfølgende afsløret som usandt, da testen blev sparet væk. Rigsrevisionen mener, at brugervenlighedstesten kunne have afsløret systemets manglende brugervenlighed inden lanceringen og dermed afværget en del forsinkelser.
Leder af Juridisk Institut ved Aalborg Universitet, professor Lars Bo Langsted, mener, at netop kritikken af den fravalgte brugertest er blandt de bedste juridiske argumenter for en erstatning til ofrene.
»Fravalget af brugertesten, undervurderingen af mandskabsressourcer og overvurderingen af medarbejdernes produktivitet er umiddelbart de bedste argumenter for erstatning,« siger Lars Bo Langsted. Han vurderer også, at Domstolstyrelsens og Justitsministeriets forhåndsvurdering af, at lanceringen ville medføre problemer for borgerne, kan være grundlag for erstatning.
»Hvis styrelsen og ministeriet forventede problemer og ikke havde det fornødne beredskab til at varetage problemerne, så kan det være erstatningspådragende,« siger Lars Bo Langsted.
Netop det manglende nødberedskab var en af de ting, som Dagbladet Information tidligere på året kunne afsløre, at en samlet finanssektor kort inden lanceringen af systemet advarede Justitsministeriet kraftigt om.
Professor i erstatningsret ved Københavns Universitet Vibe Ulfbeck mener, at underbemandingen af nødberedskabet kan være afgørende for erstatningsspørgsmålet.
»Hvis Domstolsstyrelsen blot har forsøgt at gøre det så godt som muligt inden for de afstukne politisk-økonomiske rammer, er der som udgangspunkt ikke meget at komme efter erstatningsretsligt. Hvis underbemandingen i Tinglysningsretten på den anden side bygger på, at Domstolsstyrelsen selv har fejlberegnet behovet for medarbejdere og dermed medvirket til at udstikke en for optimistisk ramme til finansudvalget, er det mere usikkert, om man vil kunne undskylde sig med manglende ressourcer,« siger Vibe Ulfbeck.
Minister: Fejlvurdering
Justitsminister Lars Barfoed (K) mener, at Domstolsstyrelsen kunne få de medarbejdere, de ville have.
»Som jeg forstår det, var der intet ønske fra Domstolsstyrelsens side om yderligere bemanding. Og det står klart, at forsinkelserne i høj grad skyldes en fejlvurdering af mandskabsbehovet,« siger Lars Barfoed.
Domstolsstyrelsen afviser Rigsrevisionens kritik af, at mandskabsproblemet burde være forudset.
»Der kom meget betydelige, uforudselige opgaver til, og i dag kan vi konstatere, at den ekstra kapacitet desværre ikke var nok. Det kunne vi ikke forudse med den viden, vi havde før digital tinglysning trådte i kraft,« siger formand for Domstolsstyrelsen Niels Grubbe.
Sjusket styrelse
Rigsrevisionen er ellers helt utvetydig i sin kritik af underbemandingen. Revisionen mener, at Justitsministeriets iver for at fyre de erfarne medarbejdere blev kraftigt forværret af, at Domstolsstyrelsen var komplet urealistisk i sine forventninger til medarbejderproduktivitet, medarbejderbehov, brugernes brug af systemet og brugernes forståelse af brugerflade og vejledninger. For eksempel forventede Domstolsstyrelsen, at de nyansatte og uerfarne medarbejdere kunne ekspedere 50-100 sager dagligt, i stedet viste det sig, at de kunne nå 5-25 sager om dagen.
Styrelsen havde også fuldstændig fejlvurderet borgernes udbredte brug af fuldmagter, der skulle behandles manuelt af medarbejderne.
På baggrund af Rigsrevisionens rapport retter Folketingets statsrevisorer en skarp kritik mod Domstolsstyrelsen og Justitsministeriet.
»Statsrevisorerne kritiserer skarpt, at den organisatoriske forberedelse af tinglysningsprojektet har været utilstrækkelig, og at projektstyringen og økonomistyringen ikke har været tilfredsstillende. Tinglysningsprojektet har været præget af, at Justitsministeriet og Domstolsstyrelsen har undervurderet projektets risici og kompleksitet,« udtaler Statsrevisorerne.
Krav om erstatning
Regeringen har hidtil afvist at tage stilling til erstatningsspørgsmålet, da skiftende justitsministre ikke mener, at der kan placeres et ansvar for skandalen. Nu da ansvaret er placeret hos Justitsministeriet og Domstolsstyrelsen, kræver SF og Socialdemokraterne, at regeringen mander sig op og udbetaler erstatning til ofrene.
Regeringen og Dansk Folkeparti vil dog afvente Kammeradvokatens indstilling, der kommer senere i år. Hvis politikerne ikke udbetaler erstatning, anlægger Danske Boligadvokater et gruppesøgsmål mod staten.

