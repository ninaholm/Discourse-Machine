Kunstnerisk inspiration er vækstfaktoren
Vi har brug for et liberalt sindelag for at skabe anderledes vækst


 Af en eller anden grund har vi i den førte politik givet køb på det ’liberale sindelag’. Det er blevet skiftet ud med en kulturel elite, som sætter standarden for, hvordan livet skal leves og udvikles.
Og når vi kigger denne elite efter i sømmene, så er det masker, vi ser. Masker, der beskytter et tvivlende selvværd, og masker, som bruges til at holde livet og andre på afstand.
Det er for mig at se meget skadeligt dels for vores kulturelle særkende og dels for vores vækst-ambitioner. Ud over at visne som et kulturelt foregangsland går vi også glip af den form for viden, som netop det liberale sindelag kan fremelske, opdyrke og forbinde til nye vækstinitiativer, der giver os verdens fremtidige former og markeder.
At have et ’liberalt sindelag’ er for mig at se hverken at være liberalist, konservativ eller socialist. Det har som udgangspunkt intet med ens politiske ståsted at gøre. Det er snarere en måde at acceptere verden, som den er – at være rummelig og undersøgende i den skabende omgang med sig selv og andre. Det liberale sindelag danner for mig at se et rum for nærvær og hengivenhed, hvor livskraften kan forene sig med en glæde og et mod.
Dette synes at have kendetegnet danskheden i mange årtier. I internationale øjne er vi nærmest blevet lig med denne betegnelse. Turister, internationale investorer, flygtninge, politiske ledere og erhvervsfolk slapper af i denne atmosfære og oplever en stemning, hvor der er rum til at træffe klare beslutninger. Det har været Danmarks absolutte særkende sammenholdt med andre vestlige nationer.
Alligevel er vi blevet usikre på dennes værdi og form. Vi bedriver politik på snart sagt alle tænkelige områder, og i kølvandet heraf er der opstået en stigende mistænkeliggørelse af det at være dansker. Den har sneget sig ind i samværsformen i Danmark.
Kunstnerisk inspiration
’At være og at lade være’ er for mig at se sjælens form. Denne grundlæggende livsanskuelse rummer en filosofisk indsigt om kunstnerisk inspiration. Med det liberale sindelag har vi forudsætningerne for at kunne modtage den kunstneriske inspiration. Den kan give mennesket en livskraft, der forsyner det med opdagelser, opfindelser, frihed, indsigt og en sanselig fornyelse – betingelser for vækst, samarbejde og udvikling.
Kunstnerisk inspiration kommer til de mennesker, som er liberale. Og inspirationen opstår af sig selv i en konstruktiv tilgang til områder i tilværelsen, som ellers synes uforenelige. Disse inspirationer er sjælens kropslighed og virker bevidstgørende og udviklende i form af nye ideer, koncepter, processer, organiseringsformer etc. De er vigtige i en tid, hvor virkeligheden brydes og behøver at blive forfattet på ny.
Heldigvis er der mennesker i Danmark, som dagligt agerer liberale vogtere. De kan lede uden at gribe ind. De kan organisere uden at kontrollere. De kan kommunikere uden at kanonisere. De har med andre ord vækstfaktor – ikke blot er de skønne at være sammen med. De rummer ligeledes en frigjorthed, som bygger bro mellem forestilling og handling. De skaber rum og fylde i en tid, hvor forestillinger om vækst og forandring alene baserer sig på optimering, udnyttelse, kvantitative målsætninger og en anstrengthed, som pisker tanker, ord og følelser, så de virkeliggør disciplinens aura.
Hvis ikke vi plejer og masserer det liberale sindelag i Danmark, står vi med ønsker om vækst og store forandringer, som ikke bliver til andet end mere af det samme, og her står kampen side om side med slavementaliteten. Vi har brug for at ånde og lede. Vi har brug for det liberale sindelag.
 
Morten Paustian er erhvervsfilosof og skriver en filosofisk klumme om vækst og omstilling

