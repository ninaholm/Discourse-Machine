Hård kritik af forholdene for fængslede asylansøgere
Det er uacceptabelt at låse frihedsberøvede asylansøgere inde i celler i op til 23 timer i døgnet i Vridsløselille Statsfængsel, mener kritikere
 Vridsløselille, som oprindelig har haft 240 danske indsatte, kan komme til at huse helt op til 1.000 frihedsberøvede asylansøgere.


 Siden årsskiftet er Vridsløselille Statsfængsel blevet brugt til at fængsle frihedsberøvede asylansøgere. Her sidder de indsatte indelåst i celler i op til 23 timer i døgnet, bl.a. fordi der ikke er personale til at vogte gangene. Det oplyser enhedschef Frank Bødker. Men det er en slags isolationsfængsling og helt uacceptabelt, mener Claus Juul, juridisk konsulent hos Amnesty:
Læs også: ’I yderste konsekvens må vi slå teltlejre op ude i fængselsgården’
»Folk, der er frihedsberøvede i medfør af Udlændingeloven, må ikke underkastes andre indskrænkninger, end hvad der er nødvendigt for formålet. Så man må ikke anbringe dem i noget, der ligner isolationsfængsel,« siger han.
Frihedsberøvede asylansøgere er ikke kriminelle, men f.eks. mennesker, som har fået afslag på asyl. Ifølge lovbemærkningerne til den nye udlændingelov fra november skal »politiet fremover så vidt muligt frihedsberøve afviste asylansøgere og andre udlændinge med ulovligt ophold«.
Det er under al kritik at sætte mennesker bag tremmer, der kan forbinde fængsler med tortur, mener John Hatting, der er landsformand for Kriminalforsorgsforeningen, fagforeningen for ansatte i Kriminalforsorgen:
»Det at blive sat i et fængsel som Vridsløselille kan opleves som decideret psykisk terror for mennesker, der f.eks. har været fængslet og er blevet tortureret under Assads regime i Syrien,« siger han og bakkes op af Karin Verland, der er direktør for det danske institut mod tortur, DIGNITY: »Det er meget naturligt, hvis et tidligere torturoffer retraumatiseres af at blive låst inde sådan et sted 23 timer i døgnet. Det kan resultere i flashbacks og rædsel,« siger hun.
Vridsløselille, som oprindelig har haft 240 danske indsatte, kan komme til at huse helt op til 1.000 frihedsberøvede asylansøgere. De kan blive nødt til at dele celler med hinanden og sove i telte på fængslets gårdarealer. Det er »ikke humant«, mener formanden for Fængselsforbundet Kim Østerbye.
»To i en celle burde vi kunne håndtere. Men når man begynder at inddrage værksteder og gården, så er vi nået til et punkt, hvor vi behandler mennesker uanstændigt. Det er ikke det, vi bør stå for i Danmark,« siger han.
Information har kontaktet Justitsministeriet for en kommentar, men det henviser til Kriminalforsorgen. Her fortæller områdechef Rasmus Andersen, at man via Røde Kors er i gang med at sætte fritidsaktiviteter i gang for de indsatte: »Det, håber vi, kan bringe fællesskabstiden lidt op.« Han oplever ikke, at personalet har problemer med at håndtere traumatiserede indsatte, eller at forholdene i Vridsløselille er eller vil blive inhumane.
»Vi kan huse 750 under tag. Hvis vi kommer op på 1.000, opsætter vi telte udenfor. Det er i yderste nødstilfælde. Og det svarer til modtagecentre, vi har andre steder,« siger han.

