Regeringen beskyldes for at sylte Irak-undersøgelse
Oppositionen frygter, at regeringen forhaler Irak-undersøgelsen til efter et valg og kræver  en uvildig undersøgelseskommission.  Forsvarsministeren afviser kritikken
'Oplysningerne om, at Forsvaret stadig leder efter de 391.832 lækkede Irak-dokumenter, bekræfter, at det, vi har brug for, er en uvildig kommissions-undersøgelse. Forsvarets redegørelse og ministeriets undersøgelse er et
 unødvendigt mellemspil, siger
 Margrethe Vestager (R).


 Oppositionspartierne beskylder nu regeringen for at forhale den kommende Irak-undersøgelse. Det sker efter gårsdagens møde i Udenrigspolitisk Nævn, hvor forsvarsminister Gitte Lillelund Bech (V) pure afviste at fastsætte en dato for, hvornår Forsvaret skal være færdig med sin redegørelse om de 391.832 lækkede Irak-dokumenter, og for hvornår hendes eget ministerium skal være færdig med at undersøge den danske fangepolitik i Irak.
Socialdemokraternes forsvarsordfører, John Dyrby Paulsen, beskylder direkte regeringen for at sylte Irak-sagen.
»Det er  grotesk, at vi ikke engang kan få en tidsplan for, hvornår vi kan få en redegørelse,« sagde han efter mødet.
»Det ligner et forsøg på at sylte Irak-redegørelserne til efter et kommende valg, og det tyder jo i sig selv på, at regeringen har noget at skjule.«
SF's formand, Villy Søvndal, er enig:
»Regeringen har etableret en syltekrukke, så uanset hvilket spørgsmål, vi forsøger at få besvaret, så henviser de til den kommende redegørelse. Det er et spil, regeringen kan fortsætte indtil efter et kommende folketingsvalg, hvis den ønsker det,« siger han.
Enhedslistens Frank Aaen mener, at en tidsfrist engang i foråret vil være rimelig.
»Jeg kan godt forstå, at regeringen har en interesse i at lægge denne sag død indtil et folketingsvalg. For den er stærkt belastende for flere af regeringens ministre. Det skal de ikke have lov til. Vi skal have en fast deadline, og det skal være inden for et halvt år,« siger han.
Efterlyser kommissorium
Oppositionspartierne er imidlertid ikke bare utilfredse med den manglende tidsplan for Irak-redegørelserne.  De er også utilfredse med, at forsvarsminister Lillelund Bech ikke har informeret Folketinget om, hvad det nærmere er, Forsvarets redegørelse vedrørende de lækkede Irak-dokumenter skal afklare - og hvad det helt præcist er, hendes egen undersøgelse skal svare på.
»Vi har ikke fået noget kommissorium, og aner derfor ikke, hvad de to undersøgelser omfatter,« siger John Dyrby Paulsen. »Og det skal vi naturligvis have.«
Samme opfordring kommer fra de andre oppositionspartier.
SF's Villy Søvndal kalder det »besynderligt«, at Folketinget ikke har fået besked på, hvad det præcist er, som bliver undersøgt.
Også Margrete Vestager fra Radikale Venstre efterlyser et kommissorium.
»Der er oplagt, at når regeringen har valgt den her måde at gøre tingene på, så må den også skabe en vis tiltro til det, der foregår, herunder fremlægge kommissorierne,« siger hun.
Spild af tid
Ingen af oppositionspartierne har tillid til, at der kommer noget brugbart ud af de igangværende undersøgelser. Margrethe Vestager mener faktisk, at både Forsvarets redegørelse og den undersøgelse af den danske fangepolitik, som Forsvarsministeriet skal lave, er spild af tid.
»Vores råd til regeringen er, at de skal springe hele dette indledende mellemspil over og i stedet komme i gang med en uvildig kommissionsundersøgelse af, hvad der er foregået,« siger hun.
»Det er det, vi har brug for, hvis vi skal lære noget at Irak-krigen.«
Det forslag støttes af de tre andre oppositionspartier.
»En kommissionsundersøgelse er det eneste rigtige. Irak-krigen er alt for stor en sag til, at vi kan lade Forsvaret og ministeriet undersøge sig selv. Det her er jo en manøvre, hvor regeringen og Dansk Folkeparti har alle muligheder for at skjule alt det, de måtte have lyst til at skjule,« siger Villy Søvndal.
Også John Dyrby Paulsen mener, den nuværende manøvre er et udtryk for regeringens forsøg på at styre eventuelle skadevirkninger af de seneste ugers afsløringer af Forsvarets kendskab til fangemishandling i Irak.
»Hvis undersøgelserne viser, at der er grund til kritik, så vil resultaterne først blive offentliggjort efter valget. Hvis undersøgelserne derimod frikender regeringen, så kommer de formentlig lige før valget,« siger han.
Afviser kritikken
Forsvarsminister Gitte Lillelund Bech har over for Ritzau afvist oppositionens kritik af den manglende tidsplan.
»Det her er ikke et spørgsmål om en syltekrukke. Det er vigtigt at få undersøgt de her ting til bunds, så vi ikke hopper fra tue til tue, men i stedet får et samlet billede af, hvordan vi har håndteret tilbageholdte, og hvad har vi orienteret Folketinget om,« sagde forsvarsministeren efter tirsdagens møde i Udenrigspolitisk Nævn.
Og Dansk Folkeparti kan slet ikke forstå postyret.
»Der er jo kun anonyme vidner og 400.000 Wikileaks-dokumenter - og altså stjålne og løsrevne dokumenter - og det skal vi så tage alvorligt. Det er ikke andet end sladder, bagtalelse og rygter, og det skaber blot en ubehagelig atmosfære af mistænkeliggørelse,« siger nævnsmedlem Søren Krarup til Ritzau.
Information har tirsdagen igennem forsøgt at få Forsvarsministeriet til at oplyse, præcis hvad det er for spørgsmål, de to arbejdsgrupper skal besvare. Men uden held.
Information har også bedt Forsvaret oplyse, om man har bedt USA om hjælp til at lokalisere de lækkede dokumenter. Men det afviser presseofficer i Forsvarskommandoen Jakob Østerbye at svare på.
»Jeg kan ikke kommentere, hvilke konkrete henvendelser, vi har foretaget,« siger han. »Men du må meget gerne skrive, at vi opfordrer alle, der er i besiddelse af de 391.832 originaldokumenter, til at henvende sig.«


