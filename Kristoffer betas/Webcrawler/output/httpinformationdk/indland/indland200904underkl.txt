Underklassens kvinder er de grimmeste
Ny forskning viser, at jo smukkere en kvinde er, jo højere status får hun på arbejdsmarkedet. En mand skal bare være dygtig. Forskeren tog Information med i Magasin du Nord for at tale med kvindelige ansatte i parfumeafdelingen
Camilla Frantsen, der er såkaldt -personlig salgsassistent med speciale i stormagasiner- og med ekspertise i det franske kosmetik og parfumemærke Chanel, tror ikke, at hendes udseende har haft betydning for, at hun fik jobbet.


 Det er ikke fair eller demokratisk. Det er Darwin: En ung herre i hvide sko står uden for Magasin. Han venter uden for glasdørene. Indenfor tager parfumedamerne opstilling bag hver deres disk. De venter også.
Da klokken slår 10 på Kongens Nytorv, åbnes dørene, og de ventende kunder tager hver deres rute igennem stueetagen, hvor udstationerede eksperter står klar til at sælge skønhed på dåse, i tube, i form af farver og pensler - alt sammen til kilopriser, der kunne kickstarte verdensøkonomien på en formiddag.
Men skønhedsindustrien giver noget igen. Det er derfor den unge herre i de hvide sko, seniorforsker fra Mads Meier Jæger, har inviteret Information med i Magasin. Han har dokumenteret, at det betaler sig for kvinder at have udseendet med sig.
"Smukke kvinder har højere sandsynlighed for at klare sig godt på arbejdsmarkedet. De har et job med højere prestige og anseelse," forklarer Mads Meier Jæger fra det Nationale Forskningscenter for Velfærd.
Han har bearbejdet materiale fra amerikanske forskere, der har fulgt en gruppe mænd og kvinder igennem deres liv. Forskerne satte 12 forsøgspersoner, seks mænd og seks kvinder, til at studere gruppens high school fotos og rangere ansigterne efter skønhed. Resultatet viste, at de kvinder, der blev udpeget som de smukkeste, var nået højere på den sociale rangstige. Nu har Mads Meier Jægers gennemgang af materialet påvist, at effekten af skønhed er vedvarende livet igennem og ikke aftager i takt med at kvinderne bliver ældre.
Det er her, Darwin træder ind i Magasin. Ifølge Mads Meier Jæger er det velkendt, at skønhed er naturens måde at udpege de kvinder, der er bedst til at reproducere. Men hans resultater viser også, at kvinder, der udstråler artens overlevelse, ikke bare belønnes i partnervalget. De belønnes også på arbejdsmarkedet.
Smukke kvinder tillægges nemlig fejlagtigt egenskaber som intelligens og produktivitet.
"De bliver udsat for positiv diskrimination. Folk tror, at smukke kvinder kan mere, end de kan. Selv hvis du har en arbejdsplads, hvor alle er lige dygtige, vil de smukke klare sig bedre," siger han.
De smukkeste kvinder har også større chance for at blive gift med en mand med høj socioøkonomisk status. Skønhed har til gengæld ingen effekt på mænds sociale position. 
"Mænd får ikke bonus for at være smukke. Deres succes bliver afgjort af andre faktorer, som intelligens og uddannelse," siger Mads Meier Jæger.
Mænd må godt være grimme
Han har taget Information med i Magasin for at illustrere sine forskningsresultater. Og han får dem hurtigt bekræftet i MAC-standen, hvor der sælges makeup i stærke farver. MAC-træner Lullu Rihanna på 33 år nikker, da hun hører Mads Meier Jæger forklare sine resultater.
"Jeg bliver selv meget vurderet på mit udseende. Man får lige elevatorblikket, når vi trænere fra MAC samles. Man går jo og tjekker hinanden ud fra top til tå. Det kan både være positivt og negativt, fordi vi går meget op i stil," siger Lullu Rihanna.
Hun peger på en ranglet, rødhåret fyr, den eneste mand på arbejde i standen. Han har det samme lommeforklæde på med makeup-pensler i som de andre sælgere.
"Jonas har for eksempel en personlighed, der gør, at han trænger ind hos de kvindelige kunder på en anden måde. Jeg tror faktisk, at det er lettere for en mand at blive ansat uden at blive vurderet på udseendet. Det tror jeg. En pige ville nok få det sværere, desværre," siger Lullu Rihanna.
Feministerne har ret
Undersøgelsen bekræfter dermed, hvad kvinder længe har klaget over: En kvinde bedømmes på sit udseende, mens en mand bedømmes på sine evner. Ifølge Mads Meier Jæger skyldes det en kombination af biologi og psykologi.
"Noget af det er instinktivt. Mænd går efter partnere, der ser godt ud, som har symmetriske træk i ansigtet og kroppen. Det er en rest fra dengang, vi boede i huler. Der havde man brug for nogle kendetegn for at se, om partneren duede til noget. Vi ved også, at babyer tiltrækkes af smukke kvinder. Men noget af det er altså positiv diskrimination mod smukke," siger han.
Mads Meier Jæger understreger dog, at smukke kvinder ikke tjener mere end deres mindre kønne kolleger. Skønhed betyder heller ikke lige så meget i en kvindes samlede regnskab som intelligens og uddannelse. Den slår dog fast, at de smukkeste kvinder får et forspring, der svarer til et til to års skolegang over andre kvinder. Men er det på nogen måde fair?
"Nej. Diskrimination er pr. definition ikke fair. Men vi kan ikke bare slå fra, at vi afkoder folk ud fra deres udseende. Det er noget, der ligger i vores urhjerner. På den måde er diskriminationen indbygget i vores biologi. Sådan er det alle steder i naturen," siger han.
Ifølge Mads Meier Jæger kan man altså konkludere, at underklassens kvinder er de grimmeste. Eller som han formulerer det:
"Børn af lavt uddannede forældre vurderes systematisk som mindre smukke end børn af veluddannede forældre. Det har selvfølgelig også at gøre med, at de veluddannede spiser sundere og dyrker mere motion."
Det betyder, at skønheden også kan betragtes som et instrument til social opstigning. I Chanels stand står Camilla Frantsen på 22 år. Hun er vokset op i Nakskov, men efter skolen flyttede hun til København, hvor hun fik hun job i Magasin.
"Man siger jo, at det eneste, der fungerer i Nakskov, er Vestas," smiler Camilla Frantsen, der er såkaldt 'personlig salgsassistent med speciale i stormagasiner' og med ekspertise i Chanel.
Hun køber dog ikke, da Mads Meier Jæger forklarer hende, at skønhed kan fungere som en rulletrappe opad i tilværelsen.
"Jeg tror ikke, at mit udseende har haft betydning for, at jeg fik jobbet. Men det er klart, at du skal være en type, der går med makeup. Ellers virker det ikke så tiltrækkende, og så bliver kunderne ikke inspireret af dig," fortæller hun.
Det er vigtigt for hende, at kunderne får et godt førstehåndsindtryk af hende.
"Jeg vil gerne have, at de opfatter mig som en, der er villig til at hjælpe. Men jeg vil da også gerne have, de synes, jeg er pæn. Man skal se velplejet ud, for folk dømmer med det samme. Jeg kunne for eksempel aldrig finde på at komme på arbejde uden makeup. Eller med kun mascara." 
- Hvor lang tid bruger du på at lægge makeup om morgenen?
"Jeg er rutineret nu, det tager 15 minutter."
- Går din kæreste lige så meget op i det som dig?
"Nej. Han synes, jeg er smuk uden makeup."
Smukke mennesker sælger mere
Undersøgelsen har målt kvinder og mænd i grupper for sig. Derfor kan man ikke måle, om smukke kvinder også har en fordel over mænd med samme arbejde eller på samme arbejdsplads. Men det er påvist, at smukke kvinder har en fordel over de mindre smukke, der øges livet igennem.
"Man kan godt sige, at de mindre smukke skal arbejde mere for at kompensere og stige lige så hurtigt i graderne; enten igennem uddannelse eller deres cv. På den anden side kan kvinder modificere deres skønhed. Andre undersøgelser har vist, at det er fremmende, når kvinder sminker sig og gør noget ud af deres udseende," fortæller Mads Meier Jæger.
På trods af at smukke mennesker ikke tjener mere, tyder noget på, at de sælger mere. 
Ida på 22 år der står i Magasins Estée Lauder-stand afviser, at hendes udseende har spillet ind på hendes ansættelse.
"Det er da noget sjovt noget at forske i. Er det ikke?" spørger hun skeptisk. 
"Der er rigtig mange smukke piger herinde, men der er også nogle, der ikke er. Det kommer mere an på, om du kan passe dit arbejde."
- Havde du fået jobbet, hvis du var virkelig grim?
Hun griner genert og svarer: "Det ved jeg ikke."
- Tror du, at du sælger mere, fordi du er pæn?
"Hvis kunderne synes, at min hud er pæn, køber de stort set al den hudpleje, jeg anbefaler dem. Så på den måde betyder det selvfølgelig noget," siger Ida, der har arbejdet i Magasin i to et halvt år, selv om lønnen ikke er noget særligt.
"Man tjener ikke så meget her. Det er jo butiksarbejde. Men jeg elsker det. Jeg har lige været ude at rejse i tre måneder, og det er så skønt at komme tilbage."
Vi spadserer tilbage mod en af udgangene. Mads Meier Jæger fortæller, at kvinderne statistisk set ikke har ret i, at deres udseende ikke har haft indflydelse på ansættelsen.
"Hvis vi opsøgte dem om 10 år, ville de være højere oppe i status end de mindre smukke kvinder. Statistisk set."
Her vil nogle sikkert indvende, at statistik ikke er gud, og at skønhed heldigvis afhænger af øjnene, der ser. At en parfumedame kun vil være smuk i nogles øjne, mens andre vil foretrække en anden form for skønhed. Men videnskaben afviser dette multikulturelle skønhedssyn, fortæller Mads Meier Jæger.
"Man fandt en stamme i Brasiliens regnskov, der ikke havde kontakt med omverden. Da de blev bedt om at udpege de smukkeste kvinder på en række billeder, pegede de på de samme kvinder, som tyskerne og hollænderne i undersøgelsen. Så nej, skønhed afhænger ikke af øjnene, der ser."
Magasins glasdøre går i bag os. Det er ikke fair. Det er jo bare biologi.

