Skandalesager fører til krav om flere politiske embedsmænd
Ordførere fra begge sider i Folketinget vil styrke ministrene med flere politisk valgte embedsmænd
 
	Det nuværende partineutrale embedsmandssystem fungerer ikke optimalt, og derfor ønsker bl.a. Liberal Alliance, Enhedslisten og Venstre, at systemet ændres for at styrke ministrene. 


 
	Den seneste tids fornyede fokus på embedsmændenes politiske rolle får nu både højre og venstre side i Folketingssalen til at kræve et opgør med det nuværende, partineutrale embedsmandssystem. Kravet kommer, efter at Enhedslisten, Dansk Folkeparti, Liberal Alliance, Konservative og Venstre allerede i efteråret foreslog at lave en offentlig høring om et muligt nyt dansk embedsmandssystem inspireret af nabolandenes erfaringer med statssekretærer, juniorministre og politiske kabinetter i toppen af landenes ministerier.

	Venstres Jakob Engel-Schmidt, der har været primus motor i forsøget på at få lavet en sådan høring, vil derfor skrive til Folketingets formand, Mogens Lykketoft (S), for at få realiseret ønsket.

	»Debatten er blevet genoplivet af de seneste skandalesager, men der er ingen garanti for, at politiske embedsmænd vil producere færre skandaler: Mod politisk dumhed kæmper alle forgæves. Det handler om det demokratiske problem i, at embedsværket har fået så stor politisk indflydelse, at de folkevalgte ikke har de nødvendige demokratiske muskler til at gennemføre deres politiske mærkesager,« siger Jakob Engel-Schmidt, som understreger, at Venstre hverken har diskuteret eller lagt sig fast på en model.

	Britisk forbillede

	Både i forbindelse med udviklingsminister Christian Friis Bachs (R) og justitsminister Morten Bødskovs (S) afgang er der imidlertid blevet sat spørgsmålstegn ved, om embedsmændene svigtede ministeren og lod denne stå tilbage med det politiske ansvar for dårlig politisk rådgivning. 

	Selv om tidligere ministre, departementschefer og nuværende politikere i flere år har talt om et opgør med det danske embedsmandssystem med de på papiret neutrale embedsmænd, så er det dog blevet ved snakken.

	Før regeringsskiftet i 2011 gik statsminister Helle Thorning-Schmidt (S) ellers med tanker om at udstyre en kommende regering med en samordningsminister. Inspireret af Tony Blairs organisering af sin regering i Storbritannien skulle håndplukkede politiske rådgivere samles i en ny »Strategy Unit« og en »Delivery UNit« skulle have ansvaret for, at de øvrige ministerier leverede det, regeringen havde lovet. En plan, der som bekendt aldrig blev til noget. Siden har beskæftigelsesminister Mette Frederiksen (S) i bogen Lobbyisternes lommebog? Politikere under pres spurgt, om »ikke tiden snart vil være moden til, at det eneste folkevalgte element i et ministerium styrkes?«

	Men finansminister Bjarne Corydon (S) afviste i maj 2013 i forbindelse med den seneste undersøgelse af de særlige rådgivere eller såkaldte spindoktorers rolle, at der er et »presserende problem«.

	Klar rollefordeling efterlyses

	I dag er Enhedslistens gruppeformand, Stine Brix, enig i, at nu bør der omsider ske noget. Og første skridt er en høring, hvor politikerne kan høre om andre landes erfaringer. På godt og ondt. Hverken gruppeformanden eller Enhedslisten er nemlig afklaret, med hensyn til hvilken model der er den rigtige.

	»Men generelt er det min – og Enhedslistens – holdning, at det vil være godt med en stærkere politisk ledelse i ministerierne. Hvilket kan ske ved at styrke det politiske niveau, ministeren og hans nærmeste, hvilket både kan være med særlige rådgivere eller andre. Man kan godt lave en kombination af nogle fagligt dygtige medarbejdere, som sidder der fast, samtidig med at det politiske lag styrkes. Så har man en klar rollefordeling med, hvem der skal give den politiske rådgivning i stedet for, at vi i dag beder en – i princippet – neutral departementschef om at være politisk rådgiver,« siger Stine Brix.

	Det har ikke været muligt at få en kommentar til forslaget om en sådan høring fra Mogens Lykketoft, der er på vinterferie. Folketingets formand har tidligere kaldt det en »god udvikling«, at den nuværende regering i højere grad end den tidligere bruger de særlige rådgivere som netop rådgivere og ikke pressefolk. Men samtidig har Mogens Lykketoft opfordret ministrene til selv at sætte sig igennem med deres politiske dagsorden over for embedsmændene og har advaret om, at »hvis der er et vakuum, så udfylder de (embedsmændene, red.) det«. 

