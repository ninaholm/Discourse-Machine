Forsker: Stamcellekød på bordet om 10 år
Danske forskere vil have penge til at udvikle stamcellekød og dermed afhjælpe den globale fødevarekrise. Fars lavet på stamceller kan være en realitet allerede om 10 år, mener seniorforsker


 Den globale kødproduktion skal fordobles i løbet af de kommende 40 år, hvis efterspørgslen skal dækkes. Og ifølge forskere kan det ske uden omkostninger for klimaet og dyrene.
Løsningen hedder stamcellekød. Forskningen er endnu i sin vorden, men ifølge seniorforsker ved Aarhus Universitet Niels Oksbjerg kan vi inden for de kommende 10 år sætte tænderne i kødfars produceret helt uden brug af dyr.
»Den fordobling i kødproduktionen, som FN taler om, kan ikke klares med køer og grise alene. Det forurener meget og bruger store mængder rindende vand. Den nuværende produktion af kød i Danmark kan næppe udvides, så der er brug for at tænke i andre baner. Her er stamcellekød en oplagt del af løsningen,« siger han.
Ifølge Niels Oksbjerg ligger forskningsfeltet lige til højrebenet for netop Danmark:
»Vi er et fødevareproducerende land, og derfor bliver vi nødt til at have øjnene åbne for, hvad der foregår på området. Når forskningen er tilendebragt, kommer der jo ingen og spørger, om ikke vi også vil lave det,« påpeger han og tilføjer:
»Men det kræver en politisk vilje til at investere. Og den langsigtede forskning er ikke dominerende i øjeblikket, hvor politikerne tænker kort og på fra forskning til faktura.«
Hvis der investeres tilstrækkeligt, er tidshorisonten ifølge Niels Oksbjerg ikke ret lang:
»Om syv til 10 år har vi måske et kødfarsprodukt, som kan anvendes til at blande med farsprodukter lavet på dyr. Det kan blive et supplement til den traditionelle kødproduktion og et produkt, som kan bruges til f.eks. kød på pizzaer.«
Hellere vegetarisk
Professor i bioetik og formand for Dyreetisk Råd, Peter Sandøe, har nogle forbehold i forhold til stamcellekødet.
»Så vidt jeg ved, er der en række tekniske barrierer: Det har vist sig svært at dyrke dyreceller uden brug af føtalt kalveserum (fra kalvefostre, red.). Det er foreløbig enormt dyrt, og ideen om, at produktet skal ligne kød, har også vist sig svær at realisere,« siger han.
Peter Sandøe så hellere end gerne, at forskningen kunne frembringe kød uden brug af dyr, men han tror ikke meget på hverken et snarligt videnskabeligt gennembrud eller på, at forbrugerne vil efterspørge stamcellekødet.
»Visionen er genial set med dyreetiske briller. Men der ville være tale om et underligt kunstprodukt, og hvorfor så ikke bare spise tofu? Det ville formodentlig være lettere at lære danskerne at spise vegetarisk end at få dem til at spise stamcellekød,« siger han.
Heller ikke udsigten til, at Danmark kunne opnå et forskningsmæssigt eventyr får Peter Sandøe til at ønske penge øremærket til de danske videnskabsfolk.
»Nej. Holland er godt i gang  lad dem betale       lære- pengene. Hvis de danske forskere stod foran et gennembrud og kunne godtgøre, at de i international sammenhæng havde noget særligt at bidrage med, ville de formodentlig også kunne skaffe forskningsmidler via de eksisterende kasser,« siger han.
Stor dansk ekspertise
Også Lars Hinrichsen, direktør i Danish Meat Research Institute, mener, at Danmark bør sikre sig en førerposition på forskningsfeltet.
»Vi kan ikke bare læne os op ad, at andre løser opgaven og derpå kopiere den. Man        må indgå et samarbejde og bygge kompetencer og viden op,« siger han og tilføjer:
»Der er helt bestemt perspektiver i det. Magert kød, som er ordentligt tilberedt, er noget af det mest lødige, man kan spise. Hvis man tilmed kan fremstille det på en helt ny, mere    fleksibel og billigere måde, er det meget interessant, både for fødevareproducenterne og i forhold til de globale fødevareudfordringer.«
 Kan man få folk til at spise stamcellekødet?
»Det er et helt andet perspektiv og måske det mest interessante. En fødevareteknolog som jeg er nok inhabil til at svare på et spørgsmål, der på den måde handler om følelser. Hvis man på denne måde kan producere miljøbesparende, mener jeg, at målet helliger midlet.«
Har et forspring
Professor på Det Biovidenskabelige Fakultet ved Københavns Universitet Poul Hyttel anfører, at Danmark faktisk har et forspring, når det kommer til forskning i stamceller. Han beskæftiger sig primært med grise som model for stamcellebehandling i sundhedsøjemed og siger:
»Vi har satset meget på fødevareforskning gennem tiden og har en stor ekspertise. På den måde har Danmark noget at bidrage med.«
Dog tvivler Poul Hyttel på, at den næringsvæske, der kræves for at dyrke cellerne, er mindre ressourcekrævende en den traditionelle produktion af kød.
»Globalt set er det svært at overskue, hvor mange ressourcer der skal puttes i stamcellekødet,« siger han og peger på, at nærings- væskerne skal tilsættes aminosyrer, sukker og signalstoffer, der kan hjælpe stamcellerne til at udvikle sig til muskelceller.
»Og det kræver en del energi.«
Tilbage på Aarhus Universitet er Niels Oksbjerg ikke nær så skeptisk. Han er klar med - for anden gang  at søge bevilling til sin forskning hos Det Strategiske Forskningsråd. Oplægget er et samarbejde med den hollandske forsker Bernard Roelen fra Utrecht University, som er blandt de fremmeste på feltet.
»I Holland har finansministeriet investeret i forskningen. Som forsker må man ikke klynke, men finansiering er naturligvis en forudsætning for at komme videre,« siger han.
 Men er I ikke i færd med at tage brødet ud af munden på landmændene?
»Nej, det er et supplement. Der tegner sig til at opstå et større marked for kødprodukter, og det vil være oplagt for fødevareindustrien herhjemme at bakke det op,« siger Niels Oksbjerg.


