Danmark står foran retningsvalg om EU
I mange år har Danmark med succes koblet sig så tæt på euro-samarbejdet som praktisk muligt uden at blive fuldt medlem. Men den kommende EU-bankunion og planer om vidtgående udbygning af euro-samarbejdet sætter den danske Europa-politik under pres


 Præcis 20 år efter at de danske EU-forbehold kom på plads i Edinburgh-aftalen i 1992, bliver den nølende danske Europa-politik nu afgørende udfordret.
Til EU’s topmøde i morgen og fredag har EU’s præsident Herman Van Rompuy udarbejdet vidtgående forslag til udvikling af eurosamarbejdet gennem en stram tidsplan. Det bliver en ny udfordring til regeringen, der i forvejen kæmper for, at Danmark bliver koblet på det fælleseuropæiske banktilsyn, der bliver kernen i EU’s nye bankunion.
Økonomiminister Margrethe Vestager deltager i dag i et møde mellem EU’s økonomi- og finansministre, hvor man på ny vil forsøge at nå til enighed om det juridiske grundlag for etableringen af banktilsynet, der skal styres af den Europæiske Centralbank, ECB, i Frankfurt.
Diplomater fra medlemslandene har i forhandlinger arbejdet sig nærmere et kompromis, og meget tyder på en løsning senest på EU-topmødet, der åbner for, at de 10 lande uden for eurozonen kan være med i banktilsynet.
»Det vil være pinligt, hvis der ikke bliver enighed,« sagde Vestager efter et møde i sidste uge. Et muligt kompromis går ud på, at lande uden for eurozonen får begrænset stemmeret ved de afgørende beslutninger, men at ECB’s styrelsesråd – hvor kun de 17 euro-lande er repræsenteret – stadig har den øverste politiske kontrol med det nye banktilsyn.
Danmark i en svær position
Med en sådan løsning kan Danmark sandsynligvis sige ja til endelig deltagelse i banktilsynet næste år – også uden at spørgsmålet skal til folkeafstemning, hedder det i Bruxelles.
Men Van Rompuys forslag om at udvide euro-samarbejdet vækker uro i landene uden for euro-samarbejdet. Frygten går på, at eurolandene inden for få år vil have etableret et tæt indre samarbejde, der svækker landene uden for i politisk og økonomisk indflydelse.
Det bringer især Danmark i en svær position. Siden euro-samarbejdets oprettelse i 1999 har skiftende regeringer fulgt en politik om at placere sig politisk og økonomisk så tæt på eurozonen som muligt uden at være direkte medlem. Og det indtil videre ganske succesrigt. Kronen har kunnet følge euroen i en fast kurs, hvilket er hovedhjørnestenen i dansk økonomisk politik. Og samtidig er Danmark som ikke-euroland sluppet for at skulle bidrage med store lån til redning af Grækenland og andre gældstruede lande.
Kort beskrevet foreslår Van Rompuy – som har udarbejdet rapporten efter samråd med EU-Kommissionens formand José Manuel Barroso og ECB-chefen Mario Draghi – at bankunionen skal på plads, at eurolandene skal indgå ekstra forpligtigelser om overholdelse af finanspolitiske mål, og at der skal skabes et nyt økonomisk instrument til at sikre eurosamarbejdet – eventuelt gennem et fælles ’eurobudget’.
Både statsminister Helle Thorning-Schmidt og økonomiminister Margrethe Vestager har i den forløbne uge sagt, at man må se nærmere på forslagene, før man vurderer, om Danmark skal koble sig på, hvilket Van Rompuy åbner op for. Men at Danmark går åbent ind i diskussionen for at kunne fortsætte politikken med at ’skygge’ eurosamarbejdet så tæt som muligt.
Udvidet samarbejde
For selv om forslaget ikke indebærer diskussion om direkte ændring af EU-traktaten – i hvert fald ikke før efter valget til Europa-Parlamentet i sommeren 2014 – er eurolandene besluttet på at udnytte den eksisterende traktat til at udvide deres samarbejde, så meget som muligt, siger euroanalytikere. »Det er gået op for politikerne, at de må tage tøjlerne i egen hånd. Kun ved at udvikle det europæiske samarbejde dybere kan der skabes et første globalt bud på at kontrollere de kræfter, der udløste finanskrisen,« påpeger den tyske økonom Peter Bofinger, medlem af det tyske økonomiske vismandsråd.
»Det afgørende er først at få bankunionen etableret. Men på længere sigt er målet en politisk union, der skal skabe stabilitet.«
Sammen med de øvrige tyske vismænd opfordrede Bofinger tidligere i år til at skabe en ny økonomisk instans, som kan sættes ind i eurokrisen, hvilket Van Rompuys forslag også indeholder. Det har kostet Europas skatteydere 4.500 mia. euro siden 2008 at redde bankerne ud af finanskrisen, viser en opgørelse fra EU-Kommissionen. Det svarer til næsten 10 procent om året af EU’s samlede bruttonationalprodukt, BNP, hvilket igen førte til røde tal på statsbudgetterne og den gældskrise, som har plaget eurosamarbejdet i de seneste tre år. Den nye fælles stramme EU-overvågning af bankerne skal forhindre en gentagelse af spekulationerne, der førte til finanskrisen, argumenterer Van Rompuy. Det er første prioritet. Anden prioritet er at modernisere og reformere euro-systemet.

