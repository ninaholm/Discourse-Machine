Politikere til chefer: 'Drop mundkurven!'
Både befolkning og politikere har brug for at kende fakta under en valgkamp, lyder det fra et bredt spektrum af partier. Enhedslisten inddrager nu statsministeren i sagen om mundkurve til offentligt ansatte


 Misforstået hensyn til den siddende regering. Sådan lyder en udlægning af de tilfælde, hvor embedsmænd og forskere under valgkampen fik forbud mod at udtale sig til pressen. 
"Det er en meget mærkelig praksis. Ofte er også ministeren tilbageholdende med at udtale sig under en valgkamp, men pressen har brug for faktuelle oplysninger," siger de konservatives politiske ordfører Henriette Kjær om de to sager, som Information har beskrevet de foregående dage. 
K-ordføreren understreger, at ministeren - valgkamp eller ej - har behov for at vide, hvad ministeriet har givet videre til pressen.
"Men det kunne jo løses ved, at man briefede ministeren om, hvilke journalister man har talt med og om hvad," siger Henriette Kjær.
Hun kalder det 'uhensigtsmæssigt' at bede de ansatte lade være at tale med pressen. 
"Både presse og politikere har brug for tal eller statistikker at diskutere ud fra -også under en valgkamp," siger Henriette Kjær, som betoner, at der kan være grund til at tilbageholde resultater af undersøgelser, som endnu ikke er offentliggjort eller forelagt ministeren.
Uhyggeligt
Enhedslistens Line Barfod kalder det "uhyggeligt" at offentligt ansatte i flere omgange er blevet pålagt tavshed under valgkampen.
"Det afgørende for, at man kan få en seriøs offentlig debat, er, at man kan få faktuelle oplysninger - ikke mindst under en valgkamp," siger hun.
Line Barfod har derfor stillet spørgsmål i sagen til både statsministeren og justitsministeren, hvoraf sidstnævnte er ansvarlig for de offentligt ansatte ytringsfrihed. Desuden genfremsætter Enhedslisten forslag om et nævn, der skal bistå offentligt ansatte med at bruge deres ytringsfrihed og overvåge udviklingen på området.
Forsker ved Det Nationale Forskningscenter for Arbejdsmiljø, Merete Labriola, måtte efter eget udsagn kæmpe for sin ret til at formidle viden til journalisterne under valgkampen, og det er dybt utilfredsstillende, mener medlem af Forskningsudvalget, Rasmus Prehn (S).
"I et demokrati, hvor vi sætter ytringsfriheden højt, er det forkasteligt at sætte sine medarbejdere i den situation," siger han.
Rasmus Prehn peger desuden på, at flere universitetsforskere netop udtrykte bekymring for politisk styring og en slags berufsverbot, da man i 2006 fusionerede universiteter og sektorforskningsinstitutioner. Og det er netop en sådan kultur, som institutionerne med regeringen i spidsen er ved at udvikle, mener S-ordføreren.
"Der er ikke nødvendigvis noget juridisk forkert i det, men politisk, moralsk og ideologisk er det en uhyggelig udvikling," mener Rasmus Prehn.
Han efterlyser en tilbagevenden til debatkulturen i Miljøministeriet under Svend Aukens ledelse:
"Han opfordrede de ansatte til at sige deres mening, også selv om det gik i mod regeringens linje. Men de skulle lægge navn til. Kun ved at få mest muligt fakta på banen, opnår man de bedste resultater."

