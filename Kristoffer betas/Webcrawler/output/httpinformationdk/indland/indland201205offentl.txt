Den offentlige sektor skal bevare sin del af samfundskagen
Hvis Enhedslisten fremover skal stemme for finansloven, så skal det offentlige forbrug som minimum vokse i samme takt som økonomien. Dermed er støttepartiet på kollisionskurs med regeringen
Enhedslistens politiske ordfører, Per Clausen, har kigget regeringens 2020-plan godt efter i sømmene, og partiet mener, at der satses for lidt på investeringer i det offentlige. Det skaber en usikkerhed om, hvorvidt støttepartiet vil stemme ja til finansloven til efteråret.


 Glem alt om nul- eller lavvækst i det offentlige forbrug eller i det hele taget tanken om en mindre offentlig sektor.
Sådan lyder advarslen fra Enhedslisten, før SRSF-regeringen om kort tid offentliggør sin såkaldte 2020-plan. En plan som vil lægge rammerne for den danske økonomi i årene fremover.
»Nu ved vi jo ikke, hvad de kommer med i deres 2020-plan. Men vi frygter en nulvækst – eller i hvert fald en meget, meget lav vækst. Og det holder ikke en meter, hvis man har tænkt sig at lave finanslovsforlig med os det ene år efter det andet,« siger Enhedslistens gruppeformand, Per Clausen.
Inden Enhedslisten holder årsmøde i bededagsferien, er frustrationen over regeringen da også ved at koge over i støttepartiet. Hvis regeringen har troet, at den kunne tage Enhedslisten for givet, så er svaret: Det kan den ikke.
Derfor gør Enhedslisten det nu til et krav for fremover at stemme for finansloven, at det offentlige forbrug ikke blot skal vokse. Forbruget skal som minimum vokse i samme takt som den samlede økonomi eller bruttonationalproduktet (BNP).
Fungere som dynamo
Regeringen lægger ellers – i det netop offentliggjorte ’Konvergensprogram’ – nok op til en årlig realvækst på 0,6 procent i det offentlige forbrug frem mod 2020. Men udgifternes andel af BNP vil i perioden falde fra 28,6 procent ned til 26,6 procent (programmet er sendt til EU som forsikring for, at Danmark overholder Finanspagten).
»Efter vores opfattelse bør der – i hvert fald – være den samme vækst i den offentlige sektor som i den samlede økonomi. Og måske i virkeligheden endda en større vækst i den offentlige sektor, da denne kan fungere som en dynamo for den økonomiske udvikling ved at skabe velfærd og arbejdspladser,« siger Per Clausen og fortsætter:
»Vi ser ikke for os, at man kan lave aftaler omkring finansloven som ikke betyder, at den offentlige sektor vokser i samme omfang som BNP«.
Ifølge Per Clausen forværrer opbremsningen i det offentlige forbrug bestræbelserne på at bekæmpe arbejdsløsheden og underminerer den kickstart, som regeringen har igangsat. Når opsvinget lader vente på sig, er en af hovedårsagerne nemlig, at den indenlandske efterspørgsel er lav, lyder det fra Enhedslistens gruppeformand.
»I en situation, hvor den økonomiske udvikling er gået i stå, er der netop behov for at skrue tempoet op i den offentlige sektor for på den måde at få gang i beskæftigelsen og økonomien. I andre perioder kan der så være behov for at skabe et overskud på statsregnskabet, så man kan spare op til de dårlige tider eller få betalt af på gælden. Vi er med på, at der skal være balance på statens regnskaber på lang sigt.«
Konkrete forslag på banen
Selv om Enhedslisten med kravet om størrelsen af den offentlige sektors andel af samfundskagen er på kollisionskurs med regeringen, så er finansminister Bjarne Corydon (S) tilbageholdende med at kommentere kravet: »Det er altid interessant at høre på Enhedslistens forslag, og jeg regner med, at Enhedslisten bliver en central medspiller når det kommer til finansloven for næste år, men jeg vil vente med at diskutere konkrete forslag, til vi når efteråret og regeringen har fremlagt sit eget forslag til finanslov,« skriver Bjarne Corydon i en kommentar.
De radikales finanspolitiske ordfører, Marianne Jelved, ønsker heller ikke at kommentere Enhedslistens krav før finanslovsforhandlingerne med henvisning til, at »det er finansministeren som forhandler«.
Men SF’s finanspolitiske ordfører, Jonas Dahl, afviser at udstikke noget sådant løfte om den offentlige sektors størrelse.
Permanent skadet
»Det er for tidligt at sige, at hvis vi slipper ud af krisen, så skal vi lægge os fast på, at den offentlige sektor skal udgøre 25, 30 eller 35 procent af økonomien. Vi lægger ikke op til nulvækst, men til en fortsat vækst i det offentlige forbrug og at den offentlige sektor fortsat kan udvikle sig. Det – og ikke en bestemt procentandel – må være det afgørende,« siger Jonas Dahl.
Chefanalytiker i Arbejderbevægelsens Erhvervsråd (AE), Frederik Pedersen, understreger, at hvis Enhedslisten kommer igennem med sit krav, vil det fastlåse det offentlige forbrugs andel af BNP på et historisk højt niveau. Forbrugets andel er nemlig i dag uforholdsmæssigt stor på grund af den økonomiske krise. Andelen var i 2009 endda oppe på 29,8 procent af BNP – hvilket var faldet til 28,6 procent sidste år.
»Det er klart, at hvis samfundskagen bliver mindre, mens det offentliges forbrugs stykke er det samme, så bliver dette stykke relativt større. I dag er spørgsmålet imidlertid om kagen er blevet permanent skadet,« siger Frederik Pedersen.

