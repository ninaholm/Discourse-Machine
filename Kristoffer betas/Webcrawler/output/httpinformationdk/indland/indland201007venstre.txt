Venstretop tavs om lav indslusningsløn
Der er åben splid mellem Venstre og integrationsminister Birthe Rønn Hornbech (V) om indslusningsløn. Men partiets topfolk forholder sig tavse


 Venstres integrationsminister og partiets integrationsordfører er åbenlyst uenige, og Dansk Folkeparti kræver en afklaring af, hvad der egentlig er regeringens politik.
Men hverken finansminister Claus Hjort Frederiksen (V) eller Venstres næstformand, og formand for partiets folketingsgruppe, Kristian Jensen, ønsker at løfte sløret for, om Venstre støtter en såkaldt indslusningsløn. En løn som vil betyde, at nydanskere kan ansættes til halvdelen af mindstelønnen.
Claus Hjort Frederiksen, der er til EU-møde i Bruxelles, oplyser således - gennem sin pressemedarbejder - at han ikke ønsker at kommentere striden.
Og Kristian Jensen er også tavs.
»Da jeg er i udlandet, skal jeg afholde mig fra at kommentere danske forhold,« skriver han i en kortfattet e-mail til Ritzau.
Det er Venstres integrationsordfører, Karsten Lauritzen, som lørdag kom med forslaget, som af integrationsminister Birthe Rønn Hornbech får betegnelsen »ikke sympatisk«.
Dansk Arbejdsgiverforening (DA), LO og oppositionen er dog imod forslaget, og Dansk Folkeparti mener, at forslaget er diskriminerende over for almindelige danskere.
»De (nydanskerne, red.) skulle fremover kunne spurte forbi jobsøgende danske kontanthjælpsmodtagere og danske dagpengemodtagere ved at få lov til at tilbyde at arbejde til en lavere løn end den overenskomstmæssige mindsteløn, som danskerne skal følge,« skriver Dansk Folkepartis udenrigsordfører, Søren Espersen, i partiets ugebrev:
»Nu skal Dansk Folkeparti selvfølgelig nok sørge for, at forslaget ikke bliver til noget, så længe vi har noget at skulle have sagt, men alligevel!«
Det har ikke været muligt at få en kommentar fra Venstres formand, statsminister Lars Løkke Rasmussen (V).

