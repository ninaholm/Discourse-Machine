'De vil lukke munden på alle'
Kurdiske Roj-tv skal lukkes, hvis det står til Tyrkiet. Men kanalen sender stadig - og på kontoret i København er der ingen frygt for, at Danmark vil bøje sig
Så længe kurdere bliver undtrykt, vil der være brug for Roj-tv. Det mener daglig leder af Roj-tv i Danmark, Yilmaz Imdat.


 15.000 kurdere nærmer sig i samlet flok landsbyen Ömerli, da tyrkiske politibetjente begynder at skyde mod dem. En af politibetjentenes gaspatroner rammer en ung studerende, mens et andet skud ender i hovedet på en 27-årig mand. De to mænd dør inden for kort tid, og efterfølgende bliver flere demonstranter slået ned og anholdt af politiet. Hvad der skulle have været en fredelig fejring af den fængslede formand for det kurdiske arbejderparti Kurdistan Workers' Party (PKK), Abdullah Öcalan, ender i drab og anholdelser. Det er i hvert fald den historie du får, hvis du tænder for den kurdiske tv-station Roj-tv. 
Ifølge den tyrkiske tv-station TRT forløb lørdagens demonstration i det kurdiske område helt anderledes. Det var ikke det tyrkiske politi, der begyndte at skyde. PKK-tilhængerne begyndte selv at kaste sten mod politiet, som derfor blev nødt til forsvare sig selv. De to mennesker, som døde, blev ramt af demonstranternes egne sten. 
"Roj-tv bragte en optagelse fra et nyhedsbureau, som viste, hvordan den ene mand blev ramt af en gaspatron. Men de tyrkiske tv-stationer viste ikke klippet. De fortalte bare deres egen fordrejede version af historien," siger daglig leder for Roj-tv i København, Yilmaz Imdat. 
Han har sat sig til rette ved det ovale bord i mødelokalet på H.C. Andersens Boulevard i København. Fra rummet ved siden af lyder der stemmer fra fladskærmen, der hænger på væggen. Det tyrkiske tv-kontor har tunet ind på TV 2 News, og Yilmaz Imdat har netop overværet Anders Fogh Rasmussens tale ved en konference i Istanbul. 
"Tyrkerne havde forventet en undskyldning. Men Anders Fogh Rasmussen står fast på sine principper - ligesom flertallet af de danske politikere. Det ville også være absurd, hvis Danmark bøjede sig for det tyrkiske pres," siger Roj-tv's leder.
Lukker munden på alle
Den tyrkiske stat har flere gange forsøgt at få lukket den kurdiske tv-station med henvisning til, at Roj-tv har forbindelser til terrororganisationen PKK. Men indtil videre har de danske myndigheder ikke fundet tilstrækkelige beviser.
"Tyrkiet forbinder Roj-tv med deres kamp mod den kurdiske opposition. Og i stedet for at løse problemerne i landet, prøver de at lukke munden på alle dem, der siger dem imod," siger Yilmaz Imdat. 
Ifølge tv-stationens leder er medierne i Tyrkiet udsat for censur, som blandt andet betyder, at militæret ofte dikterer, hvad de må skrive eller sende. 
"Hvis medierne fortæller det modsatte af militæret, bliver de dømt til at lukke. Så alle tv-stationerne fortæller altid den samme version af historien. Roj-tv er en af de få tv-stationer, der giver kurderne mulighed for at se de billeder, som tyrkisk tv ikke viser. Og vi bliver ved med at lave tv, så længe kurderne bliver undertrykt".
Tv-stationen er finansieret af anonyme bidrag fra det kurdiske folk. Det foregår anonymt, fordi det kan være farligt at stå på en liste, forklarer Yilmaz Imdat. Han tripper utålmodigt i stolen. Han har forklaret historien om Roj-tv så mange gange før. 
"Hvis Tyrkiet bare forlanger, at vi bliver lukket, vil der ikke være nogen, der tager dem alvorligt. Det er derfor, de sætter os i forbindelse med PKK. Og den påstand har vi altid afvist. Vi har hverken forbindelse til PKK eller andre politiske organisationer."
Ifølge Yilmaz Imdat er det vigtigt for Tyrkiets regering at få lukket Roj-tv, fordi kanalen er kurdernes eneste mulighed for at give udtryk for deres holdninger. 
"I de kurdiske områder i Tyrkiet er der mange, der ser med. Men i nyhedstimerne fra kl. 17 til 20 bliver der sendt forstyrrende signaler ud på nettet for at forhindre vores sendinger, og derfor er det ikke alle, der modtager signalet så godt, som vi gør heroppe".


