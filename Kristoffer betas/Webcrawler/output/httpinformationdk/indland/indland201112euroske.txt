Euro-skeptiske økonomer: Vi kan sagtens stå uden for EU-pagt
Danmark kan sagtens klare sig ved at stå uden for den nye europæiske finanspagt, lyder det fra flere økonomer. Men det synspunkt bliver ignoreret i øjeblikkets ensidige EU-debat, hævder de
Medlemmerne af Europaudvalget mødtes i går for at diskutere Danmarks holdning til den nye europæiske finanspagt. Blandt de fleste danske politikere er  holdningen positiv til pagten. Men flere euroskeptiske økonomer mener, at Danmark med fordel kan stå uden for den økonomiske pagt

Følger man EU-debatten i disse dage, kan man få det indtryk, at meget tættere økonomisk integration og endnu skrappere krav fra Bruxelles er vejen til overlevelse for eurozonen og den eneste farbare vej for Danmark.Men den antagelse er grundlæggende forkert, lyder det fra en række økonomer, der nu efterlyser en mere nuanceret og åben debat, hvor der også er plads til de skeptiske stemmer.»Mit indtryk er, at langt de fleste danske nationaløkonomer deler den holdning, at Danmark sagtens kan stå uden for aftalen. Og mange siger, at det skal vi også. Først og fremmest ved at holde os fra at være bundet tættere af det europæiske samarbejde,« lyder det fra Frank Dahlgaard, cand.polit., tidligere folketingsmedlem for Konservative, underviser på Handelshøjskolen i København og stifter af sammenslutningen Nationernes Europa — EF-tilhængere imod mere union.Han fremhæver, at Danmarks økonomi er så sund, at det ikke vil få negative konsekvenser, hvis Danmark står uden for europagten.»Danmark er parat til at være til eksamen over for markedet 24 timer i døgnet, akkurat som vi har været de sidste 20 år. Vi kan sagtens selv, og det er den fremtrædende holdning blandt nationaløkonomer.«Andre synspunkterFrank Dahlgaards synspunkt bakkes op af Christen Sørensen, professor i Økonomi ved Syddansk Universitet, tidligere formand for Det Økonomiske Råd og skeptisk over for euroen fra begyndelsen.»Vi skal stille os under den kolde bruser og stå helt uden for pagten,« siger Christen Sørensen. Han savner, at der også bliver plads til de mere skeptiske økonomer i den nuværende debat:»Jeg synes, det er så dybt tvivlsomt, at debatten fyldes af ’eksperter’, som siger, at der ikke er anden udvej end altid at tilslutte sig.«Han er overbevist om, at størstedelen af økonomer på tværs af politisk overbevisning er langt mere kritiske, end debatten giver udtryk for.»Og så hiver man primært folk som Marlene Wind (EU-professor ved KU,red.) ind og udlægge situationen. Men hun er altså ikke økonom, og har ikke den fornødne indsigt. Og de får lov til uimodsagt at sige, at den eneste farbare vej er at tilslutte sig,« siger Christen Sørensen og uddyber: »Det er en måde at manipulere debatten på, når man siger, at der ikke er andre muligheder.«Politisk dominansMads Lundby Hansen, cheføkonom i den liberale tænketank CEPOS, er ligeledes kritisk over for euroen i den nuværende situation, men kan ikke entydigt svare på, om Danmark bør tilslutte sig den nye europagt.Ifølge ham skyldes den ofte ensidige debat, at et stort flertal blandt folketingspolitikerne er meget EU- og euro-begejstrede:»Jeg har undret mig meget over mediebilledet den seneste tid, for her man får et meget ensidigt indtryk af europagt-debatten. Men når både regeringens og oppositionens ledere er ganske begejstrede for euroen, er det naturligt nok, at vi får serveret pro-euro-argumenterne meget ofte.«Ifølge Christen Sørensen, kan det dog få alvorlige konsekvenser, hvis debatten fremadrettet fortsætter med at være så ensidig, som det er tilfældet nu:»Afstanden mellem den politiske elite og befolkningen bliver større og større, for politikerne er efterhånden ude af trit med både økonomer og store dele af befolkningen,« siger han og henviser til en ny meningsmåling foretaget af Ugebrevet A4, som viser, at kun hver tredje vælger mener, at Danmark bør tilslutte sig euro-pagten.»Men som det ser ud nu, er de mange skeptiske økonomers synspunkter ikke synderligt velkomne blandt magthaverne — eller blandt medierne for den sags skyld.«
