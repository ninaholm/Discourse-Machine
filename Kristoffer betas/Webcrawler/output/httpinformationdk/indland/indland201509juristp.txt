Jurist: ’Politiet ved, de har en dårlig sag’
Københavns Politi opgiver selv at komme til bunds i Tibet-sagen. Den Uafhængige Politiklagemyndighed skal nu se på, hvem der gav ordre om at holde demonstranter tilbage


 Københavns Politi indbringer sig selv for Den Uafhængige Politiklagemyndighed (DUP) i Tibet-sagen.
Et temmeligt usædvanligt skridt i en temmelig usædvanlig sag:
Sagen handler ikke bare om ulovlig frihedsberøvelse af en demonstrant under den kinesiske præsidents besøg i 2012 i København, men også om fejlagtige oplysninger fra politiet via Justitsministeriet til Folketingets retsudvalg.
Advokat Claus Bonnez, formand for Landsforeningen KRIM, er manden, der har rejst den. Han beskylder politiet for at være gået bevidst efter demonstranterne, som ønskede at vise tibetanske flag under et besøg fra den kinesiske præsident Hu Jintao. Tibets flag er forbudt i Kina. Samtidig er han kritisk over for politiets manglende vilje til at samarbejde.
»Umiddelbart virker det som et godt træk, at Københavns Politi vil til bunds i sagen. Men jeg må også sige, at det i øvrigt har været min oplevelse, at det har været rigtig svært at få oplysninger fra politiet,« siger Claus Bonnez.
Jurist og direktør i tænketanken Justitia Jacob Mchangama kalder Københavns Politis indbringelse af sagen for DUP ’spændende’:
»Det tyder vel på, at de ved, at de har en dårlig sag, når de ikke længere kan henholde sig til deres tidligere redegørelse som afgivet til Folketingets Retsudvalg.«
Østre Landsret gav i sidste uge en demonstrant, som ville vise Kinas præsident det tibetanske flag, medhold i, at politiet frihedsberøvede manden ulovligt gennem en time. I forbindelse med sagen blev der fremlagt lydoptagelser og afgivet vidneforklaringer, som var lodret i strid med, hvad Københavns Politi fortalte Rigspolitiet med henblik på Justitsministeriets besvarelse af spørgsmål fra Folketingets Retsudvalg.
Folketinget fik at vide, at politiledelsen ikke i forbindelse med præsidentbesøget gav instruks til demonstranter om, at de ikke måtte vise Tibets flag. En forklaring, der modsiges af flere af de menige betjente. Samtidig oplyste Københavns Politi og Kammeradvokaten Østre Landsret om, at det ikke havde været muligt at identificere flere af de involverede betjente.
Betjente står frem
Information bragte 23. september et billede af betjentene og spurgte i overskriften: Hvem er de to betjente på billedet? Det undrede i den grad betjentene, som for længst var både identificeret og afhørt.
En af de involverede betjente stod dagen efter frem på fagbladet Dansk Politis hjemmeside.
»Jeg er noget chokeret over at høre, hvordan vi ligefrem efterlyses. Vi er identificeret, vi har sagt, at det var os, og jeg var inde til en samtale om sagen i marts,« fortæller betjenten: »Det var en ordre oppefra. Og vi bad om at få den gentaget, fordi det ikke helt var i overensstemmelse med grundlovssikrede rettigheder.«
Københavns Politi ønskede i går ikke at kommentere sagen ud over en pressemeddelelse. Her udtaler politidirektør Thorkild Fogde: »Der er tale om oplysninger, som vedrører forhold, der ligger tilbage i tiden, og hvor det ikke uden yderligere forklaringer fra de implicerede lader sig afgøre, hvordan de nye oplysninger forholder sig hertil. Da der samtidig i offentligheden er rejst spørgsmål om urigtige forklaringer og mangelfulde oplysninger vedrørende identifikation af polititjenestemænd, har jeg i dag valgt at indbringe sagen for Den Uafhængige Politiklagemyndighed.«
Advokat Claus Bonnez vil muligvis forsøge at få sagen indbragt for Højesteret.

