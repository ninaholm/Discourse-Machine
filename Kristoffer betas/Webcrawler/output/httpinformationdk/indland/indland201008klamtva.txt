Det er klamt - men skal det være forbudt?
En tegneserieoversætter er i Sverige netop blevet dømt for besiddelse af japanske manga-tegninger af børn i seksuelle situationer. Det er en dom over en væsentlig del af japansk kultur, siger Japan-kendere. Sagen skal nu i højesteret, og mens en lignende lov er på vej i Danmark, åbner udstilling med animeret børneporno i Kunsthallen Brandts i Odense


 Da en svensk oversætter af japansk manga forleden fik en dom for at besidde børne-erotiske tegninger, blev en stor japansk kultur gjort til genstand for svensk lovgivning. Japankendere mener, at dommen er udtryk for et kultursammenstød, mens flere forskere og behandlere af pædofile mener, at tegningerne kan opildne pædofile tendenser.
I Danmark har Socialdemokraterne en lov på vej efter svensk forbillede. Billederne i mangahæfterne viser normalt helt unge børn i talrige seksuelle situationer - meget visuelt, meget direkte og ifølge tegningerne ofte til stor nydelse for både barnet og den voksne.
Udstillet børneporno
Frastødende for de fleste, men i morgen åbner en udstilling med tegnet mangabørneporno på Kunsthallen Brandts. Museumsinspektør Christian Hviid Mortensen forklarer, at udstillingen kommer som en reaktion på Socialdemokraternes lovforslag, og den efterfølgende offentlige debat - foruden dommen over den svenske oversætter.
- Hvorfor mener I, at udstillingen er nødvendig?
»Fordi problematikken omkring tegnet børneporno er et godt eksempel på hele debatten om, hvor meget magt medierne har på os - altså, er det hele bare hjernevask? Når man ser en voldsfilm, går man så ud og slår en masse mennesker ihjel bagefter? Det er jo lidt det samme grundargument, vi ser omkring tegnet børneporno. Og hvis vi forbyder det ene, burde vi så ikke også forbyde det andet? Vi vil gerne have folk til at tage stilling til alle de her spørgsmål.«
- Hvad siger I til de mennesker, som kunne føle sig stødt over jeres udstilling?
»Vi forsøger jo bare at fremstille det, som det er. Hvis folk føler sig krænkede over det, skal de jo bare råbe op. Det er også en del af udstillingen, at publikum kan deltage i debatten, både på nettet, men også i udstillingslokalet med en skærm som man kan skrive på, blandt andet. Så jeg håber nærmest, at folk føler sig provokeret nok til at give deres mening til kende.«
- Blandt andre har Foreningen for Psykologer været ude og advare mod, at tegnet børneporno kan opildne pædofile tendenser. Hvordan forholder I jer til det?
»Det ved jeg ikke nok om til at udtale mig.«
- Men har I gjort jer nogle tanker om det ansvar I eventuelt har?
»Ja da, men vi tvinger det jo ikke ind i hovedet på folk. Man kan bare gå væk og lade være at se på det. Men der er vigtige problematikker på spil. For eksempel er mangakulturen enormt populær i Japan, og vi vil gerne stille spørgsmålet: Er alle japanere så pædofile? Eller er det fordi, det er et kulturprodukt, som vi bare ikke forstår? I vores kultur kan vi så rynke på næsen af det og synes, det er perverst, men det er under alle omstændigheder en vigtig diskussion at tage.«
Forelagt Informations artikel fra januar i år, hvor forskere peger på den skadelige effekt tegnet børneporno kan have på potentielle krænkere, siger Christian Hviid Mortensen:
»Jeg synes sagtens, at udstillingen kan retfærdiggøres. Jeg har læst artiklen før, og flere af citaterne fra den indgår faktisk i udstillingen, så folk selv kan danne sig sin egen mening. Og mere billedmateriale er der heller ikke i udstillingen, så jeg mener ikke, at der er nogen overhængende fare.«

Læs også: Svensk børnepornodom til japansk manga-kultur
Information skrev tidligere på året 'En helt legal form for børneporno' - historien om Danmark som det eneste skandinaviske land, hvor animeret børneporno er tilladt. Denne historie kan læses på: www.information.dk/221349

