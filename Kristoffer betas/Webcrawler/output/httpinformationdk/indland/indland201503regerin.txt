Regeringen vil beskære uddannelser trods gode udsigter til job
Naturvidenskabelige kandidaters ledighed er så lav to år efter, at de har færdiggjort deres studium, at fagene ikke ville blive ramt af nedskæringer, hvis regeringen i sine beregninger så længere frem end et enkelt år. Det viser en analyse fra Tænketanken Kraka
Den danske biotekbranche har tidligere været kritisk over for regeringens nedskæringer på nogle af de uddannelser, der leverer arbejdskraft til medicinalindustrien, som er Danmarks største eksporterhverv.


 Langt færre skal uddannes til ledighed, og derfor pålægger regeringen de videregående uddannelser at skære godt 3.500 studiepladser væk over de næste fem år. Det går især ud over humaniora og naturvidenskab, men en analyse fra Tænketanken Kraka viser nu, at især de naturvidenskabelige fags ledighed er markant lavere, hvis man ser bare lidt længere frem, end regeringens såkaldte dimensioneringsmodel gør. Modellen tager udgangspunkt i kandidaternes ledighed fra 2001 til 2011 i 4.-7. kvartal efter deres sidste eksamen, og ud fra disse ledighedsdata skal fagområder med konsekvent overledighed skære ned på deres optag.
Men ser man bare fire kvartaler længere frem, så er billedet et andet, forklarer forskningschef i Kraka Kristian Thor Jakobsen.
»Modellen ser således ud til kun at være delvis robust over for ændringer i tidspunktet for, hvornår man opgør ledigheden. Det, man ønsker at fange, er uddannelser, der systematisk har sværere ved at få kandidater i arbejde, og derfor skal man være varsom med at have et for snævert perspektiv. Vores analyse tyder således på, at der kommer relativt flere naturvidenskabelige kandidater i arbejde på lidt længere sigt, hvilket igen kan medføre, at de slet ikke ville være omfattet af dimensionering ved et senere opgørelsestidspunkt,« siger Kristian Thor Jakobsen.
Se også på lønnen
Opgørelsestidspunktet har netop været et af kritikpunkterne fra flere uddannelsessteder, og analysen viser altså nu, at det er af stor betydning for de naturvidenskabelige fag og også for de mellemlange designuddannelser.
»Man risikerer at dimensionere uddannelser, hvis kandidater tager lidt længere tid om at finde arbejde, måske fordi de i højere grad er rettet mod det private arbejdsmarked,« siger Kristian Thor Jakobsen. Han henviser til, at det f.eks. kan tage lidt længere tid at komme ordentligt ind på det private arbejdsmarked end det offentlige, fordi det første job for eksempel i højere grad kan være af midlertidig karakter.
Både Produktivitetskommissionen og Kvalitetsudvalget har netop understreget vigtigheden af, at langt flere højtuddannede fremover finder arbejde i det private erhvervsliv, og forskningschefen tilføjer, at en eventuel dimensionering også burde tage højde for deres løn og ikke bare ledighed.
»Der bør således fokuseres på uddannelser, der har systematisk høj arbejdsløshed og lave lønninger,« siger han.
Formand for den danske biotekbranche Martin Bonde har tidligere været kritisk over for regeringens nedskæringer på nogle af de uddannelser, der leverer arbejdskraft til medicinalindustrien, som er Danmarks største eksporterhverv.
»Det lyder ikke, som om dimensioneringsmodellen er specielt robust, hvis billedet ændrer sig så meget nogle kvartaler senere. For virksomhederne er det vigtigt, at vi har et anstændigt rekrutteringsgrundlag, men det må da også være vigtigt for den danske stat at gøre brug af det talent, der er, og matche dem med de rigtige arbejdspladser,« siger Martin Bonde.
Hos Maersk Oil er det især geologerne, som der også bliver færre af, som bekymrer teknologidirektør Troels Albrechtsen.
»Geologer er vigtige medarbejdere i olieindustrien, og både operatører og leverandører har brug for disse kompetencer. Adgang til kvalificeret arbejdskraft er forudsætning for at oliebranchen kan blive ved med at levere indtægter til statskassen, arbejdspladser og energi til Danmark,« skriver han i en mail til Information.
Fantastisk flotte tal
Aalborg Universitet (AAU) er det hårdest ramte universitet, selv om nordjyderne er langt fremme, når det gælder om at få flere kandidater ind på det private arbejdsmarked. AAU skal skære mere end 200 pladser væk inden for det Teknisk-Naturvidenskabelige Fakultet, forklarer dekan Eskild Holm Nielsen.
»Helt generelt har vi nogle fantastisk flotte arbejdsløshedsstatistikker, men dimensioneringsmodellen tager ikke udgangspunkt i det nuværende arbejdsmarked eller de regionale forhold. Konsekvensen er, at vi risikerer at mangle højtuddannet arbejdskraft,« siger Eskild Holm Nielsen.
Det private arbejdsmarked vil blot rekruttere højtuddannet udenlandsk arbejdskraft eller flytte væk, hvis de ikke kan få dækket deres behov for højtuddannede, tilføjer Eskild Holm Nielsen.
At ændre på ledighedstidspunktet i dimensioneringsmodellen ville hjælpe en del på situationen, vurderer dekanen, og han opfordrer til, at man ser på ledigheden på længere sigt samt stiller krav til institutionerne om at holde optaget nede de steder i landet, hvor det er svært at finde arbejde.
Venstres uddannelsesordfører Esben Lunde Larsen mener slet ikke, at de naturvidenskabelige fag burde være omfattet af dimensioneringen.
»Vi har hele tiden været modstandere af den måde, som dimensioneringssystemet er bygget op på, og nu kan vi kun se på alle de forudsagte elendigheder, som følger med – med nedlukning af sproguddannelser og skævvridning af regionale uddannelser i forhold til Aarhus og København og beskæring af de naturvidenskabelige, som slet ikke burde være skåret ned. Vi er nødt til at tage hensyn til den bekymring, som uddannelserne og arbejdsgiverne har,« siger Esben Lunde Larsen.
Uddannelsesminister Sofie Carsten Nielsen mener, det er rimeligt at forvente, at en uddannelse fører til job i løbet af 1-2 år efter endt uddannelse.
»Det er derfor helt bevidst, at vi har valgt at kigge på, hvor mange der er ledige frem til otte kvartaler efter sidste eksamen. Vi skal have en ambition om, at nyuddannede kan få job de første år. Det er et problem – både for den enkelte og for uddannelsen – hvis man skal vente mere end to år i arbejdsløshedskøen på sit første job. Jo længere tid der går, uden at man kan få et arbejde, jo større er sandsynligheden også for, at ens første job ikke har meget med ens studie og tillærte viden at gøre,« skriver uddannelsesministeren i en mail til Information.

