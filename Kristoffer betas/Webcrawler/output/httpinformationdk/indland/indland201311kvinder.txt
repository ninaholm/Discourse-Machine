Kvinder advares om kejsersnit på tvivlsomt grundlag
Kvinder, som ønsker at føde ved planlagt kejsersnit, får at vide, at det er forbundet med mange risici. Men forskningen bag bygger på data for akutte kejsersnit – et langt farligere indgreb. Dermed overvurderes risikoen ved planlagte kejsersnit. Læger vil drøfte ny vejledning
Det er ikke muligt at give en formel for hvilken fødselsmåde, der er den bedste for den enkelte kvinde. Det er vigtigt at informere på individuelt niveau, og derfor giver det ikke meget mening at bruge generelle retningslinjer for valg af fødselsmåde, mener overlæge på Rigshospitalets fødeafdeling Jens Langhoff-Roos.


 
	Når kvinder ønsker at føde ved kejsersnit, advares de blandt andet imod, at der er fire til fem gange så stor risiko for, at moderen dør i forbindelse med kejsersnit – sammenlignet med en vaginal fødsel. Det fremgår af den officielle patientinformation, som præsenteres for kvinder, der ønsker at føde ved et planlagt kejsersnit, selv om der ikke er en medicinsk grund til det.

	Men den og flere andre skræmmende informationer bygger på studier, som dårligt kan bruges til at sige noget kvalificeret om risikoen ved et planlagt kejsersnit. Informationerne kommer nemlig fra studier, der ikke kun medtager planlagte kejsersnit, men også akutte kejsersnit – et indgreb, som er mere farligt og kompliceret, og som derfor også giver langt flere komplikationer. Det erkender flere af landets førende fødselslæger:

	»Hvis man bare opgør det i kejsersnit og ikke skelner mellem akutte og planlagte kejsersnit, så er der en risiko for, at man kommer til at få planlagte kejsersnit til at se ud, som om de har flere komplikationer, end de har. Dermed kan man sige, at man overvurderer risikoen ved et planlagt kejsersnit,« siger Peter Hornnes, ledende overlæge på Nordsjællands Hospital.

	Lørdag kunne Information fortælle, at der generelt er en kultur på de danske hospitaler om, at vaginale fødsler er bedre end kejsersnit – uden at der er vægtige faglige argumenter for det. Og at flere af de kvinder, som ønsker et planlagt kejsersnit, føler, at læger og jordemødre forsøger at tale dem fra det. Nu viser det sig altså tilmed, at den information, som kvinderne præsenteres for, baserer sig på tvivlsomme data.

	Den rigtige måde at opgøre resultaterne på er ifølge Hornnes efter moderens intenderede fødselsmåde. Samme holdning har overlæge på Skejby Sygehus Lone Hvidman. Hun påpeger, at det er afgørende at sammenligne fordele og ulemper ved planlagt kejsersnit med planlagt vaginal fødsel.

	»Mange af de tilgængelige undersøgelser sammenligner imidlertid kejsersnit med vaginal fødsel og skelner ikke altid mellem akut og planlagt kejsersnit, hvilket er uheldigt, da hyppigheden af komplikationer ved et akut kejsersnit er større end ved et planlagt kejsersnit. Hvis man skal give en ordentlig rådgivning, skal man tilstræbe at sammenligne komplikationerne knyttet til en planlagt vaginal fødsel – med indbygget risiko for det akutte kejsersnit – med det planlagte kejsersnit,« siger hun.

	Bevidst om problemerne

	Lægerne er fuldt ud klar over, at de fleste studier på området sammenblander de akutte og de planlagte kejsersnit. I en rapport udarbejdet for Sundhedsstyrelsen i 2005 understreger man flere gange problemet og opgiver det som den væsentligste fejlkilde:

	»Den internationale litteratur er karakteriseret ved at være heterogen, med lav evidensgrad og grundlæggende metodeproblemer. Der findes ingen studier, som sammenligner komplikationer blandt raske gravide, som får foretaget kejsersnit udelukkende på moderens ønske, med gravide, som planlægger at føde vaginalt«, står der blandt andet.

	Alligevel vælger flere af de samme læger året efter at lave de stadigt gældende guidelines for planlagt kejsersnit på moderens ønske, som baserer sig på blandt andet disse studier. Også her tager man forbeholdet, men det er formuleret noget mere kryptisk – og i selve patientinformationen står der ikke noget om de metodiske problemer. Overlæge Lone Krebs er hovedansvarlig for de udarbejdede guidelines:

	»Vi informerer ud fra den bedst tilgængelige viden,« siger hun. Også hun indrømmer, at blandt andet formuleringerne om øget risiko for død er problematiske:

	»Det er nok der, vi må sige, at den er rigtig svær. Det er nok ikke noget, sunde og raske kvinder skal frygte, hvis de får et planlagt kejsersnit.«

- Hvorfor skriver I det så i patientinformationen?

	»Hvis komplikationerne er alvorlige nok, så informerer vi om det. Vi har en formodning om, at der er større risiko for moderen på en række punkter, så det skriver vi. Ellers ville vi have et problem, hvis der opstår nogle kendte komplikationer, som vi ikke havde informeret om,« siger hun.

- Men hvis ikke man har undersøgelser, som kan bruges til at sige noget kvalificeret – burde man så ikke sige det til kvinderne i stedet?

	»Kejsersnit er et indgreb, og vi bliver nødt til at informere om det ud fra den viden, der er. Men jeg ville da også ønske, at der var bedre litteratur på området,« siger hun.

	Ny viden på vej

	Ifølge overlæge på Rigshospitalets fødeafdeling Jens Langhoff-Roos er der i de seneste år kommet mere litteratur, som skelner mellem de to typer kejsersnit. Derfor mener han, at lægerne i dag korrigerer, når de taler med kvinderne:

	»Der er nogle ældre studier, hvor man ikke skelner mellem akutte og planlagte kejsersnit, og hvor man ikke har været opmærksom på, at det giver en stor forskel. Man har nok været lidt forført af en idyllisering af den vaginale fødsel, og der har man måske været blind for det her. Holdninger præger jo, hvordan man bruger tal,« siger Jens Langhoff-Roos.

	De øvrige læger mener også, at fødselslægerne rundt om i landet er i stand til at rådgive patienterne nuanceret på trods af fejlkilden.

	Hvad angår patientinformationen, så mener Lone Hvidman, at der er grund til at ændre den:

	»Der er efter min mening en idé i at ændre nogle af formuleringerne og måske gøre retorikken lidt mindre bastant. Blandt andet virker det voldsomt, at man skriver, at mødredødeligheden er øget fire til fem gange uden nærmere angivelse af, hvor sjældent det sker, og om det især er knyttet til det akutte kejsersnit,« siger hun og tilføjer, at en skriftlig information aldrig kan stå alene.

	Jens Langhoff-Roos, der sidder med i arbejdsgruppen under Dansk Selskab for Obstetrik og Gynækologi, som i 2006 har udarbejdet de officielle guidelines, vil nu tage initiativ til, at vejledningerne drøftes, når de nationale guidelines skal diskuteres til januar.

	»Det er ikke muligt at give en formel for hvilken fødselsmåde, der er den bedste for den enkelte kvinde. Det er vigtigt at informere på individuelt niveau, og derfor giver det ikke meget mening at bruge generelle retningslinjer for valg af fødselsmåde. Og det giver heller ikke mening at bruge guidelines, som udelukkende er kvantitative på noget, som har en stor kvalitativ dimension,« siger han.

	Lægerne understreger, som de også gjorde i lørdagens Information, at der findes argumenter for og imod kejsersnit, og at det generelt er svært at sige noget entydigt om, hvad der er bedst for moderen eller barnet.

