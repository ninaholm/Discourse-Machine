Sander: Barselsdiskriminerende bonus er kun midlertidig
Helge Sander vil ændre kønsdiskriminerende bonusordning. Barsel bliver ikke trukket fra, når universiteterne får bonus for, hvor hurtige de studerende er. Problemet er ifølge ministeren manglende tal på studerende på barsel. Det passer ikke, mener Enhedslisten


 Universiteterne skal fremover tildeles bonus for studerende, der gør studiet hurtigt færdigt. Ordningen favoriserer imidlertid studier med mange mandlige studerende, fordi studerende fraværende under barsel ikke bliver trukket ud af det samlede tidsregnskab for, hvor længe de studerende er om at fuldføre studiet, lød kritikken fra Danske Universiteter, Enhedslisten og Socialdemokraterne i Information i mandags.
Men videnskabsminister Helge Sander (V) forsikrer nu, at ordningen vil blive lavet om snarest muligt. Problemet er ifølge Sander, at der ikke findes nogen præcis opgørelse over, hvor mange studerende, der rent faktisk er på barsel. 
"I dag foretager universiteterne ikke konsekvent en registrering af barsel," lød ministerens forklaring på, hvorfor den nye bonusordning ikke tager hensyn til studerende på barsel.
Dårligste undskyldning
Johanne Schmidt-Nielsen, uddannelsesordfører for Enhedslisten, synes, det er en af de dårligste undskyldninger, hun længe har hørt: 
"Enten har vi en meget uvidende videnskabsminister, eller også taler han ikke sandt. Ministeren kan jo bare løfte røret og ringe til SU-Styrelsen. Her kan han til enhver tid få oplyst, hvor mange studerende, der er på barsel." 
Formanden for Danske Universiteter, Jens Oddershede, forstår ikke ministerens argument. Universiteterne har i et brev til ministeren gjort opmærksom på problemet i, at bonusordningen ikke trækker barsel fra.
"Men vi fik et kort og lakonisk svar fra ministeriet: De havde hørt vores argumenter og ville gå videre med ordningen uden ændringer, fordi det vigtigste var at få de studerende hurtigt færdige," siger Jens Oddershede.
Misforståelse
Bonusordningen er på en halv milliard kroner, der er trukket ud af universiteternes normale drift. Og den manglende registrering af studerende på barsel vil i realiteten omfordele penge fra humaniora og samfundsvidenskab, hvor der er flest kvindelige studerende, over til naturvidenskab og teknik, hvor de har flest mandlige studerende. Helge Sander mener dog ikke, at det er nok grund til at favorisere studier med flest mænd. 
"Hvorfor skulle jeg være interesseret i at forfordele studerende på barsel? Det er universiteterne selv, der har gjort opmærksom på, at SU-systemet ikke talte alle studerende på barsel med, derfor har vi valgt en ordning, der ikke tager højde for barsel endnu," siger Helge Sander. Han mener, at bonusordningen vil kunne tage hensyn til studerende på barsel i løbet af et par år. Det giver universiteterne mulighed for at etablere systemer, der registrerer barsel. 
Formanden for universitetsrektorerne, Jens Oddershede, kan imidlertid ikke se noget problem i at bruge SU-systemet til at opgøre, hvor mange studerende, der er på barsel, selv om det ikke tæller alle med. 
"SU-systemet giver en god nok opgørelse af antallet af studerende på barsel, selv om det ikke tæller alle med, så er det bedre end slet ikke at gøre noget. At bonusordningen virker diskriminerende er et helt forkert signal at sende, " siger Jens Oddershede. 


