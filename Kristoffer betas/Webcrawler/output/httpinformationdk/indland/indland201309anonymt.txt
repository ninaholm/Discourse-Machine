Anonymt brev angriber Venstre i skattesag
En anonym brevskriver mener at vide mere om Venstres rolle i Thornings skattesag. De nye oplysninger sender nu politiet på overarbejde
 
	Troels Lund Poulsen, Lars Løkke Rasmussen og Peter Christensen. Nu sår et anonymt brev tvivl om venstre-toppens forklaringer i Skattekommisionen. Foto: Scanpix


 
	Skattesagen har igen fået potentiale til at detonere på Christiansborg, skriver b.dk.

	I går meddelte Skattesagskommissionen, at de ellers planlagte afhøringer i denne uge er aflyst på grund af nye informationer i skattesagen. Det viser sig, at kommissionen har modtaget et anonymt brev, som sår tvivl om Venstrefolkenes forklaringer i Skattesagskommissionen, skriver b.dk.

	Afsenderen mener at kunne godtgøre, at politikere fra Venstre har løjet for kommissionen, når de hævder, at partiet ikke interesserede sig for eller forsøgte at påvirke udfaldet af Helle Thorning-Schmidts (S) skattesag sommeren 2010. Brevet er godt to sider langt, nævner ikke direkte navne på Venstre-politikere og indeholder ikke i sig selv håndfast dokumentation for påstandene om Venstres rolle i Thornings sag, erfarer Berlingske.

	Men brevet beskrives som specielt og efterlader nogle spor, så det formentligt ikke er umuligt at finde frem til afsenderen. Det er særligt interessant, hvordan kilden er kommet i besiddelse af oplysningerne om Venstre, altså hvilken adgang kilden har haft til informationerne, erfarer Berlingske. Intet tyder på, at kilden selv er fra Venstre, skriver b.dk.

	Skattesagskommissionen overbragte i går brevet til Københavns Politi, som i forvejen efterforsker, hvem der lækkede Thorning og ægtefællen Stephen Kinnocks private skatteafgørelse til dagbladet BT op til folketingsvalget 2011. Politiet skal i første omgang forsøge at finde frem til afsenderen.

	Centrale kilder i skattesagen har fortalt Berlingske, at dette brev kan få afgørende betydning for Skattesagskommissionens videre forløb. Det afhænger naturligvis af, hvorvidt det overhovedet lykkes at opspore den anonyme kilde. Københavns Politi bekræfter over for Berlingske, at ordensmagten har modtaget det omtalte brev i dag.

	Af Venstre-folk har Troels Lund Poulsen, Peter Christensen og Lars Løkke Rasmussen vidnet i kommissionen. Alle har afvist at have påvirket Thornings sag.

	Det er ikke første gang, at udefrakommende ønsker at påvirke eller hjælpe kommissionen. Efter sommerferien oplyste kommissionsformand Lars E. Andersen, at kommissionen ligeledes havde modtaget et anonymt tip via brev. Det er ikke det samme brev, som nu får kommissionen til at udsætte sidste afhøringsrunde.

	Mandag skrev kommissionen rundt til alle bisiddere og orienterede om, at kommissionen havde besluttet at udskyde de planlagte to afhøringsdage i denne uge af henholdsvis aftrådte departementschefsekretær Helle Bergenfelt, tidligere produktionsdirektør Steffen Normann Hansen, tidligere spindoktor Peter Arnfeldt, daværende departementschef Peter Loft og forhenværende skatteminister Troels Lund Poulsen (V).

	Inf

