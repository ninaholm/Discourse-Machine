Socialdemokraterne frygter boom i prostitution
Det norske forbud mod prostitution kan gøre Danmark til Skandinaviens bordel. Det frygter Socialdemokraterne, som kræver handling fra regeringen


 Med det ny forbud mod at købe sex i Norge er Danmark det eneste land i Skandinavien, hvor prostitution er lovligt. Derfor risikerer man, at der kommer mange flere prostituerede til Danmark. Det frygter Socialdemokraterne, som kræver, at velfærdsminister Karen Jespersen (V) dæmmer op for det scenario.
"Nu hvor de andre nordiske lande agerer, vil jeg gerne tage op med ministeren, hvad hun har tænkt sig at gøre i Danmark for at forhindre en eventuel stigning i prostitution. Jeg mener bestemt, vi skal tage det op politisk, og det er en af de store sager, som jeg kommer til at beskæftige mig med i år, siger Socialdemokraternes ligestillingsordfører, Julie Rademacher.
En delegation fra Folketinget har netop været i Norge, hvor en stor tilstrømning af prostituerede fra Nigeria blev fremhævet som en af de afgørende faktorer for at indføre et forbud. Netop den gruppe prostituerede kan nemt ende i Danmark, mener Rademacher.
"Vi frygter, at de nigerianske prostituerede, som er meget aggressive på Karl Johan Gade i Norge, de ender i Danmark. For dem, der handler med mennesker, finder hurtigt ud af, at det bliver sværere at sælge i Norge, og så flytter de kvinderne til Danmark i stedet," siger hun.
Allerede i august stod velfærdsminister Karen Jespersen (V) for en kampagne, som skulle få unge til at vende sig imod at købe sex, så flere kvinder kan komme ud af prostitution. Men det er ikke nok, mener S.
"Jeg forventer, at regeringen sætter handling bag ordene. At regeringen arbejder det ind i programmet og sørger for, at der ikke foregår menneskehandel i Danmark," siger Julie Rademacher.
Venstres socialordfører, Ellen Thrane Nørby, peger på, at man allerede nu tager initiativer for at dæmme op for menneskehandel ved at lave en handlingsplan på prostitutionsområdet og styrke politiets indsats. Men hun mener ikke nødvendigvis, at der vil komme flere prostituerede til Danmark med forbuddet.
"Men viser det sig, at der er en stigning i både svenske og norske kunder i Danmark, er det klart et tegn på, at deres lovgivning ikke fungerer efter hensigten, men bare skubber problemet et andet sted hen," siger Ellen Thrane Nørby.
"Det, vi kan se i Sverige, er, at problemet på ingen måde er løst. Det bliver sværere at kortlægge, når det foregår i det skjulte, siger hun. 
Spørgsmålet om, hvorvidt det skal være forbudt at gå til prostituerede, deler Socialdemokraterne og blev skudt til hjørnespark på partiets kongres.
ritzau

