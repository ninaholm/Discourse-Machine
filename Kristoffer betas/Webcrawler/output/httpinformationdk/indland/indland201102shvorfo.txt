S: Hvorfor skal DR ikke fremme integrationen, Per Stig Møller?
Danmarks Radios forpligtelse til at 'fremme integration' er skrevet ud af den seneste public service-kontrakt. 'En katastrofe', mener socialdemokraterne, der nu vil kalde kulturministeren i samråd


 Danmarks Radio skal ikke længere arbejde aktivt for at fremme integrationen i Danmark. I hvert fald ikke hvis man skal følge forskrifterne i den public service-kontrakt, som DR i forrige uge indgik med regeringen, Dansk Folkeparti og Liberal Alliance. Ifølge kontrakten skal DR ikke længere »medvirke til at fremme integration«, sådan som den tidligere kontrakt påbød, men blot afholde sig fra at »tilskynde til had på grund af race, køn, religion, nationalitet eller seksuel observans.«
Det får nu Socialdemokraternes medieordfører Mogens Jensen til at kalde kulturminister Per Stig Møller (K) i samråd.
»Han kommer til at stille op til et samråd og forklare, hvordan det kan være, at DR ikke længere skal medvirke til at fremme integrationen i samfundet - og om det betyder at regeringen ikke længere har det som en vigtig målsætning,« siger Mogens Jensen.
Han kalder fjernelsen af DR's integrationsforpligtelse for »en katastrofe«.
»Vi befinder os i en tid, hvor der om noget er behov for integrationsfremmende tiltag - og så vælger man at fjerne netop den forpligtelse fra landets største kultur- og medieinstitution. På DR2 har man tidligere brugt den her formulering til at lave programmer med et integrationsmæssigt sigte. Nu forsvinder den, og det kommer regeringen til at stå til ansvar for,« siger Mogens Jensen, der garanterer, at den forpligtende formulering vil blive genindført, hvis en rød regering kommer til magten efter næste valg.
En naturlig del af DR
Ifølge direktør for DR Oplysning Gitte Rabøl er det »en helt naturlig del af public service-opgaven at fremme integration«, og det vil derfor fortsat være en vigtig opgave for DR Oplysning at dække netop det område - med eller uden kontraktmæssig rygdækning i public service-aftalen.
»Bare fordi ordet integration er pillet ud, giver det os ikke anledning til at ændre den måde, vi laver programmer på. Public service-kontrakten sætter nogle rammer, men det er op til os at fylde dem ud,« siger Gitte Rabøl, der som tidligere kanalchef for DR2 blandt andet har været ansvarlig for programmer som Adam & Asmaa, Yallahrup Færgeby og Ramadan-kalenderen.
»Integration er en af de helt store udfordringer, vi står overfor, og som public service-station er det en vigtig del af vores opgave at fremme integrationen og afspejle mangfoldigheden i samfundet. Så det vil vi blive ved med,« understreger hun.
Kulturminister Per Stig Møller siger til Information at, der ikke er nogen grund til at »botanisere« for meget i formuleringerne i public service-kontrakten.
»Det er ikke noget, man skal lægge noget specielt i. Danmarks Radio skal jo ikke tilskynde til had. Danmarks Radio skal gerne via sin public service-virksomhed fremme integrationen med den brede viden som foreligger og afspejle forskellige miljøer i samfundet. Så jeg ville ikke lægge så meget ideologi i det, hvis jeg var jer,« siger han. Den opfordring er dog spildt på Mogens Jensen, der tydeligt mener at kunne se Dansk Folkepartis fingeraftryk på kontrakten. Men det afviser DF's kulturordfører Karin Nødgaard.
»Der er ingen bagvedliggende dagsorden overhovedet. Vi har lavet et serviceeftersyn på public service-kontrakten, og der er nogle ting, der er blevet omformuleret. Men der har ikke været noget med, at nogen har siddet og sagt noget om at integration ikke skulle med,« siger hun:
»Nu står der i kontrakten, at DR skal samle danskerne i store og små fællesskaber og afspejle mangfoldigheden af kultur, livsopfattelse og levevilkår, og det synes jeg faktisk er nogle fine formuleringer.«

