Det rummelige arbejdsmarked rykker længere væk
Det danske arbejdsmarked kan ikke rumme mennesker med fysiske eller psykiske lidelser, selvom de selv ønsker at fastholde en tilknytning til arbejdsmarkedet. De fleste aktører erkender, at rummeligheden ikke er tilstede, men reformerne lader vente på sig. Imens fortsætter udstødelsen
Arbejdsmarkedet er generelt blevet et mere belastet sted
 at være. De almindelige medarbejdere skal løbe sindssygt stærkt, så det er svært at få plads til folk med nedsat arbejdsevne, når de ordinært ansatte er virkeligt pressede


 En ny undersøgelse fra LO blandt landets førtidspensionister viser, at næsten halvdelen af de adspurgte mener, at hverken kommuner eller arbejdsgivere gjorde nok for at fastholde dem i en tilknytning til arbejdsmarkedet. De ønskede selv at bevare tilknytningen, men endte alligevel med et liv på varig social ydelse.
Dermed kom de på trods af god vilje til at dele skæbne med omkring 316.000 andre personer med nedsat arbejdsevne, der enten er helt eller delvist udstødt fra arbejdsmarkedet.
Det er ifølge en opgørelse fra LO en stigning fra under 300.000 i år 2000.
Stigningen sker samtidig med, at det på trods af klare politiske målsætninger ikke er lykkedes at bremse tildelingen af nye førtidspensioner i samme periode.
Det får nu både forskere, fagbevægelsen og arbejdsgiverne til at advare om, at udviklingen er uholdbar:
»Det er usundt for et samfund, at så mange skal leve uden for det fælles rum, vi kalder arbejde, fordi de ikke passer ind i en eller anden normalitet. Den normalitet indsnævrer sig for tiden, og det er dybt problematisk,« siger direktør i rådgivningsfirmaet Discus og medlem af Arbejdsmarkedskommissionen Hans Bach. Han bakkes op af seniorforsker i arbejdsliv på SFI Helle Holt:
»Arbejdsmarkedet er generelt blevet et mere belastet sted at være. De almindelige medarbejdere skal løbe sindssygt stærkt, så det er svært at få plads til folk med nedsat arbejdsevne, når de ordinært ansatte er virkeligt pressede,« siger Helle Holt.
Hun henviser til en undersøgelse fra SFI, der viser en stigning fra 25 procent til 48 procent i antallet af ansatte i virksomheder, der opfatter personer med nedsat arbejdsevne som en belastning.
Samtidigt betyder udviklingen, at der reelt bliver færre job, som mennesker med nedsat arbejdsevne kan varetage .
»Forestillingen om, at vi har fejejob, bygger på en rosenrød forestilling om, hvordan arbejdsmarkedet ser ud. De ufaglærte job forsvinder jo, og dermed de åbninger der kunne være til folk med ringe uddannelse, arbejdsevne og arbejdserfaring,« forklarer Helle Holt.
En fiasko
Hos Dansk Arbejdsgiverforeningen kalder man indsatsen på området for en fiasko.
»Omkostningerne ved, at vi i dag sender relativt unge mennesker på førtidspension, er jo enorme,« siger chefkonsulent Erik E. Simonsen.
Specielt det faktum, at over halvdelen af nytildelingerne af førtidspensioner går til personer med psykiske lidelser, bør ifølge DA få politikerne til at handle.
»Stigningen i psykiske diagnoser viser jo, at det er nogle helt andre udfordringer, vi står over for end tidligere. Lægerne peger på, at mange godt kan genvinde arbejdsevnen efter nogle år. Hvordan svaret på et midlertidigt problem kan være en varig ydelse, fatter jeg ikke,« siger han og efterlyser reformer, der i højere grad gør nogle ydelser midlertidige.
Spørger man Hans Bach, ligger løsningen lige for: Regeringen burde have lyttet til Arbejdsmarkedskommissionens anbefalinger i stedet for at skyde dem ned, nærmest inden de var offentliggjort.
»Problemet er, at tilgangen til den ledige ikke er dynamisk. Sygedagpenge er midlertidige, og kontanthjælpen er lavet som en ydelse, man ikke kan basere en tilværelse på. Så hvis man er i en skrøbelig situation, er det indlysende, at man ikke kan håndtere at leve så økonomisk usikkert. Derfor går man efter førtidspensionen,« siger han og tilføjer: »Der skal nok ske noget i løbet af de næste par år. Alle er jo enige om, at udviklingen er dybt problematisk. På et eller andet tidspunkt er man nødt til at konfrontere problemet,« siger Hans Bach.


