Ekspert: Besparelser på u-landsbistand er ikke fatalt
DF's krav om besparelser på u-landsbistanden vækker ramaskrig hos u-landsorganisationer, men der kan sagtens skæres, uden at det bringer Danmark bag af dansen, vurderer ekspert
'Når vi foreslår, at man skærer i u-landsbistanden, skal det naturligvis gøres velovervejet og gennemtænkt og på områder, hvor vi finder det rimeligt, så det netop ikke kommer til at gå ud over én million skolebørn,' siger Peter Skaarup (DF).

Dansk Folkeparti får gennemført besparelser på u-landsbistanden, når de i dag fortsætter forhandlingerne om regeringens 24 milliarder store spareplan. Altødelæggende for dansk bistands- politik bliver det dog næppe, vurderer bistandsekspert.Hvis der skæres halvanden milliard kroner på u-landsbistanden, vil Danmark stadig være førende, når det kommer til at støtte u-landene, forklarer leder ved Institut for Samfund og Globalisering på Roskilde Universitet, Gorm Rye Olsen:»Vi vil med garanti stadig ligge over 0,7 procent, hvis man ikke skærer mere end halvanden milliard, og dermed er vi helt hævet over kritik fra FN og EU i den sammenhæng. Vi er fortsat i den pæne ende og vil ligge på niveau med de andre skandinaviske lande,« siger han og forklarer, at u-landsbistanden er en offentlig udgift, der kan skæres i som alle andre.»Mange af pengene er bundet til flerårige investeringsplaner, men det er politiske beslutninger i sidste instans, så man kan jo afbryde den slags. I den forstand er u-landsbistand ikke anderledes end andre offentlige udgifter,« siger han.Ifølge Mellemfolkeligt Samvirke kan halvanden milliard bistandskroner sikre skolegang for en million  u-landsbørn, og en sænkelse af bidraget vil dermed være katastrofal, mener de.Men når u-landsforkæmpere forsøger at udlægge det, som om en mindre reducering vil være fatal for dansk bistandspolitik, er det rent politisk spil, forklarer Gorm Rye Olsen:»Der vil komme det sædvanlige kor af u-landsvenlige organisationer, som siger, at det her er ødelæggende for dansk u-landsbistand, og nu sætter vi os på niveau med bananrepublikker, men så-dan er det politiske spil,« siger han, selv om han medgiver, at besparelser naturligvis vil påvirke nogle af de danske programmer i ulandene.VelovervejetDansk Folkepartis Peter Skaarup forsikrer, at spare- øvelsen ikke vil ende med, at flere millioner børn i Afrika skal smides ud af skolerne, som Mellemfolkeligt Samvirke frygter:»Når vi foreslår, at man skærer i u-landsbistanden, er det ikke noget, der skal gøres med hovedet under armen. Det skal naturligvis gøres velovervejet og gennemtænkt og på områder, hvor vi finder det rimeligt, så det netop ikke kommer til at gå ud over én million skolebørn,« siger han.Som eksempel peger Dansk Folkeparti på Somalia, hvor bidragene ifølge Skaarup passende kunne standses, fordi regeringen dér ikke har vist vilje til at hjemtage afviste asylansøgere.Gorm Rye Olsen forklarer, at regeringens nylancerede bistandspolitik også sigter mod at fokusere pengene og mindske antallet af samarbejdslande. Derfor kan besparelserne være en oplagt lejlighed til at indstille samarbejdet med et eller flere lande, påpeger han og ser Nicaragua som oplagt mål, fordi udviklingsministeren flere gange har kritiseret samarbejdet med de latinamerikanske lande.Både Venstre og konservative har allerede meldt ud, at de er villige til at imødekomme DF's sparekrav, selv om især de konservative tidligere har fredet u-landsbistanden. Men ingen ydelser er hellige i spareøvelsen, og DF er afgørende for, at regeringen overhovedet kan få forliget på plads.U-landsbistanden er de seneste år vokset, fordi den udgør 0,88 procent af bruttonationalindkomsten, som er steget. Som udgangspunkt er DF gået til forhandlingsbordet med krav om at sænke bistanden til 0,7 procent af BNI, mens konservative i går kun ville gå ned på 0,8 procent. Forhandlingerne munder sandsynligvis ud i en mellemvej, og der kan fastlåses et beløb i kroner og øre, så bistanden i en årrække ikke stiger i takt med BNI.Besparelser set førDet er heller ikke første gang, at regeringen indvilger i besparelser på u-landsbistanden. Socialdemokraterne og de radikale har ikke villet pille ved bistanden, men den borgerlige regering gjorde senest indhug i den i 2001 og 2002.»Fogh rystede u-landssystemet, fordi han overhovedet nævnte, at man kunne skære ned,« forklarer Gorm Rye Olsen og henviser til, at den borgerlige regering, da den kom til, flyttede halvanden milliard kroner fra bistanden til sygehusene.»I 2001-02 lukkede man programmer, der varede over et halvt år, i tre afrikanske lande,« siger han.Generalsekretær i Mellemfolkeligt Samvirke, Frans Mikael Jansen, kalder det »deprimerende«, at man overhovedet overvejer at skære på bistanden nu:»Regeringen har lige fremlagt en udviklingsstrategi, der er rimelig ambitiøs, men så får vi en lille smule økonomiske problemer på hjemmefronten og lægger straks op til at vælte byrden over på de allerfattigste i verden. Det er beskæmmende,« siger han.Læs også 'Regeringen styrer mod spareplan med DF' på side 4
