FN: Vedvarende energi kan klare verdens energibehov
På 1.000 sider gennemgår FN's klimapanel 160 scenarier for udbygning med vedvarende energi, og konklusionen er klar: Sol, vind og biomasse kan dække 80 pct. af den globale energiforsyning allerede om 40 år. Eneste krav er, at politikerne skal sætte handling bag ordene
1,6 mia. mennesker i udviklingslandene lever i dag uden adgang til elektricitet. Nogle steder vil det være muligt at springe den fossile æra over og gå direkte til de bæredygtige løsninger i form af vedvarende energi tilpasset de lokale behov. Billedet er fra Lake Victoria i Kenya, hvor fiskere bruger en lampe opladet med solenergi til natligt fiskeri.


 Næsten halvdelen af den globale tilvækst i elproduktion kommer for tiden i form af vedvarende energi  vind, sol, biomasse m.m. Et klart indicium på at omstillingen til et grønt, klimavenligt energisystem er i gang. Selv i kriseåret 2009 voksede den globale vindkraftkapacitet med over 30 pct., solcellerne med over 50 pct., og solvarme med over 20 pct.
Disse oplysninger gives i en 1.000 sider stor rapport om vedvarende energi som klimastrategi, udarbejdet af FN's Klimapanel, IPCC, og i går offentliggjort under panelets møde i Abu Dhabi.
Det store internationale eksperthold bag rapporten har gennemgået 160 forskellige videnskabelige scenarier om mulighederne i vedvarende energi, og konklusionen er klar:
»Næsten 80 pct. af verdens energiforsyning kan klares med vedvarende energi midt i dette århundrede, hvis de rette stimulerende offentlige politikker hjælper til.«
Rapporten siger også, at en ambitiøs international satsning på vedvarende energi kan spare atmosfæren for, hvad der svarer til 220-560 milliarder ton CO2, dvs. reducere drivhusgasudledningerne ved en business as usual-udvikling med op til en tredjedel.
»Dette kan medvirke til målet om at holde den globale temperaturstigning under to grader  det vedtagne mål i Cancun-aftalen under FN's Klimakonvention,« hedder det.
IPCC betoner, at vedvarende energi ikke alene kan klare klimaudfordringen  en del af den handler f.eks. om at bremse skovrydningen  men ifølge rapporten »vurderer de fleste af de undersøgte scenarier, at vedvarende energi i 2050 vil bidrage mere til en klimavenlig energiforsyning end atomkraft eller fossile brændsler forsynet med carbon capture and storage«, dvs. den endnu eksperimentelle og dyre CCS-teknologi til indfangning og langtidsdeponering af kulkraftværkernes CO2.
»Nogle af de vedvarende energiteknologier er allerede konkurrencedygtige på markedet, selv uden klimapolitikker. Hvis en ambitiøs klimapolitik bliver vedtaget i nær fremtid, bliver den vedvarende energi utrolig vigtig og utrolig konkurrencedygtig,« siger professor Ottmar Edenhofer, formand for IPCC's arbejdsgruppe III, der har lavet den nye rapport.
Den vurderer, at i samtlige rapportens centrale scenarier for udbygning vil de nødvendige årlige investeringer i elsektoren andrage mindre, end hvad der svarer til én pct. af det globale BNP.
Enormt potentiale
IPCC er en videnskabelig organisation, der ikke må give politiske anbefalinger, men gerne foretage en konstatering som denne fra formand Edenhofer:
»Vedvarende energi rummer enorme fremtidige potentialer, men uden målrettede politiske strategier vil vi ikke se en hurtig udbredelse af vedvarende energi.«
Som det er tilfældet med IPCC's store klimarapporter  den seneste kom i 2007, og en ny er undervejs  har den nye rapports konklusioner fået det blå stempel af repræsentanter for regeringerne i de 194 lande, der er medlemmer. Forskerne og regeringsrepræsentanterne afsluttede natten til mandag deres gennemgang linje for linje af de nu vedtagne konklusioner.
»Dette er det autoritative bud på, hvad videnskaben i dag siger om vedvarende energi, og det overordnede budskab er, at det tekniske potentiale er så stort, at det ikke spærrer for noget som helst,« siger John Christensen, leder af UNEP's energi- og klimacenter på Risø og en af den ny rapports hovedforfattere.
Rapporten siger direkte, at en dækning af op mod 80 pct. af verdens energiforsyning med vedvarende energi kun vil lægge beslag på knap 2,5 pct. af det faktiske tekniske potentiale i sol, vind, biomasse etc.
Vigtigere end atomkraft
»Rapporten rummer også livscyklusanalyser for de enkelte teknologier til elproduktion, og de viser, at hvis man tager alting med, så er de vedvarende energikilder bedre på klimaområdet end alt, hvad man sammenligner dem med, herunder også kulkraft med CCS,« siger John Christensen.
Således vil fremstilling, brug og skrotning af vedvarende anlæg såsom vindmøller og solpaneler kun give en belastning svarende til 4-46 gram CO2 pr. kilowatt-time, mens de fossile energikilder vil belaste klimaet med 469-1.001 gram CO2 pr. kilowatt-time.
»Jeg tror, at denne rapport autoritativt vil kunne afkræfte de myter og fordomme, som nogle stadig har om, at det ikke kan lade sig gøre eller ikke kan betale sig at stille om til vedvarende energi,« siger John Christensen.
Ifølge rapporten bidrager vedvarende energi i dag med 13 pct. af verdens energiforsyning  med biomassen som den p.t. vigtigste  mens atomkraften bidrager med to pct. Kul, olie og gas dækker resten, dvs. i øjeblikket 85 pct.
»Gennem de seneste to år har vor industri installeret nye vindmølleparker med en elproduktion, der svarer til mere end 25 atomkraftværker. Verdens ledende forskere har nu bekræftet, at dette kun er begyndelsen på en udvikling, hvor vindkraften vil kunne sikre mere end 20 pct. af den globale elforsyning,« siger chefen for den europæiske vindkraftorganisation EWEA, Christian Kjær, i en kommentar til IPCC-rapporten.
Et af de globale scenarier, som IPCC har gransket, er scenariet Energy (R)evolution, udarbejdet i fællesskab af Greenpeace og Det Europæiske Råd for vedvarende energi, EREC.
»Der påhviler politikerne et kæmpe ansvar for at oppe sig på klimafronten, ikke mindst op til det næste klimatopmøde til december i Sydafrika,« siger Sven Teske, leder af Greenpeace Internationals klimakampagne.


