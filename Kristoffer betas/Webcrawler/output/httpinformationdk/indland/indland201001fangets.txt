Fanget i Shababistan
FN har standset uddelingen af nødhjælp til over én million nødlidende i den Al-Shabab-kontrollerede del af Somalia efter pres fra USA. World Food Programme skyder skylden på 
 Al-Shabab-militsen
Hver uge kommer tusindvis af nye flygtninge fra Somalia til Dadaab-lejrene i det nordlige Kenya. Her forsøger over 300.000 somaliere at klare sig på et område, der er beregnet til 90.000. FN forbereder sig på at modtage hundredtusindvis af nye flygtninge efter World Food Programme's beslutning om at standse uddelingen af nødhjælp til hele det sydlige Somalia.


 Op imod en million somaliere trues af hungersnød, efter  at FN's fødevareorganisation World Food Programme har besluttet at standse uddelingen af fødevarehjælp til de dele af Somalia, som kontrolleres af den islamistiske Al-Shabab-milits.
Beslutningen om at forlade det sydlige Somalia er taget efter massivt pres fra USA, som vil have sikkerhed for, at fødevarehjælpen ikke lander i hænderne på Al-Shabab, der har stadig tættere forbindelser til det globale terrornetværk al-Qaeda.
Selv forklarer World Food Programme beslutningen om at lade op mod en million somaliere i stikken med voksende sikkerhedsproblemer og urimelige krav fra Al-Shabab-militsen.
Civilbefolkningen i det sydlige Somalia får meget svært ved at klare sig uden fødevarehjælpen, som mange er fuldstændigt afhængige af.
»Det er en ny humanitær katastrofe,« siger talsmand fra den britiske hjælpeorganisation Oxfam til Information.
Han forudser en massiv flygtningestrøm, især til de overfylde flygtningelejre i Kenya, Somalias naboland mod syd.
Uacceptable krav
Anders Knudsen fra Dansk Flygtningehjælp bekræfter situationen.
»Der er mange, som kommer til at sulte og som ikke har andet alternativ end at flygte til nabolandene,« siger han.
Både Oxfam og Dansk Flygtningehjælp har forholdsvis store hjælpeprogrammer i Somalia, men ingen af dem er i stand til at erstatte den massive fødevarehjælp, som FN har leveret indtil nu.
I alt er 3,6 millioner somaliere afhængige af hjælp, og det sydlige Somalia er hårdest ramt, fordi det er her, størstedelen af de sidste tyve års borgerkrig er foregået.
Hos World Food Programme beklager man beslutningen.
»Vi har udskudt det så længe som muligt, men vi har nået et punkt, hvor vi ikke kan fortsætte operationen,« siger organisationens talsmand Peter Smerdon til Information.
Han afviser, at det er USA, der er årsag til beslutningen om at forlade det sydlige Somalia og skyder i stedet skylden på Al-Shabab.
»Det er ikke en beslutning, vi har taget på grund af donorpres,« siger han.
»Vi forlader det sydlige Somalia på grund af voksende sikkerhedsproblemer og på grund af en række uacceptable krav fra de militante gruppers side,« siger han.
I november sidste år offentliggjorde Al-Shabab elleve krav til alle hjælpeorganisationer, der ønsker at arbejde i deres område. Blandt kravene var et 'sikkerhedsgebyr' på 40.000 dollars om året og et krav om fyring af alle kvindelige ansatte.
Ingen rene hænder
Al-Shabab hilser på sin side FN's beslutning om at forlade militsens områder velkommen, men afviser samtidig at have stillet urimelige krav.
»Vi har blot krævet, at FN opkøber korn hos lokale bønder i stedet for at importere fra udlandet« siger en af organisationens talsmænd, sheik Ibrahim Garweyn, til nyhedsbureauet Reuters.
»Vi vil aldrig give dem lov til at vende tilbage. Vi har glimrende landbrugsjord og kan dyrke vores egne afgrøder,« siger han.
Det afviser Peter Smerdon som det rene vrøvl.
»Selv på gode år kan Somalia kun producere en tredjedel af de fødevarer, landet har brug for,« siger han. »Hvis vi opkøbte korn lokalt, ville det kun få priserne til at stige og gøre det umuligt for endnu flere somaliere at klare sig selv.«
Allerede i november sidste år kunne New York Times imidlertid rapportere om flere måneders intense forhandlinger mellem FN og USA, om fødevarebjerge, som blev tilbageholdt i Kenya, fordi USA var utilfreds med den måde, som World Food Programme uddelte hjælpen i de Al-Shabab-kontrollerede områder.
FN-kilder kaldte dengang USA's krav om f.eks. ikke at betale bompenge ved Al-Shababs allestedsnærværende vejspærringer for »helt urealistisk«.
Den tidligere danske chef for FN-organisationens UNICEF i Somalia, Christian Balslev-Olesen, har fortalt, at en betaling på 5.000 dollars per lastbil er almindelig.
Peter Smerdon afviser imidlertid, at World Food Programme betaler nogen form for penge til Al-Shabab. »Det gør vi ikke. Det er imod FN's regler,« siger han.


