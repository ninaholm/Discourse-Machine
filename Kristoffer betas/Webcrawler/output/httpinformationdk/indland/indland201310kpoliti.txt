K-politikere pålægges at gå imod regeringens mørklægning
Den konservative folketingsgruppe må stemme mod miljøminister Ida Aukens forslag til ny miljøoplysningslov, mener Kristoffer Beck fra Konservativ Ungdom, efter at det konservative landsråd har vedtaget, at partiet skal ’tilbagerulle’ indskrænkningerne af åbenheden i den nyligt vedtagne offentlighedslov
Når den nye offentlighedslov kommer på bordet i gen, må de konservative folketingsmedlemmer arbejde for at tilbagerulle indskrænkningerne af åbenheden i loven, mener formanden for Konservativ Ungdom, Kristoffer Beck.


 
	Når miljøminister Ida Auken (SF) om kort tid fremsætter et forslag om ændring af den lov, der giver offentlig adgang til miljøoplysninger, vil de konservative folketingsmedlemmer være nødt til at stemme imod dele af lovforslaget.

	Det vurderer Kristoffer Beck, som er landsformand for Konservativ Ungdom (KU). Sidste weekend deltog han i det konservative landsråd, som er partiets højeste myndighed, og her fik KU opbakning til et forslag, som de kaldte »Nej tak til mørklægning«.

	Det vedtagne forslag pålægger partiets folketingsgruppe at »tilbagerulle« tre paragraffer i den nye offentlighedslov, som ifølge de konservative forslagsstillere vil indskrænke åbenheden og muligheden for aktindsigt.

	»Paragrafferne 22, 24 og 27 er decideret skadelige for vores ellers åbne og levende demokrati,« som Kristoffer Beck sagde fra landsrådets talerstol, hvor han også forklarede hvorfor:

	»De tre nævnte paragraffer lukker ned for aktindsigt i kalendere, meningsudvekslinger mellem ministre, folketingsmedlemmer og embedsmænd. Det er således ikke muligt, at følge med i, hvad vores ministre foretager sig eller på hvilken baggrund, de træffer deres beslutninger.«

	Netop de tre indskrænkende paragraffer fra offentlighedsloven (§ 22, 24 og 27) er indarbejdet i det lovforslag om offentlighedens adgang til miljøoplysninger, som Ida Auken netop har haft i høring.

	Ifølge kritikere vil de tre paragrafferbetyde, at offentlighedens adgang til visse miljøoplysninger alvorligt svækkes.

	»Naturligvis vil vores folketingsgruppe også være nødt til at at gå imod de tre paragraffer, når de flettes ind i miljøoplysningsloven,« vurderer Kristoffer Beck.

	Konservative er blevet klogere

	»Jeg forventer, at når offentlighedsloven kommer på bordet igen, så er udgangspunktet, at de konservative folketingsmedlemmer arbejder for at tilbagerulle de tre paragraffer,« forklarer Kristoffer Beck til Information. Han forventer ikke nødvendigvis, at den konservative folketingsgruppe selv stiller et beslutningsforslag om at fjerne de tre udskældte paragraffer, inden loven i 2018 som planlagt skal evalueres.

	»Men hvis andre partier rejser spørgsmålet inden da, må vores folketingsmedlemmer forklare, at partiet har skiftet holdning,« siger Kristoffer Beck.

	Da den nuværende konservative partiformand, Lars Barfoed, i december 2010 var VK-regeringens justitsminister, fremlagde han et forslag til en ny offentlighedslov. Forslaget blev dog ikke vedtaget, selv om det stort set var identisk med det lovforslag, som SRSF-regeringen fremlagde i februar i år og fik vedtaget før sommerferien. Alligevel mener Kristoffer Beck ikke, at den markante konservative kursændring vil blive opfattet som et politisk problem:

	»Tværtimod, vi siger jo bare, at vi nu er blevet klogere,« som landsformanden udtrykker sig.

	»De tre paragraffer gør det muligt for ministre og embedsmænd at gemme sig, men for Konservative er det naturligt, at der er så meget åbenhed som muligt i et demokrati,« forklarer han.

	Selv om partiets retsordfører, Tom Behnke, fra talerstolen indtrængende frarådede landsrådet at vedtage forslaget, blev det ifølge Kristoffer Beck alligevel vedtaget med »overvældende flertal«.

	Må følge landsrådet

	Den 23-årige landsformand kan slet ikke forestille sig, at de konservative folketingsmedlemmer vil sidde landsrådets vedtagelse overhørig.

	»Jeg regner bestemt med, at folketingsgruppen vil følge landsrådets vedtagelse. Ellers vil man sende et meget kedeligt signal til baglandet, for så er der ingen grund til i fremtiden at tage den slags debatter blandt partiets medlemmer,« siger Kristoffer Beck.

	Med landsrådets vedtagelse i weekenden af KU’s forslag er Konservative det andet parti, hvor et flertal af medlemmerne på et landsmøde er gået mod partitoppens støtte til indskrænkningerne i åbenheden. Det samme skete på SF’s landsmøde i maj, hvor et stort flertal vedtog at pålægge folketingsgruppen at arbejde for at fjerne »de dele« af den nye offentlighedslov, »som indskrænker demokratiet«.

	 

