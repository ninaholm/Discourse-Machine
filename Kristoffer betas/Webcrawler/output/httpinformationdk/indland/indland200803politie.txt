Politiet har prøveskudt ekspanderende ammunition
Til efteråret forventes rigspolitichef Torsten Hesselbjerg at træffe beslutning om eventuel ny ammunition til politiets tjenestepistoler


 I løbet af de sidste måneder har politiets eksperter prøveskudt forskellig slags ammunition til korpsets standardpistol, 9 mm Heckler & Koch. Blandt de prøveskudte projektiler er også ekspanderende ammunition, der udvider sig, når de rammer f.eks. blødt menneskevæv. 
Det bekræfter vicerigspolitichef Erik Justesen over for Information.
»Ja, vi har prøveskudt en række forskellig ammunition fra vesteuropæiske og amerikanske producenter, også ekspanderende ammunition. Fælles for den prøveskudte ammunition er, at det er udbudt som politiammunition,« forklarer han.
Opgaven er ifølge vicerigspolitichefen at finde »en mellemproportional«. Der er nemlig fordele og ulemper både ved fuldkappet, det vil sige ikke-ekspanderende, og ekspanderende ammunition. 
Politiets nuværende ammunition af typen ’Action 3’ ekspanderer ikke, men indebærer til gengæld risiko for gennemskydning, altså at projektilet farer gennem kroppen på den anskudte og rammer en ny person. 
Med ekspanderende ammunition, som f.eks. er standard for svensk, finsk, engelsk og tysk politi, er faren for gennemskydning meget mindre, men skaderne på den anskudte er til gengæld noget større.
»Al ammunition er bestemt til at dræbe, det er ligesom udgangspunktet. Men det er jo ikke opgaven for politiet. Vi skal derimod kunne pacificere folk uden samtidig at ødelægge deres legeme. Det er problemet, og det viser det dilemma, vi står i,« siger Justesen, der understreger, at politiet endnu ikke har truffet beslutning om hvilken ny ammunition, der skal tages i brug.
Elefantkugler
»Nu får vi en sårballistiker, som er vicestatsobducent, til at vurdere resultaterne, altså hvordan han vægter balancen mellem at kunne standse folk uden at forårsage unødig skade på deres legeme,« fortsætter Justesen.
Prøveskydningerne er foregået på Hærens Kampskole mod særlige gelatineblokke på ca. en meters længde. 
»Det er så tæt på menneskeligt væv, man kan komme. Og nu skal det studeres, hvor langt de forskellige slags ammunition er trængt ind, og hvordan de i øvrigt har opført sig,« siger vicerigspolitichefen.
Han afviser, at politiet går efter en mere slagkraftig form for ammunition.
»Det er en forkert måde at stille det op på. Hvis det kun gjaldt om standse folk, kunne vi jo anvende elefantkugler,« som han siger.
Da politiet for ti år siden skiftede standardpistol fra Walther 7,65 til Heckler & Koch 9 mm, besluttede man sig for den ikke-ekspanderende Action 3 ammunition. 
Det var netop efter en afvejning af, hvilke projektiler der bedst uskadeliggør – men ikke dræber – en person uden samtidig at gøre skade på andre. Også den gang blev forskellig ammunition afprøvet på gelatineblokke og grisekroppe, der efterfølgende blev obduceret. 
’The Miami shootout’
Det var retsmediciner og vicestatsobducent Peter Thiis Knudsen fra Syddansk Universitet, der stod for undersøgelsen. Det er også ham, der i disse dage er i færd med at analysere projektilernes opførsel i gelatine, herunder sammenligne hvor langt de forskellige projektiler er trængt ind i blokkene.
»Allerførst må jeg understrege, at ekspanderende projektiler til pistoler ikke forårsager nær de samme skader som de klassiske dumdum-kugler til jagtbrug. Vi taler ikke om riffelammunition, men om projektiler til pistoler, hvor hastigheden er meget mindre,« siger Peter Thiis Knudsen, der afviser at gætte på, hvilken ammunitionstype rigspolitichefen ender med at anbefale.
»Mit fagspeciale, altså sårballistik, vil også kun udgøre en mindre del af det samlede beslutningsgrundlag. Også tekniske forhold som f.eks. hvordan ammunitionen opfører sig i pistolen, eller økonomi kan spille en rolle,« som han siger.
Ifølge Knudsen kan det dog tale til fordel for ekspanderende ammunition, at projektilerne ikke trænger så langt ind i kroppen på den anskudte som Action 3 eller fuldkappede projektiler med deraf mindre risiko for gennemskydning.
»På den anden side nytter det heller ikke med en ammunition, der ikke er i stand til f.eks. at punktere et bildæk eller skyde gennem en bildør,«tilføjer han.
Knudsen refererer undersøgelser fra tyske retsmedicinere, der peger på, at bortset fra indgangshullet er der kun ringe forskel på de skader, ekspanderende ammunition gør sammenlignet med fuldkappede projektiler. 
»Hvis politiet får en ammunition, som ikke er i stand til effektivt at standse en person, så kan det blive fatalt for deres egen sikkerhed,« slutter Knudsen og henviser til den blandt retsmedicinere meget kendte såkaldte Miami shootout-episode: To FBI-agenter mistede livet i april 1986 under en heftig skudveksling med sværtbevæbnede kriminelle, fordi FBI’s daværende standardammunition ikke var i stand til at standse forbryderne.
Beslutningen om ny ammunition til politiet skal ikke drøftes i Folketinget. Før sommerferien forventer politiet at være færdig med en rapport, som rigspolitichef Torsten Hesselbjerg får tilsendt. Han har kompetencen til at træffe den endelige afgørelse.
I Danmarks nabolande er det alene norsk politi, der på linje med de danske kolleger ikke allerede anvender ekspanderende ammunition.
Både i Finland, Sverige, Tyskland og England bruger politiet ekspanderende ammunition.
uda@information.dk
nan@information.dk

