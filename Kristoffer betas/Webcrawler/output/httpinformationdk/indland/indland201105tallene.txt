Tallenes tågede tale
Partierne beskyder befolkningen med tal. Ganske mange skud er forbiere
SF's Steen Gade har det til fælles med blandt andre justitsminister Lars Barfoed (K), at de er ofre for vådeskudsulykker i den talkrig, som partierne hidsigt fører mod hinanden — og befolkningen.


 Det plaffer fra Gedser til Skagen. Lige nu og her er det ikke dyrevildtet, det går ud over. Nej, det er befolkningen. De politiske partier plaffer med tal.
Regering og opposition knalder plan efter plan af. Ledsaget af en salve tal om planens virkninger. Luften er tyk af krudt. Det nedsætter sigtbarheden og øger risikoen for vådeskudsulykker. I går lød advarende skrig fra noget så ansvarsbevidst som Dommerforeningen. Sagen er, at VKO-flertallet har sammenbanket en 'tryghedspakke', der går ud på at skabe mere tryghed hos danskerne ved at sætte en masse flere i fængsel helst udlændinge. Det får Dommerforeningens formand, landsdommer Mikael Sjöberg til råbe vagt i gevær: Tryghedsplanen mangler penge til de dommere, der skal dømme folk til spjældet.
»Meningen med de øgede bevillinger til politiet er, at flere skal tiltales for indbrud og hjemmerøverier. Men det er vel også meningen, at de skal dømmes,« tilføjer Sjöberg tørt.
Men de penge vil justitsminister Lars Barfoed (K) helst ikke ud med. Han sætter sin lid til, at »tryghedspakken vil virke præventivt, så færre begår forbrydelser«.
Men hvis der kommer færre forbrydere, hvad skal vi så med penge til mere politi? Det hænger ikke sammen.
Barm inden hale
Inden SF går på halen af grin over, hvor meget regeringen kvajer sig, er SF nødt til at gribe i egen barm. For i går blev også SF ramt af vådeskud.
I SF's 'Grønne Plan' har SF vurderet, at planen vil give 35.000 nye job. Men det er ikke rigtigt, har DR-P1 afsløret i programmet 'Detektor'.
Ritzau udredte i går trådene således:
»SF har fejlberegnet tal fra en rapport fra konsulentfirmaet Fliess og Brøndum, som SF har anvendt i sin plan. Ifølge rapporten skaber klimapolitikken 10.000 job øst for Storebælt på 10 år, mens en mere ambitiøs indsats kunne give 35.000 job. SF har ganget rapportens jobskøn på 35.000 med to for at vurdere virkningen på landsplan. Herfra har SF trukket 20.000 job i det oprindelige tal for at være på den sikre side, forklarer Steen Gade.«
Gades egen udredning lyder således: »Vi har lavet en regnefejl i de tal, hvor vi mente, at indsatsen kunne skabe 35.000 nye arbejdspladser. Det viser sig nu, at der kun skabes 25.000 nye arbejdspladser.«
Hjæælp! Hvad med at der bliver erklæret våbenhvile i talkrigen? En talpause. Det ville skabe betydelig klarhed.


