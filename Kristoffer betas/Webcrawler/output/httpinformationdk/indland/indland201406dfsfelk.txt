DF, SF og EL er klar til at levere flertal for beskæftigelsesreform
V og K mener, ingen beskæftigelsesreform er bedre end en dårlig. Men hvis de to partier ikke vil, vil andre


 Efter at Venstre og Konservative har opfordret regeringen til at droppe den planlagte beskæftigelsesreform, melder Dansk Folkeparti, SF og Enhedslisten sig nu klar til i stedet at sikre flertallet for denne.
Dansk Folkepartis arbejdsmarkedsordfører, Bent Bøgsted, frygter nemlig ikke, at beskæftigelsesreformen vil kvæle det økonomiske opsving.
»Der er mange gode ting i reformen om blandt andet uddannelse og opkvalificering af de ledige til de job, som arbejdsgiverne efterspørger. Arbejdsgiverne har jo selv efterspurgt arbejdskraft med de rette kvalifikationer. Jeg kan godt forstå, at de er bange for, at for mange bliver trukket ud af arbejdsmarkedet, men det er bare et spørgsmål om at målrette uddannelsen. Gør man det, synes jeg, at det er på sin plads,« siger Bent Bøgsted.
Dansk Folkepartis arbejdsmarkedsordfører understreger dog, at der er to forudsætninger for en sådan aftale: Nemlig at SR-regeringen er villig til at opsige det eksisterende forlig med Venstre og Konservative – og at de andre partier derefter kan blive enige.
Hvis beskæftigelsesminister Mette Frederiksen (S) opsiger forliget med Venstre, Konservative og Dansk Folkeparti om ’Flere i arbejde’ fra 2002 vil beskæftigelsesreformen først kunne træde i kraft efter det kommende folketingsvalg.
SF: Sludderargument
Venstre og Konservative samt Dansk Arbejdsgiverforening (DA), advarer ellers om, at ledige hænder kommer til at sidde på skolebænken, mens virksomhederne desperat jagter arbejdskraft. Et resultat, der risikerer at skabe flaskehalse på arbejdsmarkedet og altså netop kvæle opsvinget.
Et argument SF’s arbejdsmarkedsordfører, Eigil Andersen, kalder for »sludder«.
»Der er 130.000 arbejdsløse og skulle det skabe flaskehalse, hvis man gav en mindre del af disse muligheden for at gå fra at være ufaglærte og til at blive faglærte? Sludder. De job, der skal besættes, skal nok blive besat,« siger Eigil Andersen.
Inden Mette Frederiksen i næste uge mødes med Dansk Folkeparti, Venstre og Konservative opfordrer Enhedslistens arbejdsmarkedsordfører, Christian Juhl, hende til at indlede forhandlingerne med det alternative flertal.
»Det er skuffende, hvis regeringen alene fører forhandlinger med de partier, der vil skære milliarder på de arbejdsløses muligheder. Der findes jo et alternativt flertal med Enhedslisten, SF og Dansk Folkeparti, som er langt mere enig med regeringens udspil. Det flertal bør regeringen bruge,« siger Christian Juhl med henvisning til Venstres tidligere krav om at spare fire milliarder kroner på beskæftigelsesreformen.
Beskæftigelsesformen ’Vejen til bedre beskæftigelse’ bygger på anbefalingerne fra det såkaldte Carsten Koch-udvalg, under ledelse af den tidligere socialdemokratiske skatteminister.
Udvalget konkluderer, at personer med en såkaldt erhvervskompetencegivende uddannelse har en langt tættere og stærkere tilknytning til arbejdsmarkedet end ufaglærte. Førstnævnte har således i gennemsnit en beskæftigelsesgrad, som er 25 procent højere sammenlignet med personer uden en kompetencegivende uddannelse. Som Carsten Koch-udvalget også skriver i sin rapport:
»Der er generel evidens for at en uddannelse er en god investering for den enkelte og for samfundet som helhed.«
Regeringen vil derfor blandt andet bruge 500 millioner årligt til uddannelse af ledige og ufaglærte. Derudover skal ledige over 30 år og ufaglærte have mulighed for at få op til to års uddannelsesorlov, hvor de kan få 80 procent af dagpengesatsen og låne de resterende 20 procent.
Mette Frederiksen, der har sagt at hun går efter et »bredt« forlig, har foreløbig afvist enhver snak om at droppe beskæftigelsesreformen.

