Venstre var først til at mistænkeliggøre nye danskere
DF mistænkeliggør mennesker, der nu får dansk statsborgerskab, lød det onsdag fra Venstre. Men partiets egen indfødsretsordfører var selv den første til at kaste mistanke på de kommende danskere, da han offentliggjorde oplysninger fra fortroligtstemplet papir


 
	Venstre kritiserede onsdag Dansk Folkeparti for at mistænkeliggøre samtlige 685 personer på dette forårs lovforslag om statsborgerskab, efter at DF havde indrykket en annonce i flere aviser med navnene på de kommende nye danskere og overskriften »Én på listen er til fare for Danmarks sikkerhed«.

	Men det var Venstre selv, der først kastede mistanke på ansøgerne om statsborgerskab. Lovforslaget med navnene på de 685 personer er offentligt tilgængeligt på Folketingets hjemmeside, men det er oplysningen om, at en af dem er i PET’s søgelys, ikke. Da Folketinget den 25. april i år skulle førstebehandle lovforslaget, skrev Jan E. Jørgensen kl. 8.50 om morgenen på Twitter: »I dag giver folketinget dansk statsborgerskab til en statsløs, som PET advarer imod. Regeringen kan ikke se problemet.« Og under førstebehandlingen samme dag, hvor Jan E. Jørgensen var første taler, oplyste han igen, at der var en ansøger på lovforslaget, »som Politiets Efterretningstjeneste vurderer kan være til fare for rigets sikkerhed«.

	Oplysningen havde Jan E. Jørgensen som medlem af Folketingets Indfødsretsudvalg fået i et fortroligtstemplet dokument udfærdiget af Justitsministeriet.

	Men selv om ordføreren selv brugte oplysningen til at kaste mistanke på de 685 personer på lovforslaget, var Venstre alligevel hurtige til at kritisere DF for gårsdagens annonce.

	»Det er ikke en metode, vi ville bruge. Det mistænkeliggør jo en lang række borgere. Vi ønsker ikke at tage de mange mennesker, som gerne vil gøre en indsats for det danske samfund og være danske, som gidsler,« udtalte politisk ordfører Ellen Trane Nørby til politiken.dk.

	Socialdemokraternes indfødsretsordfører Lennart Damsbo-Andersen finder Venstres ageren i sagen »uanstændig«. »Venstre er på lige fod med Dansk Folkeparti med til at sværte de mennesker, der nu får dansk statsborgerskab,« siger han.

	Også Enhedslistens Johanne Schmidt-Nielsen kritiserer Venstre.

	»Venstre deltager i samme mistænkeliggørelse af de knap 700 mennesker som DF. Det er hykleri, når de efterfølgende lægger afstand til DF,« siger hun.

	Jan E. Jørgensen siger til Information, at »der er stor forskel på at gå ud og offentliggøre alle de her navne i en dagbladsannonce og så gøre det, som Venstre har gjort, hvor vi sætter fingeren på et principielt problem.«

	Venstres indfødsretsordførers tweet:




#dkpol I dag giver folketinget dansk statsborgerskab til en statsløs, som PET advarer imod. Regeringen kan ikke se problemet.
	— Jan E. Jørgensen (@JanEJoergensen) 25. apr. 2013

	 

