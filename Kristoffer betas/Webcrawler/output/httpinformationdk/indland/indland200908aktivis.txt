Aktivister vil lukke kraftværk på Amager
I protest mod brugen af kul planlægger en gruppe aktivister at lukke driften af Amagerværket med civil ulydighed


 Aktivister fra gruppen Shut It Down vil den 26. september i år forsøge at lukke det københavnske kraftværk Amagerværket. Det sker i protest mod værkets fortsatte brug af kul.
»Vi kommer både fra land og til vands med tømmerflåder og sejlbåde, og det skal nok lykkes os at stoppe værket,« siger Tannie Nyboe fra Shut It Down. Hun håber på, at 3.000 aktivister vil deltage på dagen. Men Vattenfall forstår ikke, hvorfor aktivisterne vender deres aktion mod selskabet.
»Vi er jo netop enige med aktivisterne i, at kulforbruget på sigt skal nedbringes,« siger kommunikationschef i Vattenfall Marianne R. Sparrevohn.
»Sagen er bare, at vi endnu ikke har fundet et brændsel, der gør, at vi kan undvære kul,« forklarer Marianne R. Sparrevohn.
Det mener Tannie Nybroe ikke passer:
»Vedvarende energi og biobrændsel kan godt erstatte kul. Det er der lavet flere scenarier, som viser. Vi skal begynde at nedtrappe kullet i de rige lande nu, hvis vi skal have en chance for, at kloden ikke varmer mere op end to grader,« siger Tannie Nybroe.
Hun fortæller, at aktionen blev inspireret af et møde i Danmark med den amerikanske chefforsker for NASA, James Hansen, hvor han direkte opfordrede folk til civil ulydighed mod kulkraft.
»Kul er det allermest klimaskadelige brændsel og en af hovedårsagerne til klimakatastrofen. Men Danmarks kulforbrug er ikke faldet under den nuværende regering, og det vil vi gerne gøre noget ved,« siger Tannie Nyboe.
Kullets fremtid
Et af stridspunkterne mellem selskabet og aktivisterne er, hvorvidt ny teknik til opsamling og lagring af CO2 kan betyde, at man kan fortsætte afbrændingen af kul. Det mener Vattenfall, som håber på at have CCS-teknikken installeret på et dansk værk allerede i 2014. Det er en afgørende del af virksomhedens langsigtede mål om at være CO2-neutrale i 2050.
CCS-teknikken går ud på at indfange og deponere CO2 i undergrunden
Den strategi tror aktivisterne ikke på. De mener, at teknikken er for usikker og ikke hjælper på behovet for øjeblikkelige reduktioner.
»Selv hvis CCS på lang sigt kommer til at fungere, så bliver teknikken kun økonomisk på kæmpe kraftværker, så det vil kræve en hel ny dansk energistruktur, hvor man lukker alle de små og mellemstore kraftværker,« mener Tannie Nyboe.
Aktionen den 26. september er speciel i sin form, fordi aktivisterne åbent fortæller, hvad der er deres mål.
- Bliver det ikke nemt for politiet at stoppe jer, når I fortæller om jeres planer?
»Jo måske, men til gengæld kan vi få mange flere til at komme, og vi vil jo gerne skabe debat om kulkraft. Politiet har jo også en interesse i, at fremtiden ikke bliver ødelagt for vores børn,« siger Tannie Nyboe.
Vattenfalls kommunikationschef er ked af aktionsformen.
»Skal man debattere klima, er det bedre at bruge ord end den slags aktioner,« siger Marianne R. Sparrevohn.


