Professor: Justitsministeriets grundlag for udsendelser er for tyndt
Det danske systems fokus på medicin til syge udlændinge og dets syn på, hvornår de kan sendes hjem, er gammeldags og konservativt, mener professor Morten Sodemann, som er en af de forskere i Danmark, der ved mest om flygtninges helbredsproblemer
’De mennesker, som Danmark sender hjem, bliver udsat for medicinskift og forkert medicin. Hvis de da overhovedet får noget medicin.’ Sådan siger professor Morten Sodemann fra Indvandrermedicinsk Klinik på Odense Universitetshospital om de syge asylansøgere, som Justitsministeriet giver afslag på humanitært ophold med begrundelsen, at deres medicin er tilgængelig i hjemlandet.


 
	Indvandrermedicinsk Klinik på Odense Universitetshospital har nok at se til. De behandler mennesker, som ikke blot kommer med svære diagnoser, men også krigstraumer og frygt for deres opholdsgrundlag i bagagen.

	Professor i global sundhed og indvandrermedicin Morten Sodemann har stiftet klinikken, som er den første af sin slags i verden. Og han er læge for disse mennesker. Inden for det seneste år har Sodemanns patienter fået endnu større grund til at frygte for deres opholdsgrundlag i Danmark: Patienter bliver nu i højere grad presset til at rejse tilbage til deres hjemlande, fordi det danske Justitsministerium i flere og flere tilfælde vurderer, at den medicin, de har brug for, nu er tilgængelig i hjemlandene. Det drejer sig om patienter, som opholder sig i Danmark på humanitær opholdstilladelse.

– Hvad er problemet ved, at det kun er patienternes adgang til medicin, som bliver taget i betragtning, når man beslutter at sende syge mennesker ud af landet?

	»Det er en meget konservativ og gammeldags måde at se sygdom på. At tro, at bare fordi der er medicin, så er man behandlet. Det er en pseudoetik, som er gammeldags, og som slet ikke er i trit med, hvordan man behandler sygdom i dag. I de her tilfælde er det jo mennesker med svære kroniske sygdomme, som ikke kun har brug for medicin, men også kontrol med medicinen og eventuelle behov for operationer. Jeg oplever, at det lægelige element bliver fuldstændigt renset væk i de her afgørelser. For hvis Justitsministeriet vurderer, at medicinen findes, så bliver man sendt ud af landet. Der bliver ikke taget hensyn til, at man ikke er færdigbehandlet, når man er kronisk syg. Alle de nødvendige lægelige behandlinger i hjemlandene så som blodprøver, medicindoseringer og eventuelle operationer ved man ikke, om patienterne kan få adgang til. Det er juristeri af værste skuffe, fordi man lader en jurist tage en lægelig beslutning på et svagt lægeligt grundlag. Det er bekymrende.«

	Kæden er hoppet af

– Hvorfor stoler du ikke på beslutningerne, som Justitsministeriets embedsmænd tager?

	»MedCOI, som er den database, som Justitsministeriet i højere og højere grad bruger, når de træffer deres beslutninger, består af meget lægeligt tynd og upræcis information, som så ovenikøbet bliver læst og fortolket af jurister. Det er her, kæden hopper af, for det er ikke juristerne, som er eksperter på den medicinske behandling.«

– Har det ikke altid været sådan?

	»Jeg har haft flere sager, hvor meget syge mennesker har fået afslag på humanitært ophold. Dels nogle med psykisk sygdom, kronisk leverbetændelse og nogle med svære krigstraumer. Dem har man sendt hjem, velvidende at der ikke findes behandling for krigstraumer i de lande, som man hjemsender dem til.«

	»På det seneste er grebet blevet strammet yderligere. Det er en udvikling, som er gået relativt hurtigt, og vi er først nu begyndt at se, at det også vedrører vores meget syge patienter. Det drejer sig om patienter, der har boet i landet i 15-20 år med en kronisk sygdom. De har gået til kontrol hver tredje måned i hele perioden og får medicin, som er livsvigtig for dem. Hvis de ikke får den, dør de. Dem beslutter man sig pludselig for at sende ud nu.«

– Hvorfor tror du, at udviklingen har været sådan?

	»Jeg tror, at man i forsøget på at yde en retfærdig behandling har haft en idé om, at mere information i udgangspunktet måtte være en god ting. Så nu hvor man indsamler information og samler det i MedCOI-databasen, har man håndfast information at henvise til. Problemet er bare, at korrekte og opdaterede oplysninger er nærmest umulige at finde. Før sendte man ikke syge mennesker hjem, hvis man havde en mistanke om, at der ikke var reel adgang til medicin. Nu bliver det lettere at gøre det. Også selv om medicinen ikke er der.«

– Hvis man vil have valide oplysninger om den globale medicinadgang, hvordan skal man så gøre det?

	»Som mangeårig forsker i Afrika vil jeg sige, at selv når man bor i disse lande, kan det være næsten umuligt at få ordentlig information om medicin. Meget af det kan være i landet, men kan ligge i lufthavnens lukkede varelagre på grund af korruption. Eller måske fordi, der ikke er penge til benzin, så man kan transportere det ud fra hovedstaden. Medicinlagerets chef, sundhedsministeren og apotekeren siger måske, at der er masser af medicin, men når man så kører en halv time uden for byen, kan man ikke se skyggen af det.«

