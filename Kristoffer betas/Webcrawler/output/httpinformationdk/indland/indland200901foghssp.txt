Foghs spindoktor blander sig i kommentatorstrid
Statsministerens spindoktor har henvendt sig til TV 2 i sagen om Berlingskes politiske kommentator, som er blevet beskyldt for at være Foghs mand


 TV 2's politiske redaktørs betegnelse af Berlingske Tidendes kommentator Thomas Larsen som et for Fogh "medgørligt medie" har nu fået statsministerens spindoktor til tasterne.
I går slog Henrik Qvortrup nemlig fast, at TV 2 News ikke bruger Thomas Larsen til at kommentere dansk politik, og det udløste en henvendelse direkte fra statsministerens højre hånd, Michael Ulveman.
Ifølge Informations oplysninger har Henrik Qvortrup modtaget en sms fra Michael Ulveman, som ville vide, om det kunne have sin rigtighed, at tv-stationen gerne benytter Politikens Peter Mogensen, som ifølge pressechefen er oppositionspartierne mere venligt stemt, mens Berlingskes mand altså ikke kommer på skærmen. 
Hverken Henrik Qvortrup eller Michael Ulveman ønsker at kommentere sagen.
Men også TV 2's nyheds-chef, Michael Dyrby, fik en henvendelse fra Foghs pressechef i sagen. Dyrby afviser, at TV 2 har bandlyst Thomas Larsen fra skærmen.
"Jeg ved ikke, hvor det kommer fra. Thomas Larsen er ikke og har aldrig været boykottet. Men i en lang periode var han simpelthen betalt af DR for at være deres, og så kunne vi ikke bruge ham," siger han.
TV 2-chef blander sig ikke
TV 2's seere skal dog ikke regne med at se Larsen på skærmen foreløbig. Michael Dyrby peger på, at TV2's hovedkanal i forvejen har Henrik Qvortrup, Kaare R. Skou og Peter Lautrup som deres kommentatorer, og at News har Mogensen og Kristiansen samt Hans Engell og Helle Ib.
"Så vi er dækket ind. Vi har nærmest flere kommentatorer, end vi har politikere," siger TV2-chefen.
Han opfatter ikke henvendelsen fra Michael Ulveman som et forsøg på at lægge pres på tv-stationen.
"Overhovedet ikke. Jeg udlægger det, som om han passer sit arbejde. Som pressechef for statsministeren vil han bare vide, hvad det er, der foregår. Sådan bliver jeg kontaktet af alle mulige folk, der har opgaver for forskellige talsmænd," siger Dyrby, som i øvrigt ikke vil blande sig i slagsmålet mellem de to kommentatorer.
I sidste uge kritiserede Henrik Qvortrup og Berlingskes tidligere chefredaktør og Informations korrespondent i USA, Annegrethe Rasmussen, Thomas Larsen for at være 'Foghs mand i Pilestræde', hvortil Larsen replicerede, at det snarere er Qvortrup, der er statsministerens mand, eftersom han har været ansat af Venstre. Til det slagsmål har TV 2-chefen kun én ting at sige:
"Det må de selv ligge og rode med."
Berlingske Tidendes chefredaktør, Lisbeth Knudsen, blander sig derimod gerne. Hun kalder Qvortrups kritik af Thomas Larsen for "en vanvittig usmagelig tilsvining af en særdeles velrespekteret kollega":
"Thomas Larsen har i adskillige sammenhænge vist, at han er den bedste kommentator med de bedste kilder, hvad enten det handler om Anders Fogh Rasmussen eller den socialdemokratiske ledelse,"siger hun til politiken.dk


