Dansk Folkeparti og SF står til fremgang
DF og SF står til yderligere et mandat ved det kommende EU-valg, mens de radikale helt må forlade EU-Parlamentet. Hele forskellen er navnene øverst på listen, mener kommentator


 Søndag den 9. juni sidst på aftenen vender mundvigene formentlig opad i Dansk Folkeparti og i SF, men nedad i Det Radikale Venstre. Det er nemlig dagen for valget til EU-Parlamentet, og her står både DF og SF ifølge en ny prognose til at gå frem fra et til to mandater. Det Radikale Venstre og Folkebevægelsen mod EU står begge til at miste deres ene mandat og ser dermed ud til at blive valgets store taber. 
Hverken DF eller SF er overraskede over prognosen. 
DF's spidskandidaten Morten Messerschmidt påpeger, at det kun er naturligt, at partiet har succes med dets EU-skeptiske linje i en tid, hvor det går op for flere og flere, at EU på mange områder ikke holder, hvad EU lover. 
SF's Margrethe Auken er enig i, at partierne i fremgang står stærkt i forhold til nogle af de temaer, der er oppe i tiden. For SF's vedkommende gælder det især spørgsmål omkring klima og stigende arbejdsløshed.
"Men man må heller ikke glemme, at det gør en stor forskel, at de her partier - i modsætning til De Radikale (der har Sofie Carsten Nielsen som spidskandidat, red.) - har et kendt navn i toppen af listen," siger hun.
Kun navnet tæller
Politisk kommentator Niels Krause-Kjær mener, at netop denne 'kendisfaktor' er altafgørende.
"At navnet på spidskandidaten er kendt blandt vælgerne, betyder mere ved EU-valg end ved noget andet valg - det er bl.a. Poul Nyrups fantastiske valg sidste gang et eksempel på. Og sådan bliver det også ved dette valg," siger Niels Krause-Kjær, der til gengæld ikke mener, at noget tema kommer til at spille nogen særlig rolle ved valget. 
"Mig bekendt er der ikke noget tema ved tidligere EU-valg, der har gjort en forskel. Sagen er, at et tema som klimaudfordringen jo er noget, ingen vil gå i mod. Det er for bredt og har ikke kant nok til, at nogen kan vinkle det og vinde politisk på det. I sidste ende er det derfor navnet øverst på listen, der afgør EU-valget," siger Niels Krause-Kjær.

