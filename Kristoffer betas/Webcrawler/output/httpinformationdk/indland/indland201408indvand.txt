’Indvandrere må bare klø ekstra på i skolen’
Det er et grundvilkår, at samfundet er ulige, og det skal man turde tale åbent om. Indvandrere har et dårligere udgangspunkt for at klare sig godt i uddannelsessystemet, og netop derfor skal de anspores til at knokle ekstra hårdt, mener den dansk-kinesiske rådgiver Xinxin Ren Gudbjörnsson
 Når du som indvandrer er udfordret og samtidig bliver lagt mærke til, fordi du ser anderledes ud, er det en ulempe. Det må du kompensere for ved at arbejde hårdere



 Rawan og hendes bror Sami sakker bagud i forhold til deres klassekammerater i henholdsvis 3. og 5. klasse. Det er i tråd med statistikken om, at indvandrere klare sig dårligere i skolen end etniske danskere.
Men ifølge den dansk-kinesiske rådgiver Xinxin Ren Gudbjörnsson behøver det ikke at være sådan. Indvandrere må bare klø ekstra på.
»Når du som indvandrer er udfordret og samtidig bliver lagt mærke til, fordi du ser anderledes ud, er det en ulempe. Det må du kompensere for ved at arbejde hårdere« siger Xinxin Ren Gudbjörnsson, der kom fra Kina til Danmark i 1991 og i dag bærer titler som cand.ling.merc, samfundsdebattør og underviser i kinesisk forældreskab.
Rawan og Sami bor med deres mor Bassima og fem andre søskende i en lille lejlighed i Gellerupparken ved Aarhus. Bassima er på kontanthjælp, og hun har svært ved at læse og skrive dansk.
»Vi har fortalt indvandrere og dårligt stillede mennesker, at her i Danmark er vi alle lige. Men sådan ser jeg det ikke. Samfundet er ulige, og det bør folk få at vide. For ellers får vi tabere som Muhammed, der tror, at han kan opnå lige så meget som Peter ved at lave den samme mængde lektier som ham,« siger Xinxin Ren Gudbjörnsson.
Med uligheden som grundvilkår må forældre tage mere ansvar for deres børns skolegang. I Xinxin Ren Gudbjörnssons optik er det ingen sovepude, hvis du er fra Gellerup og ikke Hellerup.
- Mener du, at alle forældre har lige gode forudsætninger for at tage ansvar for deres børns skolegang? 
»Det er stødende at kalde nogen ressourcesvage. Ja, Bassima er på kontanthjælp og ja, hun er enlig mor til syv. Hun har hårde vilkår, men er bestemt ikke ressourcesvag. Det tager bare længere tid for hende at læse lektier med sine børn,« siger Xinxin Ren Gudbjörnsson.
Test test test
Derfor sætter Xinxin Ren Gudbjörnsson sig i DR-føljetonen Xinxin og de fortabte indvandrere for at lære Bassima og yderligere to forældrepar med indvandrerbaggrund at motivere deres børn efter kinesisk forbillede. Hun allierer sig med et lektiefirma. Hver dag i en måned skal familierne læse lektier i to timer for at forbedre børnenes resultater ved eksamen, som indleder og afslutter forsøget. For tests skal der til, hvis man vil kortlægge og udvikle børns faglige kunnen, mener Xinxin Ren Gudbjörnsson.
 Når du som indvandrer er udfordret og samtidig bliver lagt mærke til, fordi du ser anderledes ud, er det en ulempe. Det må du kompensere for ved at arbejde hårdere


– Hvordan bliver der plads til det gode barneliv, hvis fokus er på lektier og målbare resultater?
»Hvad med det gode voksenliv? Du får det jo frygteligt i det danske samfund, hvis du ikke kan læse, regne eller skrive. Desuden udelukker faglighed og det gode barneliv ikke hinanden. Den danske mentalitet med, at skolen er sur pligt, er frygtelig. Det er sjovt at lære,« siger Xinxin Ren Gudbjörnsson og føjer til, at børn har lyst at lære. Men det må forældre også tro på, at børn vil og kan.
Den pointe får særligt familien på Amager at mærke. For Xinxin Ren Gudbjörnsson accepterer ikke, når moren til de palæstinensiske drenge Younes og Hamza i henholdsvis 5. og 3. klasse siger om sine sønner: »Jeg ved ikke, hvorfor de ikke gider at lave lektier«.
I stedet får familien en kasse med rekvisitter såsom et matematisk spil til en tablet. For kan læringen leges ind, kan Younes og Hamza finde det muntert at knokle.
Gulerod over pisk
At presse sine børn på den rigtige måde til at klø på er også i fokus, når Xinxin Ren Gudbjörnsson besøger den bosniske familie i Varde. Her ønsker Jasmina Avdic, produktionskoordinator og mor til Samin i 4. klasse, at sønnen bliver »den bedste« i skolen, og Samins far, Haris Puric, siger: »Jeg håber ikke, at min søn bliver en ufaglært lagermedarbejder som mig selv«.
Men Samin er langt fra på fagligt niveau med sine klassekammerater, og særligt volder matematikken problemer.
Årsagen til Samins manglende formåen finder Xinxin Ren Gudbjörnsson i moren, som nedbryder sønnens faglige selvtillid ved at kritisere frem for at tilskynde, når han snubler over regnestykkerne.
»Tigermødre, som man kender dem i f.eks. USA, presser og råber af deres børn. Sådan er de ikke i Kina. Nej, kinesiske forældre bruger meget tid på at motivere deres børn,« siger hun.
Når motivationen er så central for Xinxin Ren Gudbjörnssons opdragelse af forældre såvel som børn, hænger det sammen med, at motivationen ifølge hende netop overskrider sociale og økonomiske skel. For nok kan en analfabetisk far ikke lære sin datter at stave, men han kan godt motivere hende til at læse lektier og arbejde hårdt.
Kort effekt for de få?
I løbet af projektet forbedrer samtlige børn deres færdigheder udi matematik og dansk. For Sami i Aarhus betyder det blandt andet, at han går fra at have 27 til 13 fejl i matematik-testen. Ligeledes giver Xinxin Ren Gudbjörnssons systematiske lektiehjælp resultater hos Samis lillesøster Rewan, som ved projektets start fik 14 fejl i dansk. Ved den afsluttende eksamen er de reduceret til 5.
– Men hvordan får et månedsprojekt, hvor et tv-hold og eksperter følger med, en langsigtet effekt for flere?
»Det vigtige er at få forældre og børn til at tro på, at de kan opnå resultater ved at arbejde hårdere. Talent betyder ikke noget i sidste ende, hvis forældre i Danmark forstår – som i Kina – at de har ansvaret for deres børn«.
– Er ambitionen om at bryde med den social arv ikke truet, hvis forældre har så stort et ansvar for deres børns faglighed?
»Den sociale arv brydes, når skolen og samfundet ophører med at fortælle bestemte grupper, at de ikke kan. Indvandrere kan opnå ligeså flotte resultater som etniske danskere, når de ikke bliver hjernevasket til at tro, at de aldrig kommer til at læse ligeså godt dansk som deres kammerater.«

