Ord skaber forestillinger
De ord, vi bruger, skaber mentale billeder af det, vi siger. 'Attentat' og 'terrorisme' skaber andre forestillinger end 'drab' og 'kriminalitet', men går vi bag om ordene, kan forskellige fænomener vise sig at være ret ens


 Hvilke ligheder og forskelle er der mellem følgende situationer?
1. Nogle mænd planlægger angiveligt at tage livet af en unge kvinde, fordi hun i strid med mændenes æresbegreber og religiøse tænkning har forladt den ægtemand, som familien i sin tid valgte til hende.
2. Nogle mænd planlægger angiveligt at tage livet af en ældre mand, fordi han i strid med mændenes æresbegreber og religiøse tænkning har tegnet en karikatur af en profet, som de agter højt.
Den opmærksomme læser vil have genkendt Halima og Kurt Westergaard, som vi kender dem fra mediernes omtale og deres egne versioner. 
Først nogle strafferetslige ligheder: I begge tilfælde vil der ifølge straffeloven (paragraf 21) under visse forudsætninger kunne straffes for forsøg på manddrab. Det kræver, at der er foretaget i det mindste en enkelt handling, som - med lovens ord - "sigter til at fremme eller bevirke udførelsen af en forbrydelse". En sådan handling kan i sig selv være nok så uskyldig, f.eks. anskaffelse af en æske tændstikker eller noget brændbart væske, hvis meningen er at brænde offeret inde. 
Strafferetslig teori mener derimod ikke, at tanker eller snak om at ville begå en forbrydelse kan sidestilles med en handling. Direkte trusler om at dræbe kan straffes efter særlige bestemmelser, men ikke som forsøg på drab. 
Betingelsen for, at selv dagligdags handlinger kan straffes som forsøg, er, at der kan bevises et forsæt, som rækker helt frem til den endelige udførelse af drabshandlingen. Et sådan bevis skal i en retsstat føres af anklagemyndigheden for en uvildig domstol. Den tiltalte skal frifindes, hvis dommerne finder rimelig tvivl om den subjektive skyld, altså hvis de ikke finder det bevist med tilstrækkelig styrke, at den tiltalte havde besluttet sig for at føre sit forehavende til ende.
Lighederne hører op
Vi ved ikke, om disse forudsætninger er opfyldt. Af forskellige grunde kender vi ikke de nærmere omstændigheder, især ikke i Kurt Westergaard-sagen, og i ingen af sagerne har der været rejst strafferetslig tiltale.
Så nogle praktiske ligheder: Halimas og Kurt Westergaard lever i dag under diverse former for beskyttelse og dermed forbunden indskrænkning af deres bevægelsesfrihed. Begge frygter - efter hvad vi ved, med rette - for deres liv. Truslerne stammer fra mænd, som angiveligt finder det acceptabelt at dræbe en person, når hun eller han ikke opfører sig i overensstemmelse med deres normer. Disse mænd er muslimer med stærke religiøse følelser og patriarkalsk tankegang.
Men så hører lighederne tilsyneladende op - i hvert fald i den måde, som de to situationer behandles på af myndigheder, politikere og medier. 
Halimas situation beklages, men så vidt vides er der ikke blevet foretaget noget imod de mænd, der truer hende. Drabstruslerne mod hende behandles og omtales som en helt almindelig form for kriminalitet og er derfor en sag for det helt almindelige politi. Måske afventer man - som i lignende sager - at truslerne føres ud i livet.
Anderledes med Kurt Westergaard. To af de mænd, der angiveligt er en trussel mod hans liv, er blevet udvist uden på noget tidspunkt at have fået deres sag prøvet for en domstol. Den ene har forladt landet, den anden har givet anledning til ekspresbehandling af en særlov om 'tålt ophold', fordi han ikke kan tvangsudsendes til Tunesien. Den tredje, der er dansk statsborger, hører vi ikke rigtigt noget om. I medierne og blandt politikere bruges begreberne "attentat", "terrorisme" og "fare for statens sikkerhed". Derfor er disse trusler - i modsætning til dem, Halima er udsat for - ikke noget for det helt almindelige politi. 
Efterretningstjenesten mobiliseres og omgærder sagen med så megen hemmelighed, at det i sig selv bestyrker idéen om, hvor forskellig denne situation er fra Halimas. Vores nye justitsminister taler om, at terrorister som tuneseren "anlægger attentater" mod danskere og terroraktioner mod Danmark. Tuneseren er til fare for staten og skal derfor holdes under strengt opsyn ud i al fremtid - stadig uden at være dømt for noget som helst. Dansk Folkeparti leverer skruppelløst grundlaget for såvel retorik som reaktion og får deres vilje - selv midt under finanslovforhandlingerne. 
Det perfekte offer
At vi ender med to så forskellige måder at tale om og behandle de to situationer på, kan måske også hænge sammen med faktiske forskelle på de to 'ofre', Halima og Kurt Westergaard. 
Halima er en ung, muslimsk indvandrerkvinde. Hun er på kollisionskurs med et patriarkat, der krampagtigt søges opretholdt i visse muslimske kredse. 
Vi skal imidlertid ikke langt tilbage i tiden, før også en etnisk dansk kvinde, der gik fra sin mand, ville blive fordømt af et kristent præsteskab. Mange danske mænd klager over nutidens kvinder, der er blevet en tak for selvstændige. Nogle af dem truer (og dræber) deres 'frafaldne' koner og samlevere og får rabat i straffesystemet. Halima er en af de kvinder, der selv vil bestemme, og dermed ikke noget helt 'godt offer' på trods af, at det er muslimske mænd, der truer hende.
Kurt Westergaard er en ældre, etnisk dansk (formodentlig kristen) herre. Han står som en værdig forsvarer for demokrati, ytringsfrihed og andre danske værdier, som ingen har sat spørgsmålstegn ved siden enevælden. Han er prototypen på den danske mand, der 'kæmper for alt, hvad han har kært', der selv vil bestemme og dermed er det 'perfekte offer' især, fordi det er muslimske mænd, der truer ham.
Ordene, vi bruger, skaber mentale billeder af det, vi siger. "Attentat" og "terrorisme" skaber andre forestillinger end "drab" og "kriminalitet". Definitionsmagt er politisk magt. Går vi bag om ordene, kan fænomenerne vise sig at være temmelig ens i substansen.


