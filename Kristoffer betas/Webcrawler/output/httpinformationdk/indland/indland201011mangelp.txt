Mangel på sengepladser sender sindslidende hjem før tid
På 19 ud af 25 almenpsykiatriske afdelinger oplever lægerne ugentligt at måtte udskrive patienter for tidligt, fordi der mangler sengepladser. Det viser en ny rundspørge. I det nye satpuljeforlig for 2011-2014 er der dog ingen udsigt til nye sengepladser i almenspykiatrien


 Hver uge er der fyldte senge på landets almenpsykiatriske afdelinger. Det beretter 19 ud af 25 ledende overlæger, reservelæger og oversygeplejersker om i en ny rundspørge foretaget for Information.
Konsekvensen er, at lægerne er nødt til at udskrive patienter, selv om de udmærket er klar over, at det er for tidligt. En del af disse patienter oplever kort tid efter udskrivelsen at ryge tilbage på hospitalerne.
I Vordingborg rapporterer overlæge Sigurd Lindberg om et fænomen, han kalder »svingdørspatienter«.
Sigurd Lindberg er langtfra alene. Anne Bastholm Blicher, der er 1. reservelæge på Psykiatrisk Hospital i Risskov ved Århus, fortæller, at hun i mange perioder oplever, at hospitalssengene er helt fyldt op.
»Vi er tit nødt til at se på, hvem vi bedst kan udskrive, så vi har plads til nye patienter, der er endnu mere syge,« fortæller hun.
Der er i alt 30 almenpsykiatriske afdelinger i Danmark, hvoraf 25 har svaret på Informations henvendelse. Og ud af dem melder hele 19, at antallet af ledige sengepladser ligefrem har betydning for, hvor tidligt patienter bliver udskrevet. Ofte selv om pa- tienterne ikke er færdig- behandlede.
Politisk talforvirring
Siden 2003 er psykiatrien gennemsnitligt blevet tildelt 70 mio. kr. ekstra hvert år, men i de seneste otte år er netop de almenpsykiatriske afdelinger blevet 739 senge fattigere. Det er et fald på 21 procent. Langt størstedelen af de øgede bevillinger er derimod gået til retspsykiatrien, der har været i fokus de seneste år. Her har de fået 119 nye senge at gøre godt med. Og heller ikke i det nye forlig om brug af satspuljemidlerne 2011-2014, der blev indgået i sidste uge, er der udsigt til nye sengepladser i almenpsykiatrien.
Sundhedsminister Bertel Haarder (V) ønsker ikke at kommentere rundspørgen eller de manglende sengepladser, men henviser gennem sin pressechef til, at ...
Kan ikke løbe fra ansvaret
Ifølge Sophie Løhde, psykiatriordfører i Venstre, kan regeringen ikke stilles til ansvar. Derimod siger hun, at regeringen har nået smertegrænsen i forhold til nedskæring i sengepladser.
»Vi arbejder for, at der bliver oprettet flere nye sengepladser i regionerne. Nogle regioner er allerede godt i gang, f.eks. Region Syddanmark og Nordjylland. Andre halter efter, og det er selvfølgelig ikke forsvarligt,« siger hun.
Men hverken Socialdemokraterne eller SF mener, at regeringen kan løbe fra ansvaret. Özlem Cekic, psykiatri- og socialordfører i SF, er forarget over, at sundhedsministeren og Sophie Løhde forsøger at give aben videre til regionerne. Ifølge Özlem Cekic er det regeringen, der skal tage sig af problemet.
»Den nuværende regerings psykiatripolitik er skruet sammen med lappeløsninger præget af korte dagsordener fra pressen. Psykiatrien fortjener et system, der er indrettet, så det støtter den enkelte bedst muligt. Det kræver lederskab; en sundhedsminister, der tænker visionært,« siger hun.
Socialdemokraternes psykiatriordfører, Karen Johanne Klint, er enig:
»Regeringen har det økonomiske ansvar. De siger, at ansvaret ligger hos regionerne, men regionerne har ikke selvstændig økonomi,« slår hun fast.

