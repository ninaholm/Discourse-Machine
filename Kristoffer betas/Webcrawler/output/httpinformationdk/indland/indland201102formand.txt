Formand for forskningsråd kritiserer Helge Sander
Formanden for Det Frie Forskningsråd, Jens Christian Djurhuus, klandrer tidligere videnskabsminister Helge Sander for at skabe mistillid til forskerne på KU i forbindelse med Penkowa-sagen


 Kritikken af Venstres tidligere videnskabsminister Helge Sander tager til i forbindelse med den nu politianmeldte hjerneforsker Milena Penkowa.
Det var Helge Sander, der i 2009 uddelte Eliteforsker-prisen til Penkowa, som allerede dengang blev kritiseret for ikke at have orden i sin forskning. Den kritik så ministeren, der er personlig ven med Milena Penkowa, ikke nærmere på. Tværtimod rettede Helge Sander et angreb på Det Frie Forskningsråd, som i flere omgange havde afvist ansøgninger fra hjerneforskeren. Det skete med 30 anonyme spørgsmål, som anklagede rådet for nepotisme.
Spørgsmålene var sendt via ministeren, som i dag ikke vil svare på, hvorfra de stemmede. Men ifølge Helge Sander var spørgsmålene relevante, idet svarene var med til at påvirke den efterfølgende lovgivning om forskningsrådene, forklarer han til Politiken.
Ifølge Jens Christian Djurhuus, der selv har set spørgsmålene, er det yderst bekymrende, hvis de anonyme spørgsmål har haft indflydelse på lovgivning.
»Det er tydeligt, at den, der har formuleret spørgsmålene, slet ikke kender til rådets arbejdsgange. Spørgsmålene er underlødige, og det er ikke fair, når Sander ikke vil afsløre, hvorfra spørgsmålene kommer,« siger forskningsrådsformanden, som anklager den tidligere minister for med sin tavshed at skabe mistillid til forskerne.
»Når man ikke vil sige, hvorfra man har de spørgsmål, går ingen fri for mistanke. Heller ikke Milena Penkowa, som jo kan være uskyldig,« siger Jens Christian Djurhuus.
Rektor skal undersøges
Det var i går ikke muligt at få en kommentar fra Helge Sander, som er taget på ferie. Foreløbig har han altså afvist at afsløre sin kilde, som af anonyme kilder er udpeget til at være Milena Penkowa. Men ifølge professor i forvaltning ved CBS Claus Haagen Jensen har Sander ikke noget valg: »Det, en minister modtager - også når han modtager det privat - har han stadig modtaget som minister. Derfor skal han også skrive, hvor han har modtaget materialet fra,« siger han til B.T.
Oppositionen på Christiansborg vil nu afkræve svar på, hvem der står bag de anonyme spørgsmål.
Men det er ikke kun Sander, som nu bliver afkrævet svar på, hvilken rolle han spillede i Penkowas karriere som stjerneforsker. Også KU's rektor kan se frem til at få søgelyset rettet mod sig. Ifølge videnskabsminister Charlotte Sahl-Madsen (K) er det ikke tilstrækkeligt, at KU-bestyrelsens rolle afdækkes i en kommende redegørelse - også Ralf Hemmingsen, der tidligere er blevet beskyldt for at have holdt hånden over Penkowa, skal stå til regnskab.
Og hovedpersonen selv, som nu altså er meldt til politiet for at have forfalsket dokumenter i forbindelse med sin forskning, kan se frem til, at måtte aflevere sin eliteforskerpris, hvis hun dømmes i sagen.
»KU finder således, at grundlaget for indstillingen er bortfaldet, såfremt Milena Penkowa er skyldig i de anmeldte forhold,« lyder det i en skrivelse fra KU til Videnskabsministeriet.


