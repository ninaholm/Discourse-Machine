Skilsmissebørn fravælger parforholdet som voksne
Væsentlig flere voksne med fraskilte forældre bor alene, når man sammenligner med voksne, der ikke har oplevet skilsmisse i barndommen, viser ny undersøgelse. Voksenlivet som enlig trækker ned på lykkebaromeret, afslører forskningen
Grundatmosfæren mellem forældrene betyder meget for et barn. Det handler ikke kun om, hvorvidt forældrene råber ad hinanden, for man kan sagtens have det dårligt som par uden at sige noget til hinanden, lyder det fra Annette Due Madsen, centerleder ved Center for familieudvikling, psykolog og familieterapeut. Ikke desto mindre viser ny forskning, at skilsmissebørn får vanskeligere ved at knytte børn, når de som voksne skal få sig et familieliv.   arkiv


 »Ja, det er gammen at leve sammen ...« hedder det i Grundtvigs berømte brudesalme.
Men når forældrepar kaster håndklædet i ringen og går hver til sit, trækker det spor ind i voksenlivet hos deres børn, som i væsentlig flere tilfælde vælger at bo alene, når man sammenligner med voksne, der ikke blev udsat for skilsmisse i barndommen.
Omkring hver femte voksne dansker, der er vokset op i et skilsmissehjem, lever alene – dobbelt så mange som gruppen af voksne, der ikke har oplevet skilsmisse i barndommen.
Det viser en ny, foreløbig undersøgelse, Information har fået indsigt i.
»At dobbelt så mange børn fra skilsmissehjem lever som enlige, når man sammenligner med befolkningen i almindelighed, rejser spørgsmålet om effekten af skilsmisser på mennesker fra brudte hjem. Det ser ud, som om denne gruppe holder sig lidt tilbage og er mere forsigtig med at gå ind i et parforhold,« vurderer Per Schultz Jørgensen, professor i socialpsykologi og tidligere formand for Børnerådet, der sammen med ph.d.-studerende Rikke Skovgaard Christensen står bag den foreløbige analyse.
Tallene i undersøgelsen er baseret på data fra  værdiundersøgelsen 2008, som blev udgivet i januar i bogen 'Små og store forandringer'. Her deltog 1.507 danskere over 18 år i spørgeskemaundersøgelsen.
Konkret angiver 22 procent af de adspurgte voksne i undersøgelsen, der kommer fra skilsmissehjem, deres civilstand som 'Enlig', mens kun 13 procent af de adspurgte voksne, der ikke kommer fra skilsmissehjem, har sat kryds i feltet 'Enlig' – i undersøgelsen defineret som voksne, der hverken er fraskilte, gift, lever i registreret partnerskab eller bor papirløst sammen med en partner.
Livet går videre
Mai Heide Ottosen, der er seniorforsker på Det Nationale Forskningscenter for Velfærd, SFI, med speciale i familie og børn, peger på to faktorer som mulige forklaringer på tendensen:
»Hvis dine forældre blev skilt som barn, kan det have været så forfærdelig en oplevelse, at du ikke ønsker at gentage de erfaringer og derfor hellere vil leve som enlig. Men som skilsmissebarn kan du også have gjort dig den erfaring, at livet går videre trods skilsmissen, og at det derfor er nemmere for dig at træde ud af et ikke-formaliseret forhold,« siger hun.
Udsving i køn og alder har undersøgelsen endnu ikke taget højde for, men Mai Heide Ottosen peger også på andre afgørende faktorer, der bør inddrages i regnestykket:
»Blandt andet er de adspurgtes socioøkonomiske situation vigtig. Vi ved for eksempel, at velbjærgede danskere oftere er gift, og at gruppen på samfundets bund har sværere ved at finde en partner. Specielt gruppen af mænd, der har svært ved at finde et job og ikke har ret mange penge. Så populært sagt afhænger din civilstatus altså også af, om du er rig eller fattig,« siger Mai Heide Ottosen, der tidligere har identificeret en lignende tendens i SFI's såkaldte børneforløbsundersøgelse.
»Blandt de enlige mødre i vores undersøgelse var 28 procent skilsmissebørn. Har mor været skilsmissebarn, ser vi altså også en sammenhæng med hendes samlivsstatus som voksen,« fortæller hun.
I hvor høj grad børn fra hjem med dårligt fungerende ægteskaber vælger at bo alene som voksne, siger undersøgelsen ikke noget om.
»Men skal man gisne om det, kunne man godt forestille sig, at en undersøgelse ville vise, at nogle af de børn, der vokser op i dårligt fungerende familier, hvor børnene har det rigtig svært, ville vælge at bo alene som voksne,« siger Annette Due Madsen, centerleder ved Center for familieudvikling, psykolog og familieterapeut.
Og selv om der kan være problemer mellem forældrene i mange familier, har barnet ofte stadig en vigtig tilknytning til begge forældre, påpeger hun.
»Grundatmosfæren mellem forældrene betyder meget for et barn. Det handler ikke kun om, hvorvidt forældrene råber ad hinanden, for man kan sagtens have det dårligt som par uden at sige noget til hinanden. Der er rigtig mange faktorer i spil, såsom respekt og samarbejde mellem forældrene. Men så længe børn oplever, at konflikter kan mestres, er det ikke altid et dårligt udgangspunkt. Hvis de oplever, det går an, at man kan komme videre og finde en fælles vej, så kan de tage nogle brugbare strategier med sig i rygsækken og bruge dem til at mestre konflikter i deres eget voksenliv,« siger Annette Due Madsen.
Mindre lykkelige
I analysenotatet har Per Schultz Jørgensen også undersøgt sammenhængen mellem livsglæde og skilsmisse i barndommen.
Adspurgt om 'hvor lykkelig eller ulykkelig synes De selv, De er?', svarer hele 95 procent af de adspurgte fra skilsmissehjem 'meget lykkelig' eller 'ret lykkelig'. Det tal er kun én procent højere for resten af de adspurgte i undersøgelsen.
Men når undersøgelsen specifikt spørger ind til oplevelsen af 'egen samlivsrelation', scorer relativt flere gifte og papirløse samboende højt på lykkebarometeret. 52 procent med civilstatus 'gift' svarer 'meget lykkelig' i oplevelsen af egen samlivsrelation mod kun 35 procent for 'enlige'.
»Det viser sig, at opvækst med skilsmisse ikke påvirker, om man som voksen er mere eller mindre lykkelig, og det er da et vigtigt resultat. Men ét er, hvad man svarer, når man bliver spurgt, noget andet er, hvordan man handler i praksis. Og der kan der altså spores en vis reservation over for parforhold hos mennesker, der har oplevet skilsmisse som barn,« siger Per Schultz Jørgensen.
Hvorfor det hænger sådan sammen, kan han ikke svare på endnu.
At mennesker i parforhold generelt giver udtryk for at være mere lykkelige end enlige, handler ifølge Per Schultz Jørgensen og Mai Heide Ottosen om, at der kan være en række fordele og glæder ved at dele seng og fjernsynssofa med en partner – så længe man altså ikke lever som hund og kat.
»Man har to indkomster, det er billigere at købe mad og så videre, så der er mere økonomisk overskud i et parforhold eller en familie i forhold til at leve som single. Generelt synes folk også, det er dejligt at have nogle at dele sine oplevelser med. I bund og grund er vi jo sociale væsener,« siger Mai Heide Ottosen.
Men parforholdet har også en bredere samfundsmæssig funktion. Det skaber tryghed og faste hverdagsrammer i en mere og mere individualiseret verden, hvor sociale identiteter flyder mere ud end nogensinde før.
»Når vi spørger i værdiundersøgelsen, hvad der er vigtigst af 'familie', 'arbejde' eller 'venner', viser det sig, at familien er vigtigst for langt de fleste. Den er med til at stabilisere de voksne, og den funktion har fået en kolossal betydning i nutidens samfund, hvor de gamle kulturelle og sociale rammer som for eksempel klasseidentitet- og klassekultur er svækket eller helt faldet fra hinanden,« siger Per Schultz Jørgensen.

