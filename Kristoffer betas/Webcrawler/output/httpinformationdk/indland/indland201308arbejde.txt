Arbejderen – hvem er han i dag?
Den traditionelle opfattelse af arbejderen som klassisk industriarbejder er forældet. Men der er ingen klar definition. Derimod peger forfatteren, historikeren, forskeren og socialdemokraten på det faktum, at definitionen af arbejderen anno 2013 ikke ligger ligefor
 Det er blevet populært på tværs af folketingssalen at kalde sig arbejderpartiet, men hvem er arbejderen egentlig i 2013? Og hvilket parti stemmer han på?


 
	Han er en omdiskuteret mand. Arbejderen. Men hvem er den politisk så ombejlede figur? Definitionen er langtfra entydig. Ser man på den gængse definition i ordbogen, er arbejderen »en faglært eller ufaglært person, der mod betaling udfører overvejende fysisk arbejde især inden for industrien«. Men det er alt for simplificeret og gammeldags, mener Lars Olsen, journalist og medforfatter til bogen Det danske klassesamfund, der udkom sidste år. Her genopliver bogens forfattere den noget bedagede forestilling om arbejderklassen med en bred definition:

	»Hos os er arbejderklassen defineret som faglærte og ufaglærte, der er i arbejde, men ikke har ledende positioner på deres arbejdsplads,« siger Lars Olsen. Det betyder, at omtrent halvdelen af den voksne generation tilhører arbejderklassen – bl.a. er servicemedarbejdere og folk med butiksjob omfattet af den definition.

	I bogen, som Lars Olsen kalder »et slags socialt Danmarksportræt«, er arbejderne defineret ud fra to kriterier: nemlig uddannelse og position i arbejdslivet.

	Traditionelt har man med arbejderklassen ellers lagt vægt på dem, der udførte fysisk arbejde, eksempelvis industriarbejderen eller håndværkeren. Men »det er ikke længere afgørende«, siger Lars Olsen, fordi den enkelte lønmodtagers økonomiske, sociale og kulturelle vilkår og muligheder har ændret sig i en sådan grad, at nutidens arbejderklasse er langt fra det proletariat, vi kender fra Matador. Og at industriteknikeren i dag styrer en robot til at lave det arbejde, som tidligere blev udført fysisk af maskinarbejdere, er også underordnet.

	»Processen bliver mindre og mindre fysisk, men det ændrer ikke ved, at det stadig er direktøren, der bestemmer, og at det er industriteknikeren, der skal udføre ordrerne,« siger han.

	Middelklassens arbejder

	Flertallet af arbejderne bor i dag i ejerbolig, har bil, rejser på charterferie til udlandet og har måske et sommerhus. Især de faglærte arbejdere har ofte en god indtjening. Alligevel har de et andet liv end professoren og direktøren. Et liv med større risiko for nedslidning, arbejdsløshed og langtidsledighed. Og med ringere grad af frihed i arbejdslivet.

	»Arbejderklassen har et langt barskere arbejdsmiljø og en større risiko for at blive ledig end den højere middelklasse. Så klassebeskrivelsen passer til de faktiske samfundsforhold, uanset om folk oplever sig som arbejderklasse eller ej,« siger Lars Olsen. Ifølge Det danske klassesamfund er kun en fjerdedel af arbejderklassen i dag beskæftiget inden for industri og byggeri, en anden fjerdedel er offentligt ansatte, en tredje fjerdedel arbejder med handel og transport, og den sidste fjerdedel er fordelt på en lang række mindre brancher.

	»Men fælles for alle de grupper er, at de hverken har en lang boglig uddannelse eller ledende stillinger på deres arbejde,« siger Lars Olsen. Her er arbejderen underlagt andres ret til at lede og fordele arbejdet.

	Det møder er historiker Claus Bryld fra Roskilde Universitetscenter enig i. Han har beskæftiget sig indgående med arbejderbevægelsen og beskriver arbejderen som »en faglært arbejder, der bor i Herlev, har et hus og en bil og måske endda et sommerhus«.

	Men selv om arbejderen er økonomisk bedre stillet i dag, er forholdet mellem lønarbejde og kapital det samme, mener han.

	»Derfor er den faglærte Herlev-beboer ikke repræsentativ for den samlede arbejderklasse, fordi den også omfatter mange ufaglærte og ledige,« siger Claus Bryld. På den baggrund skal arbejderen i hans optik defineres ud fra såvel økonomiske som sociologiske betingelser.

	»Det handler ikke kun om, hvorvidt man arbejder for løn som faglært eller ufaglært. Man skal også tage uddannelse, indflydelse på eget arbejde og tryghed i arbejdet i betragtning,« siger Claus Bryld.

	Lønmodtager ikke lig arbejder

	I Det danske klassesamfunds definition er det ikke afgørende, hvordan folk opfatter sig selv. Men for adjunkt Rasmus Juul Møberg spiller det en rolle for en nærmere definition af, hvad det vil sige at være arbejder.

	»Hvis man skal definere nogle som arbejdere, handler det om frihedsgraderne i arbejdslivet, men også om en orientering i arbejdet: Hvad man lægger i sit arbejde, og hvor mange muligheder man har for at skabe sin egen identitet igennem arbejdet. Så det er en kombination af objektive kriterier koblet med en mere subjektiv forståelse af, hvad arbejde er – frem for en model, man kan lægge ned over alle lønmodtagere, « siger Rasmus Juul Møberg, der er ph.d. ved Centre for Comparative Welfare Studies på Aalborg Universitet. Han har været med til at undersøge lønmodtagerroller og -holdninger for LO-forbundene, den såkaldte APL-undersøgelsen. Undersøgelsens mål var at se ’Arbejdsliv og Politik i et Lønmodtagerperspektiv’ (APL) for derved at kunne identificere de vilkår, interesser og værdier, som medlemmerne knytter til deres arbejde.

	Og for Rasmus Juul Møberg er det helt forkert at sige, at alle lønmodtagere er arbejdere, som Liberal Alliances leder, Anders Samuelsen, ellers har formuleret det.

	»Nej, den holder ikke rigtigt. Det handler om de frihedsgrader, som ligger i arbejdet. Hvor meget man selv kan definere sit arbejde, hvor stort råderum man har, og hvor meget ens arbejdsgiver kan se én i kortene.«

	Konjunkturklassen

	En helt fjerde definition af arbejderen kommer fra Peter Hummelgard, folketingskandidat for Socialdemokraterne. For ham handler det om tre faktorer: at man ligger i den midterste eller nedre ende af indkomstskalaen, at man kun har ringe eller ingen indflydelse på sit eget arbejdsliv og endelig, at man i højere grad er udsat for fysisk nedslidning som følge af sit arbejde.

	»Og det rammer jo meget godt de ca. 50 procent, som Lars Olsen definerer det som,« siger Peter Hummelgaard.

	Han er enig med forfatteren i, at arbejderklassen er større, end man sædvanligvis er klar over i befolkningen, og han lægger vægt på, at navnlig denne gruppe er sårbar over for konjunkturernes udsving.

	»Min definition rammer nok lidt bredere end den gængse opfattelse og går i virkeligheden på, hvor udsat man er over for forskellige udefrakommende faktorer, som man ikke har nogen indflydelse på.«

	Peter Hummelgaard ærgrer sig over, at to ud af tre arbejdere stemmer borgerligt, og at under hver femte stemmer på Socialdemokraterne. Og han erkender, at partiet ikke har været godt nok til at tale til arbejderne.

	»Men jeg er ikke en af dem, der afskriver forskellige vælgergrupper. Efter at man fandt en form for dagpengeløsning, tror jeg, at det sagtens kan lykkes for Socialdemokraterne at vinde arbejdervælgerne tilbage,« siger folketingskandidaten.

