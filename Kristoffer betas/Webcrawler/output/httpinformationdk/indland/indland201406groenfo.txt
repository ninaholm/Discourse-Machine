Grøn fond skaber håb om ny kurs
Aftalen mellem SR-regeringen og venstrefløjen om en ny grøn investeringsfond viser vejen frem for en offensiv erhvervspolitik, der kan finde yderligere inspiration i tigerøkonomierne i Asien
Finansminister Bjarne Corydon (S), Johanne Schmidt-Nielsen (EL) og Jonas Dahl (SF) kunne i sidste uge præsentere den nye grønne investeringsfond.


 Venstrefløjen er paradoksalt nok blevet bannerførere for den mest aggressive og dollar-blinkende erhvervspolitik, der findes på kloden i dag. Med den nye grønne investeringsfond er Danmark ikke alene ved at komme på omdrejningshøjde med de mest succesfulde lande i Asien, men SR-regeringen har også fået lagt spor ud til en ny politisk kurs, som måske kan være med til at skabe tiltrængte velbetalte job.
Hidtil er regeringen kun for alvor lykkedes med at indfri ét enkelt valgløfte: At indgå brede forlig på kryds og tværs af Folketinget. Modsat mønsteret i 00’erne, hvor VK-regeringen ensidigt brugte Dansk Folkeparti som alliancepartner, har finansminister Bjarne Corydon (S) haft succes med at lave hård økonomisk politik med de borgerlige og blød symbolpolitik med venstrefløjen.
Endnu mere opsigtsvækkende er det, at de skiftende forligspartier synes at stille sig fuldt ud tilfredse med den utilslørede utroskab. Senest har Enhedslisten været i næsten ekstase over at få gennemtrumfet en klar mærkesag, som ellers er blevet droppet under finanslovsforhandlingerne, nemlig en grøn investeringsfond, hvor staten stiller lånegaranti, og private pensionskasser skyder pengene ind.
Som en åbenlys kompensation til Enhedslisten og SF for, at regeringen indgik vækstaftalen med Venstre, er den nye pengetank, ’Danmarks grønne investeringsfond’, oprettet for i det mindste at dække over, at PSO-afgiften sænkes, og udbygningen af vindmølleparkerne derfor udskydes nogle år.
På papiret står de grønne ambitioner uantastede, men i praksis udligner de store sorte forlig, som SR-regeringen har lavet med Venstre, nogenlunde de lysegrønne og langt mindre delaftaler, som bagefter laves som en form for aflad med venstrefløjen.
Private partnerskaber
Til gengæld er der reelle perspektiver i den nye investeringsfond, som rækker langt ud over den almindelige dagligdags-fnidder-fnadder på Christiansborg. Ideen om at inddrage pensionskasserne i milliardinvesteringer i grøn omstilling og kollektiv transport rummer potentialet til at blive en helt ny økonomisk model for centrum-venstre i det 21. århundrede.
På teknokrat-sprog kaldes modellen for OPP’ere, en forkortelse for offentlige-private partnerskaber. Hidtil er projekterne kun afprøvet i mindre skala, i hvert fald i Danmark. Men kombinationen af statsgarantier og pensionsmilliarder kan vise sig at være et politisk columbusæg.
På den ene side står centrum-venstre-politikerne med ønsker om massive investeringer i grøn energiomstilling og bedre transportforbindelser, men tør ikke – trods den rekordlave obligationsrente – tage den finansielle risiko alene. Og på den anden side står pensionskasserne med enorme pengetanke, som de skal investere, men som de ikke længere kan placere alene i statsobligationer, der giver for lavt afkast, eller i aktier, som er for risikobetonede efter finanskrisen. Pensionskasserne skriger efter en tredje investeringsportefølje, som forrenter sig bedre end obligationer, men er mere sikre end aktier.
Og her træder investeringer i offentligt garanterede anlægsprojekter, typisk med stabil brugerbetaling, ind som et perfekt match for pensionskasserne. Når og hvis budgetbisserne i Finansministeriet finder en gangbar løsning med lånegarantier, som vel at mærke ikke belaster statskassen ud fra gængs EU-beregningsteknik, og samtidig spreder risici, er pengestrømmene til offentlige anlæg tæt på ubegrænsede. ’Danmarks grønne investeringsfond’ er derfor en vigtig forsøgsordning.
Asien viser vejen
Det afgørende spørgsmål frem mod næste folketingsvalg og videre frem er imidlertid, om den nye, grønne investeringsfond blot er et plaster på såret til Enhedslisten, eller om SR-regeringen har mod og viljestyrke til at forfølge de langt større perspektiver i de offentlige-private partnerskaber.
Modsat selvopfattelsen i Danmark er vi ikke længere langt fremme, når det gælder strategiske samarbejder mellem den offentlige sektor og private virksomheder. Herhjemme hersker en forestilling om, at erhvervs- og industripolitik udelukkende handler om at sænke skatter og afgifter, så erhvervslivet er såkaldt konkurrencedygtigt på verdensmarkedet.
Særligt de asiatiske tigerøkonomier er dog for længst rykket videre. De mest succesfulde nationer, særligt i Asien, såsom Sydkorea og Singapore, satser i dag målrettet på at stimulere den økonomiske udvikling i en mere bæredygtig, cirkulær og lokalt jobskabende retning.
Inden sidste valg forsøgte SF sig med en sådan progressiv grøn erhvervspolitik, og Enhedslisten holdt så fast med kravet om investeringsfonden. Og dermed har SR-regeringen fået serveret en mulig succes, som i andre lande har vist sig langt mere effektiv og endnu mere lukrativ end de gammeldags tanker i ’vækstaftalen’ med Venstre.

