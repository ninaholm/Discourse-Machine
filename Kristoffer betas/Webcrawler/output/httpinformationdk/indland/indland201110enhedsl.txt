Enhedslisten: Ny regerings økonomiske politik er »hokus pokus-politik«
Ifølge Frank Aaen er den nye regerings økonomiske politik baseret på »drømmeri« og ender i værste fald med at øge arbejdsløsheden med 125.000


 Det er ikke mange roser Enhedslistens finansordfører har til overs for den økonomiske politik, der er blevet fremlagt i det nye regeringsgrundlag.
Han beskylder S, SF og de radikale for at leve i en drømmeverden, hvor alle økonomiske problemer kan løses ved at skubbe flere mennesker ud på arbejdsmarkedet.
»Det er jo hokus pokus-økonomi, de lægger op til i regeringen,« siger han med henvisning til den nye regerings reformer af arbejdsmarkedet, der udover de 70.000 fra tilbagetrækningsreformen, skal øge arbejdsudbuddet med yderligere 65.000 personer i 2020, som det fremgår af regeringsgrundlaget
I alt vil den nye regering øge arbejdsudbuddet med 135.000 i 2020.
Han mener, at den nye regering lider under at leve i den samme drømmeverden som den foregående regering.
»Det hele beror jo på en tro på, at hvis bare der er folk til at arbejde, så kommer arbejdspladserne af sig selv.«
Ingen nye tiltag
Efter de radikale i foråret indgik tilbagetrækningsreformen med VKO, har det været givet, at den nye regering ville være tvunget til at føre en økonomisk politik, der lå tæt på den tidligere regerings.
Men selv om Frank Aaen var forberedt på, at regeringen ville være nødsaget til at gennemføre efterlønsreformen, er han stadig skuffet over den nye regerings økonomiske politik.
Han er især utilfreds med, at der ikke er lagt op til nogle nye initiativer til jobskabelse fra regeringens side.
»Vi har allerede 220.000 arbejdsløse i Danmark, og nu vil regeringen så skubbe 135.000 ekstra ud på jobmarkedet uden, at der bliver sat noget i gang for at skabe job til dem udover de 10 mia. som regeringen allerede har bebudet,« siger han og uddyber:
»De 10 mia., som regeringen lægger op til bruge på offentlige investeringer giver maksimum 10.000 nye job. Det betyder jo, at vi kan ende med at have 345.000 arbejdsløse i 2020, fordi der ikke bliver gjort noget for at skaffe arbejdspladser«
Han kan dog ikke sige, om det får konsekvenser for det fremtidige samarbejde med den nye regering f.eks. i forbindelse med finanslovsforhandlinger.
»Vi har hele tiden sagt, at vi vil vurdere de enkelte elementer af finansloven. Men vi har også sagt, at vi vil stemme i mod den mindste forringelse.«

