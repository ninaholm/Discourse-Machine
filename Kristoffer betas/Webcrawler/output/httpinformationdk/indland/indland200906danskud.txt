Dansk udlændingeregler i modvind i EU
Danmark risikerer en EU-sag, mener ekspert, men integrations­minister Birthe Rønn Hornbech fastholder, at udlændingereglerne ikke strider mod EU's retningslinjer


 Integrationsminister Birthe Rønn Hornbech (V) fastholder, at de danske udlændingeregler ikke er i strid med EU's retningslinjer.
Torsdag vedtager EU-Kommissionen et sæt nye retningslinjer for, hvordan opholdsdirektivet og de mange EF-domme omkring den skal fortolkes. Og retningslinjerne er langt fra i overensstemmelse med dansk praksis. Det gælder blandt andet beslutningen om, at 25 procent af alle familiesammenføringer skal udsættes for en ekstra kontrol, at der ikke må stilles krav til familiesammenførtes boligforhold, og at selvforsørgelseskravet maksimalt må svare til kontanthjælpen.
EU-eksperten Marlene Wind, der er professor og institutleder ved Center for Europæisk Politik, mener, det er et spørgsmål om tid, før Danmark får en sag på halsen for ikke at have implementeret direktivet rigtigt. Men det afviser integrationsministeren, der kalder kritikken for »flov« og »urigtig«.
»Sandheden er, at de gældende danske udlændingeregler ikke adskiller sig fra EU-reglerne om fri bevægelighed og familiesammenføring,« siger Birthe Rønn Hornbech i en pressemeddelelse.
DF ryster ikke på hånden
Marlene Wind forudser, at Danmark vil blive stævnet af blandt andre ægtepar, som er kommet i klemme i de danske regler.
»Der vil være nogle ægtepar, der er kommet i klemme, som forsøger at køre sager ved EF-Domstolen, og kommissionen kan bringe sagen videre, fordi Danmark ikke har indført direktivet, som man skal,« siger Marlene Wind.
Men det afvises bastant af integrationsministeren.
»Udlægningen bygger på fuldstændig forkerte antagelser om de nuværende danske regler,« fastslår Birthe Rønn Hornbech. 
Udsigten til en sag ved EF-Domstolen får heller ikke regeringspartiet Dansk Folkeparti, der pressede på for at sikre de stramme danske udlændingeregler, til at ryste på hånden. Dansk Folkepartis integrationsordfører, Peter Skaarup, slår fast, at han ikke vil lade embedsmænd i EU-Kommissionen bestemme Danmarks udlændingepolitik.
»Vi er nødt til at administrere efter udlændingeaftalen for at få hånd i hanke med, hvad der sker på udlændingeområdet. Vi står fast på udlændingeaftalen, og jeg har svært ved at forestille mig, at regeringen vil komme til os og sige, at den ikke kan overholde aftalen,« siger Peter Skaarup, der tager forbehold for, at notatet ikke er offentliggjort endnu.
 Venstres EU-ordfører, Michael Aastrup Jensen, kalder notatet fra Kommissionen for absurd.
»Det notat er forfattet af nogle mennesker, der lever langt væk fra virkeligheden nede i Bruxelles,« siger Michael Aastrup Jensen til TV Avisen. 	
ritzau

