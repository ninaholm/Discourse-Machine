Nyt fag skal løse problem med biologi på gymnasiet
Følgegruppe foreslår nyt gymnasiefag, som skal løse problemet med, at faget biologi ikke giver adgang til de videre-gående uddannelser


 Et helt nyt gymnasiefag bliver muligvis løsningen på de problemer, som biologi-interesserede gymnasieelever har i dag. Som Information beskrev i onsdags, så giver biologi på højt niveau ikke adgang til eksempelvis biologistudiet på universitetet. Faktisk er det i dag en bagdel at have biologi på A-niveau i gymnasiet, fordi man så ikke samtidig kan leve op til kravene om at have matematik på A-niveau og fysik og kemi på B-niveau. Men det skal et nyt fag, der har fået arbejdstitlen 'bioteknologi', fremover lave om på - i hvert fald hvis det står til den følgegruppe, som er blevet nedsat til at følge problemerne med biologifaget, efter at den nye gymnasiereform er trådt i kraft - det fortæller formand for udvalget Katherine Richardson, som til daglig er prodekan på Københavns Universitet:
"En mulighed er, at man laver et helt nyt fag, hvor man kombinerer biologi og kemi. Det kan man så have på højt niveau, og sammen med matematik på højt niveau og fysik på B-niveau skal det give adgang til de natur- og sundhedsvidenskabelige uddannelser på lige fod med de nuværende krav, hvor man skal have matematik på A-niveau samt fysik og kemi på B-niveau," siger Richardson. 
Katherine Richardson håber, at det nye fag bliver løsningen for problemet med biologi:
"Vi håber, at det vil være muligt at skabe en specifik studiekombination, hvori det nye fag indgår - og at faget kan give adgang til videregående uddannelser. Vi har for nylig spurgt de relevante aftagere, hvad der skulle indgå i det ny fag, hvis de skulle kunne sige god for, at faget skal give adgang til universitetet. Nu må vi se, hvad de siger."
Fornuftigt
Formand for Gymnasieskolernes Rektorforening, Peter Kuhlmann, er som udgangspunkt positiv over for følgegruppens forslag:
"Forslaget om at oprette et fag som bioteknologi er meget fornuftigt. Man vil blande de traditionelle fag kemi og biologi, og det er jo noget af det, man allerede arbejder meget med både i forskningskredse og i det private erhvervsliv," siger Peter Kuhlmann. Han mener, at faget, hvis det bliver en realitet, vil blive udbredt på landets gymnasier:
"Det er et forsøgsfag som mange bør have interesse i at prøve - det er præcis et eksempel på, at man skal prøve at gå nye veje i stedet for altid at kigge på de traditionelle faggrænser," siger Peter Kuhlmann. Udvalget arbejder kun på at udbedre problemerne med biologi i gymnasiet. 
De øvrige gymnasiefag, der ikke kan bruges til ret meget, når det handler om at komme ind på de videregående uddannelser, er der ingen løsninger på vej for. Det drejer sig blandt andet om fag som musik, geografi og samfundsfag.


