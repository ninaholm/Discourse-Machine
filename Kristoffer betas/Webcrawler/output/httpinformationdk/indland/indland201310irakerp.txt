Iraker med paranoid skizofreni udvist til område uden behandlingsmuligheder
En mand fra Nordirak har fået afslag på humanitært ophold af det danske justitsministerium. Det på trods af, at ministeriet har fået lægelig dokumentation for, at manden i Nordirak ikke har adgang til den antipsykotiske medicin, han har brug for


 
	Den 18. December 2012 kom brevet. Den irakiske mand Darwan med paranoid skizofreni fik afslag på sin ansøgning om humanitært ophold. Justitsministeriet anerkendte, at hans sygdom var så alvorlig, at den retfærdiggjorde humanitært ophold, men samtidig vurderede de også, at den medicin, han havde brug for, Seroquel Prolong, var tilgængelig i Irak. Svaret på ophold i Danmark var derfor en klar afvisning.

	Darwan er i dag forsvundet. Ingen ved, om han er gået under jorden, er taget tilbage til Irak eller har mistet livet, så historien om hans forsøg på at få ophold i Danmark fortæller Information ud fra afslaget fra Justitsministeriet.

	Darwans historie skriver sig ind i en række af sager, hvor syge asylansøgere har fået afslag på humanitært ophold med henvisning til, at de nu kan få den medicin, de har brug for, i deres hjemland. I realiteten har det dog vist sig, at det er meget tvivlsomt, om adgangen til medicin i hjemlandet virkelig findes.

	Information har fortalt om den hiv-ramte Sara, som bliver sendt tilbage til Uganda, fordi Justitsministeriet vurderer, at hun har adgang til medicin der. Det på trods af, at det præparat, som holder hendes hiv-virus nede, ikke bliver udbudt af det offentlige sundhedssystem. DR har fortalt historien om den psykisk syge teenager Remzi Baftijari, som er blevet sendt tilbage til Kosovo og forgæves besøger apoteker for at få sin medicin.

	Ingen adgang til medicin

	Historien om irakiske Darwan er den samme. Han kommer fra byen Amedi, som ligger i det kurdiske selvstyreområde. Han havde dokumentation for, at medicinen ikke var tilgængelig i dette område. En læge, Dr. Sarhang Kamal Jasin, fra Det Kurdiske Selvstyres sundhedsministerium bekræftede på skrift overfor det danske justitsministerium, at medicinen Seroquel Prolong »ikke kan findes på hospitaler og hos de eksterne farmaceuter i det kurdiske selvstyre i Det Federale Irak«.

	Justitsministeriet vidste altså godt, at Darwan ikke havde adgang til medicin fra det område, hvor han stammer. De vidste også, at det kunne have voldsomme konsekvenser for den irakiske mand at være uden behandling.

	I lægeerklæringen, som Justitsministeriet modtog under deres behandling af sagen, havde speciallæge i psykiatri John W. Gotfredsen diagnosticeret Darwan som paranoid skizofren, akut behandlingskrævende og selvmordstruet. Speciallægen skrev desuden, at uden behandling vil Darwan »formentlig dø af selvmord eller sult«.

	Michala Bendixen fra Refugees Welcome hjalp Darwan med at ansøge om humanitært ophold. Hun har i dag mistet kontakten til Darwan og ved ikke, hvad der er blevet af ham. Hun finder behandlingen af ham stærkt kritisabel.

	»Manden var meget, meget syg og kunne slet ikke fungere uden behandling. Det er fuldstændigt uacceptabelt at give ham afslag på ophold,« siger hun.

	Det danske justitsministerium vurderer asylretsligt, at Irak er ét land, som på trods af den manglende adgang til medicin i det kurdiske selvstyre, som Darwan kommer fra, har han stadig formelt adgang til medicin i landet.

	Hvor i landet medicinen er og til hvilken pris, kommer ministeriet dog ikke ind på i afslaget.

	Justitsministeriets fagkontor fortæller Information, at disse oplysninger kun er tilgængelige, hvis ansøger søger aktindsigt i sin egen sag, mens behandlingen stadig er i gang. Det har Darwan ikke gjort.

	Sikkert i Irak?

	»Ingen er sikre i Irak. Heller ikke i det irakiske selvstyre efter de seneste bombninger,« skriver den irakiske journalist Osama Al-Habahbeh fra International Media Support i en mail til Information og henviser til, at der også i den kurdiske by Erbil for nylig har været bombesprængninger.

	Han vurderer, at det kan vise sig sikkerhedsmæssigt risikabelt at rejse rundt i landet og lede efter medicin. Faren ved at være i Irak kender et andet ministerium i Danmark godt til. Udenrigsministeriet fraråder alle rejser til Irak og opfordrer alle danskere til at forlade landet.

	»Der er stor risiko for terrorangreb i form af bombesprængninger, beskydning mod køretøjer og kidnapninger i Irak. Risikoen for kidnapning i og omkring Bagdad inklusiv Bagdads Internationale Zone er meget høj. Selvom situationen i de kurdiske provinser er bedre end i den øvrige del af landet, er der også her risiko for terrorhandlinger og bortførelser,« står der på Udenrigsministeriets hjemmeside, som senest er opdateret den 12. juni 2013.

	Risikoen for bortførelse er sandsynligvis rettet mod danskere, men det gør ikke afgørelsen mod Darwan mindre uretfærdig, mener Marianne Vølund, som er udlændingeadvokat. Hun har selv haft lignende sager og mener, at eksemplet med syge Darwans udvisning stiller et principielt spørgsmål om rimeligheden i behandlingen af syge mennesker.

	»Sagerne er lige vanvittige alle sammen. Det er simpelthen ikke rimeligt at sige til folk, at de i teorien har adgang. Hvad forestiller myndighederne sig, at manden skal gøre?«

	Justitsminister Morten Bødskov har ikke ønsket at kommentere den konkrete sag.

Da Information på grund af Darwans forsvinding ikke har haft mulighed for at få tilladelse til at videregive oplysningerne i hans sag, har vi valgt at bruge et dæknavn. De oplysninger, vi viderebringer, stammer fra afslaget fra Justitsministeriet. Darwans rigtige identitet er redaktionen bekendt.

