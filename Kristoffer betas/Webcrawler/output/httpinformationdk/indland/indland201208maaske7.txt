’Måske 75 procent Pia, og så resten bliver Tulle selv’
For Pia Kjærsgaard er han ’kronprins Kristian’. I Thyregod, hvor han bor, kalder de ham på kroen for ’the crown prince’. Kristian Thulesen Dahl overtager fra september ledelsen af Dansk Folkeparti
Søren og Charlotte på Thyregod Kro (øverst) er sikker på at Kristian Thulesen Dahl nok skal blive en god formand for Dansk Folkeparti, specielt hvis han ikke – som mange andre politikere – begynder at sige ’øh’ hele tiden.


 »Nå, the crown prince. Ja, vi sad faktisk lige og talte om det. Han skal nok blive en god formand. Han bliver en blød formand, men jeg tror, han kommer til at føre det videre i samme ånd som Pia. Måske 75 procent Pia, og så resten bliver Tulle selv.«
Kæresteparret Søren og Charlotte sidder på et par smalle barstole på Thyregod Kro og er begge i gang med dagens anden Tuborg Classic. De er i begyndelsen af tyverne og har ferie. De er lige kommet hjem efter en tur til Nyborg, og her hørte de dagens store nyhed, forklarer Søren.
Det er nemlig kun nogle ganske få timer siden, at Pia Kjærsgaard officielt på et pressemøde godt 40 kilometer længere nord i Silkeborg annoncerede, at hun til partiets landsmøde i september træder tilbage som formand og gerne ser, at hendes afløser bliver Kristian Thulesen Dahl.
»Han må gerne passe mine børn,« griner Charlotte. Hvis det altså nu kikser med jobbet som partiformand, understreger hun.
På kroen kan de ikke helt blive enige om, hvorvidt Kristian Thulesen Dahl er et vaskeægte bysbarn.
»Jeg mener, han er fra Tinnet,« siger Karen Skov. Hun er kromutter og ejer Thyregod Kro. Et sted, hun ikke mener, at Kristian Thulesen Dahl besøger nok. »Vi ser ham for sjældent,« konstaterer hun.
»Nej, er det ikke Nørre Snede,« spørger Søren ud i lokalet for at få afklaret, hvor det egentlig er, Kristian Thulesen Dahl stammer fra.
»Han er i hvert fald ikke valgt her,« er Karen 100 procent sikker på. wDet er Karen, der har ret. Thulesen Dahl er fra Tinnet, og han er valgt på Fyn. Og han har tidligere været medlem af Give Byråd, før han helligede sig folketingsarbejdet fuldt og helt fra 2006.
Selv om Kristian Thulesen Dahl snart bliver partiformand, tror kromutter Karen Skov ikke, at familien Thulesen Dahl kan finde på at flytte til hovedstaden.
»Ikke når de har gjort så møj ved huset,« begrunder hun.
Tronskifte i Silkeborg
Med et blik i øjnene som stort set kun en søn kan se på sin mor med, sad han lidt gemt bag mikrofoner med store hætter og en nystrøget kongeblå dug. Han havde vendt siden lidt til hende, så han næsten så direkte på hende, mens hun gennemgik det meste af den politiske karriere, der har skabt Dansk Folkeparti og den arv, som hun nu giver videre til ham.
»Jeg har sagt til Kristian, at nu er det hans tur til at tage over. Kronprins Kristian. Jeg er sikker på, at han kan føre partiet videre,« forklarer Pia Kjærsgaard ved pressemødet i Silkeborg.
Den private Kristian
43-årige Kristian Thulesen Dahl er blandt de fleste af kollegerne på Christiansborg vellidt og respekteret. Men næsten ingen på Borgen kender ham privat. Han værner om sit privatliv, og det er ikke ham, der optræder i ugebladene sammen med sin kone og deres tre børn. Til gengæld fortæller han gerne om sin store passion for det legendariske fodboldhold, Liverpool.
»Kristian er optaget af det samfundsøkonomiske, og så er han nationalromantiker. Derfor vil han altid prioritere danskerne først. Men det bunder i nogle økonomiske og politiske overvejelser og ikke et grundsyn, der handler om, at de fremmede skal ud af landet, fordi de er fremmede. Kristian er først og fremmest nationalromantisk. Han vil gerne bevare landet, som det var i gamle dage. Det liv, han oplevede hos vores bedsteforældre, var det gode liv for ham, og han har en stor kærlighed til de gamle danske ting. Han kan se Far til fire og Lille Per 100 gange i træk. Det er sådan, han er,« fortalte Kristian Thulesen Dahls ene storebror, Jakob Thulesen Dahl til magasinet Euroman i 2007.
Han er en guttermand
På hovedgaden i Thyregod står murer Jes Skovbjerg i tre meters højde på et stillads, hvor han er gang med at spartle fugerne op, så bygningens facade igen kan fremstå pæn og velholdt.
»Smuk som et stjerneskud. Som tiden går. Smukkere ser hun ud. År efter år,«, synger Brødrene Olsen ud af radioen, mens Jes Skovbjerg fløjter med på Melodi Grand Prix-hittet.
»Han er en guttermand. Sympatisk og rund. Han er slet ikke så kontant, som man skulle tro. Jeg er sikker på, at han vil få meget politik gennemført, fordi han er rundere. Og så er han faktisk også folkelig,« mener Jes Skovbjerg.
Han er overhovedet ikke bekymret for, om Kristian Thulesen Dahl kan løfte arven efter Pia Kjærsgaard.
»Han er bare ligesom os. Helt almindelig. Han kan sagtens tage over efter Pia. Det løfter han meget nemt,« vurderer Jes Skovbjerg.
Ikke en nem opgave
Men så nemt tror Kristian Thulesen Dahl dog ikke det bliver at følge efter Pia Kjærsgaard.
»Jeg havde gerne set, at Pia var fortsat på posten. Hun har fyldt meget som formand, men jeg er selvfølgelig klar til at tage handsken op, selv om jeg ved, at det ikke bliver nogen nem opgave. Jeg vil gøre alt for at bringe partiet videre,« siger han.
Han forsikrer samtidig – til glæde for dem, der støtter partiet og til ærgrelse for dem, der ikke gør – at »Dansk Folkeparti mener det samme i dag, som vi gjorde i går.«
»Pia og jeg er forskellige og gør tingene på forskellige måder, men man kan vække os begge om natten, og så vil vi mene det samme,« siger han.
Sympatisk mand
Foran den lokale Dagli’Brugs i Thyregod kan Aslan slet ikke holde energien tilbage. Den kun otte måneder gamle hundehvalp hopper op og ned af Rita Svaneklinks ben, mens Grethe Risager forsøger at holde energibundtet i snor.Rita Svaneklink har tidligere boet i Thyregod, men bor nu på Fyn. Hun kan dog sagtens huske Kristian Thulesen Dahl fra den tid, hun boede i byen.
»Han er så sympatisk. Virkelig en sympatisk mand,« mindes Rita Svaneklink.»Han er rigtig god. Han virker meget social. Han deltager i hvert fald meget i de aktiviteter, der er i byen. Det er rigtig rart at mærke, at han er helt nede på jorden. Det, tror jeg, han bliver ved med at være, selv om han nu bliver formand,« siger Grethe Risager.
Sundt i folkedybet
Og Grethe Risager behøver ikke frygte, at Kristian Thulesen Dahl pludselig vender Thyregod ryggen, forsikrer han.
»Jeg tror, det er meget sundt at være i folkedybet. At engagere sig i danskernes hverdag. Derfor vil jeg også blive ved med at bo i Jylland. Jeg tror på, at det er godt at komme lidt væk fra København og ud af de cirkler, man går i i hovedstaden,« siger Kristian Thulesen Dahl.
Efter nyheden om Pia Kjærs-gaards afgang kom sent tirsdag aften, har flere kommentatorer og politiske kolleger fremhævede hendes særlige evne til at fornemme, hvad der rører sig ude blandt danskerne. En evne, Kristian Thulesen Dahl ikke besidder på samme måde.
Han er især kendt som talknuseren, der gennem 10 års finanslovsforhandlinger med skiftende finansministre har udfordret Finansministeriets regnedrenge.
»Kristian stillede en masse spørgsmål, og før finansministeren kunne nå at bede sine embedsmænd om at regne på det, sad han allerede selv og regnede på det under bordet med sin reklamecomputer. Han er nemlig nærig. Han er jo jyde,« fortæller Pia Kjærsgaard om sin arvtager.
Her holder alle med Tulle
Tilbage på kroen vil Karen og Søren gerne give Kristian Thulesen Dahl et par gode råd med på vejen, når han nu skal til at være partiformand.
»Han skal overhovedet ikke begynde på det der med at sige ’øh’ hele tiden. Det er der så mange andre politikere, der gør. Det er godt, at ’øh’ ikke findes i hans ordbog. Han skal være kontant og skarp, lige som Ritt (Bjerregaard, red.) var det,« mener Karen.
»Han skal blive ved med at være lige så godt forberedt til møderne, som han har været indtil nu. Det virker bare rigtig godt. Så skal vi nok fortsætte med at holde med Tulle. Her holder alle med Tulle,« siger Søren, mens Charlotte tænder en smøg, puster røgen ud og snupper en slurk af den køleskabskolde Classic.

