Endnu et australsk universitet afviser Lomborg



 Den kontroversielle danske klimadebattør Bjørn Lomborg er afvist af endnu et australsk universitet. Det sker, selv om Australiens konservative og drivhuseffekt-benægtende forbundsregering tilbyder 20 millioner kroner til det universitet, der tager et Lomborg-’forskningscenter’ under sine vinger.
Det rapporterer det britiske medie The Guardian.
Netop regeringens iver efter at få Lomborg universitetstilknyttet er årsagen til afvisningen fra Flinders Universitet i delstaten Sydaustralien. Det store flertal af universitetets forskere og studerende betragter ikke Lomborg som videnskabeligt kvalificeret, men som talsmand for en politisk dagsorden. Tilsvarende afviste Vestaustraliens Universitet i Perth tidligere i år at tage imod millionbevillingen med tilhørende Lomborg-center.
Herhjemme har klima- og energiminister Lars Chr. Lilleholt (V) udtalt, at han efter sommerferien vil tage et møde med Bjørn Lomborg om en fremtidig rolle i Danmark.

