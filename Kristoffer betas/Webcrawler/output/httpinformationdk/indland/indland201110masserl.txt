'Der er masser af læring — også i leg'
Formålet med daginstitutioner er, at alle børn bliver så skoleparate som muligt, siger den ny børne- og undervisningsminister, Christine Antorini. Hun varsler samtidig en ny start for daginstitutionerne
Den ny børne- og undervisningsminister vil styrke fagligheden. Det skal ske i samarbejdet mellem daginstitutioner og folkeskole 'Vi har brug for en ny start,' mener hun


 For første gang nogensinde har børn fra o til 18 år med et børne- og undervisningsministerium fået deres egen minister. Og Christine Antorini (S) vil bruge sin nye magtbastion til at lave en mere bevidst kobling mellem daginstitutioner og skole.
Som noget nyt varsler ministeren en »ny start« for daginstitutionerne. Der skal gøres plads til forsøgs- og udviklingsarbejde, som kan styrke kombinationen af leg og læring:
»Jeg vil gerne have en dialog med partnerne inden for daginstitutioner — især i den flade, hvor pædagoger og lærere arbejder sammen. Vi har to faggrupper, som er rigtig dygtige i arbejdet med børn. Og ved at lægge de kræfter sammen, får man et virkelig stimulerende læringsmiljø,« siger ministeren, som allerede nu aner en opblødning på faggrænser:
»For de understøtter hinanden. Som nyt ministerium skal vi udvide de broer, så faglighederne bliver brugt på tværs af to sektorer, som før har været adskilt. Men det er ikke mig, der skal komme med en færdig plan — sektoren skal inviteres med til arbejdet med et prioriteret forsøgs- og udviklingsarbejde. Vi skal lave et professionelt eksperimentarium for pædagogik.«
Børn erobrer verden
For nylig gik en række forskere sammen om et såkaldt wake up-call. I en kronik i Information udtrykte de bekymring for de stigende krav om læring til helt små børn. Men set fra Christine Antorinis stol er de pædagogiske læreplaner en god ide — og modsætningen mellem leg og læring er falsk:
»Der er masser af læring, også i leg, og de pædagogiske læreplaner tager afsæt i børnenes alder. Det skal ikke være forbudt at lave fri leg. Men børn erobrer bare verden, og når de klatrer i træer, kan man sagtens putte læring ind. Du kan lave et rædselsscenarie, hvor det hele bliver meget skolificeret eller den modsatte grøft, hvor en pædagog slet ikke må sætte sin faglighed i spil,« siger ministeren og fortsætter:
»Formålet med daginstitutioner er, at alle børn bliver så skoleparate som muligt. Ikke fordi de kun skal fungere som gode, små ny o. klasser, men i forhold til de 10 år, der venter dem forude, er de godt hjulpet på vej, hvis de har nogle både faglige og sociale kompetencer. Jeg var bekymret, da den forrige regering talte om fælles mål og trinmål som i folkeskolen. Men det ændrer ikke ved, at ungerne skal have nogle kompetencer med sig. Og så skal vi have styrket den pædagogiske forskning.«
Lukkedage skal væk
Præcis hvornår arbejdet med den nye start skal begynde, og hvordan det skal forme sig, vil ministeren ikke lægge sig fast på.
»Men det her kan kun lade sig gøre, hvis vi beskriver rammen for et udviklingsarbejde med de, der har fingrene ned i det. Derfor skal arbejdet foregå i samarbejde med både lærere, pædagoger, ledere, kommuner og forældre,« siger hun.
Mange drenge får dispensation fra at starte i o. klasse det år, der fylder seks, fordi de ofte ikke er skoleparate. Alligevel vil Christine Antorini ikke lempe kravene.
»Det er i sidste ende forældrene med gode råd fra fagpersoner, der bestemmer, hvornår børnene skal starte i skolen. Men nogle forældre oplever også, at de møder en meget boglig folkeskole. Vi har fået indrettet en folkeskole, som umiddelbart passer rigtig godt til piger, som godt kan lide at sidde stille ved et bord og arbejde med tingene. Det skal være lige så dejligt for drengene, som er et andet sted, og som bruger deres krop anderledes. Men det handler om læringsstile, for man kan sagtens bruge drengenes krudt og få koblet det boglige på. Det bliver et af de store projekter at få koblet praktik og teori.«
— Man kan dårligt tale om daginstitutioner uden også at komme ind på lukkedage . I regeringsgrundlaget står der, at der skal forhandles med KL om færre lukkedage — men hvornår er de væk?
»Det kan jeg ikke sige nu. Vores politiske top er i gang med et kasseeftersyn, og det tegner til, at underskuddet er endnu værre end de 85 mia. kr. Vi har en målsætning om, at vi skal nedbringe antallet af lukkedage i takt med, at der er økonomi til det.«
— Så om det bliver om to år eller ti år?
»Jeg kan ikke sige noget. Finanslovsoplægget vil give en indikation, men det bliver en stille og rolig indfasning af målet.«
Farvel til to mia. kr.
— Radikale Venstre har talt for 3.000 flere pædagoger og en normering for antallet af pædagoger i daginstitutioner — hvad siger du til det?
»Vi har en målsætning om at diskutere en form for minimumsnormering af antallet af pædagoger. Men det bliver også en økonomidiskussion og en forhandling med kommunerne.«
— S og SF lovede at beskatte bankerne hårdere og skaffe to mia. kr. til børn — men det bliver med den nye regering ikke til noget. Må børnene så bare se langt efter de penge?
»Der kommer snart et finanslovsoplæg, men den finanslov vil næppe rykke meget, for der er ingen penge. Finansloven for 2013 bliver den interessante,« siger den nye børne- og uddannelsesminister.

