'Det er en god ide, på nær det med tvang'
I dag fremlægger regeringen sin forsinkede 'ghetto-pakke', der skal bortviske Danmarks påståede kulturkløfter. Et af de centrale områder bliver at få børn med dårlige danskkundskaber til at gå i børnehave, for at de kan lære sproget tidligt. Hvis ikke det lykkes, skal familien straffes med færre offentlige midler. Ideen er som udgangspunkt god, siger institutionsleder, men det skal være uden tvang
I Børnehaven Månestrålen i Tingbjerg er det dansk, der er   det dominerende sprog, men det er ikke alle, der er lige gode til dansk, fortæller Dohna Shaker Dakil, som er pædagogmedhjælper i Månestrålen.


 På Børnehaven Månestrålens legeplads i Tingbjerg taler de fleste børn dansk. Lyden af trehjulede cykler, der suser over græsset, og sjippetove, der slår mod asfalten blander sig med »Vil du lege?« »Pas på cyklen,« og »Hallo, må jeg ikke prøve?«
Men selv om det er dansk, der dominerer på legepladsen, er det ikke alle børnene, der er lige gode til sproget:
»Nogen børn har forældre, der ikke kan tale dansk, og som jeg må hjælpe med at tolke. Og deres børn begynder her uden at kunne tale det mindste dansk. Så har de også sværere ved at lege med dem, der kan tale dansk, før de får lært sproget,« siger Dohna Shaker Dakil, pædagogmedhjælper i Månestrålen.
»Ahmed, kom her med mig,« siger institutionens leder, Lissi Lykkegård Jensen. Hun spadserer rundt på legepladsen og snakker med børnene.
Lissi Lykkegård Jensen ser sproget som et nødvendigt indsatsområde både i børnehaven og senere frem. Men som hun pointerer, er det i børnehaven, at man for alvor kan nedbryde muren mellem kulturer:
»Hvis man begynder i skole uden at have lært dansk i børnehaven, så er man selvfølgelig sat langt bagud. Det er også derfor, vi gør meget for, at børnene, der kommer hertil uden at have lært dansk, hurtigt får sproget ind på livet,« siger hun.
»Vi snakker med børnene og fortæller dem, hvad de laver, for at de selv kan lære sproget. Og så deler vi dem, der ikke har lært dansk ind i arbejdsgrupper, så vi kan arbejde med deres sproglige udvikling,« siger hun.
Lissi Lykkegård Jensen støtter ideen med at få børn tidligere i børnehave, så de kan få pædagogernes hjælp til at lære sproget. Men hun ser helst, at det bliver uden brug af tvang:
»De børn, vi har her, som ikke kan tale dansk, får jo problemer med at følge med i, hvad de andre laver.
- Er det så ikke en god idé at få børnene i børnehave så hurtigt som muligt?
»Jo, men det er ordet tvang, der er forkert,« mener hun.
Det er vigtigt for Lissi Lykkegård Jensen at opretholde gode relationer mellem forældre og institution:
»Man kunne godt forestille sig, at forældrene ville få et negativt syn på børnehaven, hvis de blev tvunget til at gå her. Det betyder meget for børnene, at forældrene ser det som et godt sted at være,« siger hun.
»Desuden er der en anden kultur for at holde sine børn længere hjemme i andre lande. Så nogen vil nok finde det lidt underligt, at deres børn bliver tvunget«
Dansk er vigtigt
Efter dagens tur på den efterårskolde legeplads bliver børnene hentet en efter en. Maria Hassan Habib er mor til Suleiman, der går i børnehaven Månestrålen. Hun har modtaget undervisning i dansk i sammenlagt fem måneder, men har hovedsageligt lært sig selv sproget.
Maria Hassan Habib lægger stor vægt på, at hun og hendes børn lærer dansk, og hun har haft stor fornøjelse af at følge sit barn, efter han kom i børnehave:
»Derhjemme taler vi mest Somalisk, så det var ikke meget dansk, Suleiman kunne snakke, før han startede i børnehaven. Han kan ikke lide at have weekend, fordi han er så glad her. Det er jo fordi, han kan tale dansk og lege med børnene,« siger Maria Hassan Habib.
Hun mener, at alle børn skal kunne tale dansk, men er ikke sikker på, hvad hun synes om ideen med at tvinge forældrene til at putte deres børn i børnehaven:
»Jeg synes det er naturligt at få børnene i børnehave, jeg synes bare ikke om tvang. Men jeg var heller aldrig i tvivl om, at mine børn skulle lære dansk,« siger hun.

