Kloge job flytter til udlandet
Danske virksomheder udflager forskning og udvikling i stor stil til Kina og Indien. Det koster viden og kan tvinge os til at gentænke globaliseringen:  Måske kan vi ikke bare opfinde, mens de andre producerer
En forsker i et laboratorium i Mumbai i Indien, der arbejder for en vesteuropæisk farmaceutisk virksomhed som titusindvis andre i Indien, Kina og andre asiatiske lande.


 Når danske biotek-selskaber skal udvikle nye lægemidler, er det udbredt praksis at hyre forskere titusinder af kilometer væk til at udføre laboratoriearbejdet.
»De er lige så dygtige, bare til den halve pris. I Kina og Indien kan man få virkeligt højtuddannede ph.d.er, og mange af de kinesiske er uddannet i USA. Så man kan få lavet det samme stykke forskning, bare til en helt anden pris,« siger Stig Jørgensen, direktør i paraplyorganisationen Medicon Valley Alliance, der har en lang række biotek-selskaber i Øresundsregionen som medlemmer.
»Et biotek-selskab kan groft sagt bestå af en CEO  ( adm. direktør, red.), som laver alle præsentationerne og rejser rundt til investorerne, og så en CFO (økonomidirektør, red.), som tæller pengene. Resten bliver outsourcet.«
Biotek-branchen illustrerer, at det langtfra er en selvfølge, at danske virksomheder i fremtiden vil forske og udvikle i Danmark, mens kun den løntunge produktion flyttes til lavtlønslande. Danske virksomheder lægger nemlig oftere og oftere deres forskning og udvikling i udlandet.
»Traditionelt har man talt om, at vi er for dyre til manuelt, simpelt arbejde i Danmark, fordi det kan gøres billigere i Østeuropa og Asien. Men vi kan se, at det i stigende grad også er videnstunge arbejdspladser, der flytter ud,« siger Kent Damsgaard, erhvervsøkonomisk chef i Dansk Industri, hvor man for tiden er ved at undersøge fænomenets omfang.
»Når vi kommer ud på den anden side af krisen, er det mit klare indtryk, at tendensen til at lægge vidensarbejdspladser uden for landet bliver intensiveret,« siger han.
Udviklingen risikerer ifølge professor John Johansen, leder af Center for Industriel Produktion ved Aalborg Universitet, at »udtynde« den viden, vi ellers har tænkt os at leve af i fremtiden.
»Vi taber viden i Danmark og genererer den andre steder, når vi flytter forsknings- og ingeniørarbejdspladser ud af landet,« siger han.
Ikke bare prisen
Prisen er langtfra den eneste faktor, som får danske virksomheder til at flytte forskning og udvikling ud, forklarer Kent Damsgaard fra DI. Også ønsket om at være tæt på kunder i f.eks. Kina og frygt for ikke at kunne rekruttere nok dygtige forskere og udviklere i Danmark er afgørende. Og det gælder i høj grad også biotek-branchen, forklarer Stig Jørgensen fra Medicon Valley Alliance. Han mener, at udviklingen bør få os til at indse, at konkurrencen om vidensarbejdspladser bliver lige så hård som den om lavtlønnede produktionsjob:
»Vi skal til at vågne op i en grad, som virkelig kræver et koldt styrtebad, ellers bliver vi simpelthen løbet over ende, og vi snakker ikke om fem-ti år. Det kommer til at gå rigtig stærkt,« siger han.
Hvad med eksporten
Professor Jan Rose Skaksen, der er ekspert i globalisering og arbejdsmarked ved Copenhagen Business School og sidder i regeringens Vækstforum, er dog ikke helt så bekymret.
»Jeg hører ikke til dem, der tror på dommedagsprofetier om, at vi går under, bare fordi de begynder at lave noget lige som os i Kina,« siger han.
Men udflytningen af vidensjob og traditionelle lavtlønsområders indtog på forskningsfronten rejser grundlæggende spørgsmål om såvel karakteren af fremtidens globalisering som sammensætningen af Danmarks økonomi, mener han.
»Selv om beskæftigelsen inden for industrien er skrumpet meget inden for de sidste mange år, så er det altså stadig industrien, der producerer de varer, vi klarer vores betalingsbalance med. Vi kan ikke importere alt det, vi importerer fra Kina og andre steder, hvis ikke vi har noget at sælge til dem til gengæld,« siger han og fortsætter:
»Det er muligt, at vi skal gentænke ideen om, at udvikling, viden og innovation skal ligge heroppe, mens alt det, som griser, skal sydpå. Det er muligt, at vi skal til at tænke over, om man skal have en pakke med begge dele, før det kan fungere.«
En klog grisefabrik
Dér har Jan Rose Skaksen ifølge professor John Johansen fra Aalborg Universitet fat i den lange ende. Han arbejder for tiden på at udvikle virksomhedskonstruktioner, der kan klare den globale konkurrence - og mener, at produktion er nødvendig for at skabe innovation.
Fødevareindustrien kan bruges som eksempel: Hvis man nu betragtede et slagteri som både en kødfabrik og et testcenter for topmoderne slagteriteknologi, der siden kan eksporteres, kunne de to ting tilsammen blive en god forretning. Også selv om det isoleret set koster mere at slagte hver enkelt gris i Danmark end i andre lande.
»Vi skal ikke kun vurdere vores produktionsaktiviteter på deres omkostninger, men på omkostningerne plus bidraget til vores viden,« siger John Johansen.
Ifølge Stig Jørgensen fra Medicon Valley Alliance handler det også om at huske på det, vi stadig er bedre til end de andre: nemlig at være kreative og opportunistiske, og at koordinere og samarbejde på tværs af landegrænser.
»Der har vi et forspring, for det har vi gjort siden vikingetiden. Ude i Østen er de meget mere ensrettede. De går meget mere i takt og har ikke den samme kreativitet,« siger han.


