RUC'erne skal med på råd
Roskilde Universitet (RUC) har valgt Ib Poulsen som ny rektor efter at have slået stillingen op to gange. Den tidligere institutleder vil inddrage medarbejderne og de studerende på RUC mere


 Roskilde Universitet (RUC) har stået uden en officiel rektor siden sidste sommer, hvor den tidligere rektor, Poul Holm, forlod posten efter godt to år med store stridigheder med ansatte og studerende. Stillingen har siden været slået op to gange, fordi kun tre ud af 18 ansøgere viste sig at være kompetente i første runde. Bestyrelsens valg af rektor er her i anden omgang faldet på professor i dansk sprog og medievidenskab Ib Poulsen, der har været ansat på RUC i syv år - de sidste tre som institutleder.
- Hvad ser du selv som dine fordele i forhold til den tidligere rektor, som blev hentet udefra?
»Jeg kender RUC rimelig godt indefra. Jeg kender uddannelses- og forskningsmiljøerne, men jeg ved også, hvad der rører sig i ledelsen og omkring universitetets udvikling. Jeg tror, det er en fordel, at jeg nok kender RUC, men ikke er vokset op her, fordi jeg har en lille smule distance til, hvordan tingene foregår. Der er en masse ting, der er selvfølgeligt, hvis du har været her i mange år, men det er det ikke for mig,« siger Ib Poulsen.
- Er det nødvendigt at have insiderviden om RUC for at være leder?
»Jeg tror, det er nødvendigt at forstå, hvilke kræfter der rører sig, at kende historien og de konflikter, som universitetet har været igennem, for ellers kan man ikke agere. Du kan kun agere i et farvand, som du kender lidt til, ellers risikerer du at komme galt afsted. Det ved man, hvis man har været her nogle år.«
- Du har tidligere været ansat på Københavns Universitet. Er det så meget anderledes?
»Ja, det er. KU har en helt anden uddannelsesprofil og nogle andre fagmiljøer. Den problem- og projektorienterede arbejdsform gennemsyrer hele RUC og gør stedet til noget helt specielt i forhold til KU.«
- Gør det RUC mere besværlig at være leder for?
»Det ved jeg ikke, men det skaber nogle andre udfordringer, fordi det kræver, at du forstår den her tankegang som leder, for ellers forstår du ikke, hvad dine ansatte tænker, og det tror jeg er en vigtig forudsætning for en leder her.«
Mere medinddragelse
- En trivselsundersøgelse fra 2008 viste stor utilfredshed med ledelsen blandt medarbejderne på RUC. Vil du kunne bygge bro til de ansatte og studerende?
»Det håber jeg meget på. I min ansøgning har jeg lagt vægt på at bruge medinddragelse og lade de kollektive organer, hvor medarbejdere og studerende er repræsenteret, være en meget mere vigtig del af beslutningsprocessen. Samtidig skal der være en tæt dialog, så rektor ikke bare bliver en eller anden figur i bygningsmassen, men en de ansatte og studerende har en relation til som person. Jeg håber, at jeg kan bygge den bro, for den er helt nødvendig for et universitet,« siger Ib Poulsen.
- Det vil sige, at RUC nu får mere medinddragelse end tidligere.
»Jeg vil gøre, hvad jeg kan for at optimere medinddragelse, hvordan fortiden har været, synes jeg ikke er så vigtigt.«
- Hvad er det så, der skal gøres anderledes end hidtil?
»Det er mere end betoning af, at det lægger jeg vægt på. Akademisk Råd og samarbejdsudvalgene skal ikke bare være steder, hvor tingene passerer igennem. Det skal være en reel drøftelse af universitetets fremtid, og medarbejderne skal føle, at de både er blevet hørt og forstået. Det er ikke sikkert, vi er enige, men det hører med til det at arbejde på et universitet.«
Angst og paranoia
Da den tidligere rektor Poul Holm forlod posten sidste sommer, havde der igennem længere tid været stor turbulens på RUC, blandt andet fordi ledelsen havde varslet fyringer, som viste sig ikke at være nødvendige. Konflikterne under den tidligere rektor får dog ikke den store betydning for den nye ledelse, mener Ib Poulsen.
»Det konstituerede rektorat har skabt meget mere ro. Den der dirrende og opkørte stemning er der ikke længere, så jeg synes jeg starter på et rigtig fornuftigt tidspunkt.«
Det var dog ikke den dårlige stemning på RUC, der fik Ib Poulsen til først at søge stillingen som rektor i anden omgang.
»Jeg overvejede at søge den for et år siden, men synes, det var svært at se, hvordan jeg kunne varetage jobbet som rektor på en ordentlig måde. I mellemtiden har jeg været så tæt inde på RUC's ledelse, at jeg bedre ved, hvad det vil sige at lede et universitet. Så det var mere et spørgsmål om personlig modenhed end om, at stemningen for et år siden var betydeligt mere belastet, end den er i dag.«
Ib Poulsen ser sig selv som en mellemting mellem traditionalist og fornyer. »På den ene side, så støtter jeg ivrigt de reformer på uddannelsesområdet, som RUC skal i gang med, for et universitet skal efter min mening hele tiden udvikle sig. På den anden side, så er universitetet i min bevidsthed, en organisme, hvor man skal være forsigtig med at rykke ved de grundlæggende rammer. Hvis forskerne bliver usikre og bange for, hvordan de overordnede rammer ser ud, så kan den kreativitet, der driver forskning og undervisning, forvandle sig til angst og lidt paranoia.«
- Det kan virke som om, RUC's bestyrelse har ønsket at få en rektor udefra, når det har taget næsten et år at finde en egnet kandidat. Hvordan har du det med det?
»Jeg tror faktisk ikke, det har været et spørgsmål om at finde en rektor udefra eller indefra. Bestyrelsen har forsøgt at finde den bedst egnede, der også er i stand til at samle RUC, så universitetet ikke igen bliver præget af dybe konflikter,« slutter Ib Poulsen.


