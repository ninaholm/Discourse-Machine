'Det er under vores værdighed'
Integrationsdebatten fylder for meget på Christiansborg i forhold til de reelle problemer, mener en række borgerlige borgmestre. De har fået nok af stramninger af udlændinge-politikken og kalder et par af regeringens seneste tiltag for 'tåbelige' og 'uden effekt'
Indvandrerkvinder laver gymnastik i Gellerupparken. Flere borgerlige politikere mener, at landspolitikerne har for meget fokus på stramninger af indvandrerpolitiken frem for brugbare løsninger i hverdagen.


 Der er for mange stramninger af udlændingepolitikken og for stor fokus på problemer med integrationen, mener en række af  Konservative og Venstre-borgmestre, der har deltaget i en undersøgelse lavet af kommunernes ugebrev Momentum.
Et udtræk af undersøgelsen lavet til Information viser, at 52 procent af de borgerlige borgmestre, der har svaret, mener, at landspolitikerne har for meget fokus på stramninger frem for brugbare løsninger. 57 procent af de borgerlige borgmestre mener desuden, at integrationsdebatten fylder alt for meget på Christiansborg i forhold til de reelle problemer.
»Vi kan ikke være bekendt at være så diskriminerende over for den gruppe af mennesker, der kommer til Danmark. Indvandrerer og flygtninge har fået lov til at sejle deres egen sø i årtier, fordi vi ikke har brudt os om dem, så vi har selv skabt problemerne,« siger Niels Hermansen (V), der er borgmester i Ringsted. Han nævner det aktuelle forslag om at belønne kommuner, der kan overtale udlændinge til at forlade Danmark som et  eksempel på, at stramningerne af udlændingepolitikken er gået for vidt.
»Det er så tåbeligt. Hvis nogen borgere stod og gerne ville tilbage til hjemlandet, så skulle vi nok hjælpe dem, men det er under vores værdighed at banke på folks døre og overtale dem til at tage hjem,« siger Niels Hermansen.
Johannes Hecht-Nielsen (V), der er borgmester i Helsingør Kommune, mener også, at grænsen for stramninger er nået.
»Der er for meget fokus på stramninger på udlændingeområdet, men mange af dem er ren signalværdi, som ikke får nogen reel effekt,« siger Johannes Hecht-Nielsen og bruger den netop indførte grænsekontrol som eksempel.
»Landspolitikerne spiller videre på den frygt, der er for fremmede hos folk, men reelt set er de problemer, der er med udlændinge meget begrænsede,« siger Johannes Hecht-Nielsen (V) med henvisning til de 12-13 procent af Helsingørs borgere, som har en anden etnisk baggrund end dansk. Den negative debat om udlændinge får i hans øjne alt for meget plads.
»Mange udlændinge oplever, de er forkerte, fordi der bliver talt meget negativt om dem i den politiske debat, og det er ubegrundet, fordi de ganske få problemer, der er med integrationen, slet ikke svarer til omtalen,« siger Johannes Hecht-Nielsen.
Nu er det nok
Borgmester i Greve Kommune, Hans Barlach (K), mener, at mange af VKO-regeringens stramninger har været udmærkede, fordi de har sat fokus på nogle problemer.
»Men der har været nok stramninger nu,« siger Hans Barlach, der mener, der stadig er for meget fokus på 'udlændingeproblemer' i den politiske debat, selv om det i realiteten går rigtig godt med integrationen.
»Jeg tror ikke, det fokus på problemerne med udlændinge gavner os. I virkeligheden er det sådan, at især tredjegenerations flygtninge og indvandrere er meget velintegrerede og får kanonuddannelser,« siger Hans Barlach.
Mediernes skyld
Venstres integrationsordfører, Karsten Lauritzen, mener ikke, at de borgerlige borgmestres utilfredshed siger særligt meget, da de fleste af dem kommer fra mindre  kommuner i provinsen, hvor der ikke er de store integrationsproblemer.
»Derfor køber jeg grundlæggende ikke præmissen i undersøgelsen,« siger Karsten Lauritzen.
Han forsikrer dog om, at regeringen ikke har planer om flere stramninger af udlændingelovgivningen på nær for de mest kriminelle af slagsen. Når en stor del af det borgerlige bagland mener, at Christiansborg har for meget fokus på integrationen, så mener han, at det skyldes medierne.
»Danmark er et betydeligt mere åbent land nu end i 2001. Problemet er, at det mediemæssige fokus er forvredet, så vi hører meget om, at Danmark er for lukket, men der er rigtig mange udlændinge, der kommer hertil og bidrager positivt og kun en lille gruppe, der lægger samfundet til last, og det er dem, stramninger er rettet imod,« siger Karsten Lauritzen.


