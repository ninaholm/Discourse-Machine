Når en frihedsminister skal prioritere
Kan vi give fattige i ulandene økonomisk frihed, vil de selv kræve politisk frihed. Derfor kan det være i orden at støtte den økonomiske frihed før den politiske, mener udviklingsminister Søren Pind (V), der i går blev udnævnt som årets idealist
Et af Søren Pinds hovedmål
 som udviklingsminister er at fremelske en politisk bevidst
 og økonomisk selvstændig middelklasse i udviklingslandene


 Søren Pind elsker frihed. Derfor udråbte han straks sig selv til frihedsminister, da han overtog posten som udviklingsminister. Og derfor er 'frihed' nævnt hele 70 gange i hans oplæg til en ny udviklingspolitik, som er i høring indtil på torsdag. Fremover skal Danmarks 15 mia. årlige bistandskroner nemlig bruges til at skabe frihed, mener Pind. Frihed fra undertrykkelse, overgreb og frygt, frihed fra fattigdom og frihed til at deltage i en fri markedsøkonomi. »Uden frihed, ingen udvikling,« lyder parolen.
Det er den slags klokkeklare, ideologisk funderede udmeldinger, som i går fik centrum-venstre-tænketanken Cevea og den liberale netavis 180 Grader til i fællesskab at udnævne Søren Pind til Årets Idealist.
Men i jobbet som udviklingsminister kan man blive tvunget til at dosere idealismen, når man brager panden mod den indviklede virkelighed. Og det er Søren Pind udmærket klar over.
»Der vil helt klart være dilemmaer, men dem må vi tage stilling til fra land til land,« siger han. »Og det vil jeg gøre ud fra, hvor vi kan flytte noget.«
I oplægget til den nye udviklingspolitik er der talrige henvisninger til både politiske og økonomiske frihedsrettigheder - og det kunne jo være noget af det, Søren Pind blev tvunget til at vælge imellem: Er det vigtigst at overbevise et samarbejdslands regering om at styrke demokratiet, ytringsfriheden og beskyttelsen af mindretal - eller at få dem til at sikre retten til privat ejendom og til at producere, købe og sælge hvad som helst på et frit marked?
Søren Pind er ikke meget for at adskille politisk og økonomisk frihed:
»Jeg mener grundlæggende, at det vigtigste er, at der først kommer den økonomiske frihed, for så følger også den politiske frihed.«
Kinas ellers benhårde kombination af politisk undertrykkelse og fri kapitalisme - der har løftet over en halv mia. mennesker ud af fattigdom siden 1980'erne - vil derfor ifølge Søren Pind før eller siden få kineserne til at kræve deres frihed.
»Hvis man får en oplyst middelstand med adgang til egne, frie ressourcer og uddannelse, så er det næste skridt kravet om frihed på det politiske niveau.«
Ejendomsret i centrum
Et af Søren Pinds hovedmål er netop at fremelske en politisk bevidst og økonomisk selvstændig middelklasse i udviklingslandene. Det er dét, han mener, når han taler om at skabe »frihed fra fattigdom« gennem øget økonomisk frihed.
»Det var vigtigt for mig at definere frihed fra fattigdom på en meget bestemt måde, for det kan gøres på to måder: Den ene er troen på, at vi i Vesten med vores bistand kan friholde folk fra fattigdom. Man kan kalde det en form for verdensomspændende bistandshjælp, og det er min påstand, at det har vi prøvet de sidste 40-50 år, uden at det er lykkedes. Jeg taler derimod om at styrke mennesker, så de selv er i stand til at bringe sig ud af fattigdom,« siger Søren Pind.
Et af hans største ønsker er at sætte den private ejendomsret helt centralt i et nyt program, han agter at lancere - inspireret af den peruvianske økonom Hernan de Soto Polar. De Sotos hovedpointe er, at man kan skabe udvikling ved at give fattige papir på deres beskedne ejendom - hvad enten det er et stykke jord eller et lille hus. En formalitet, som sjældent er i orden i ulande, hvorfor mange er afskåret fra at stille deres ejendom som sikkerhed for lån, og dermed også fra f.eks. at investere i en lille virksomhed eller i uddannelse.
Dermed kan det også blive en betingelse for at få danske bistandskroner, at Pind ikke møder 'kulturel modstand mod den private ejendomsret':
»Hvis jeg kan se, at man på grund af den politiske indstilling i et land ikke vil kunne flytte noget på det private marked eller på ejendomsretten, så er der i virkeligheden tale om en regering, som bare vil have understøttet sine sociale institutioner, og det kan jeg ikke se noget perspektiv i,« siger Søren Pind.
- Så regeringer skal gå ind for den private ejendomsret og for økonomiske frihedsrettigheder, før vi vil støtte i deres land?
»I hvert fald for at få del i den del af vores tilgang.«
Men selv om det både af moralske og praktiske årsager er vigtigt for Søren Pind at øge den økonomiske frihed, understreger han, at de politiske frihedsrettigheder står hans hjerte nærmest. Og det giver ham for tiden gevaldige hovedbrud.
»Der er nogle ting, hvor vi ikke vil gå på kompromis - for eksempel omkring ligestilling - også selv om et synspunkt i det enkelte land måtte være kulturelt betinget,« siger han.
Konkret er han lige nu stærkt i tvivl om, hvordan han skal reagere på den udbredte undertrykkelse af homoseksuelle i Uganda - et land, Danmark har støttet med milliarder i flere år.
»Hvis eller når jeg på et eller andet tidspunkt siger, at det her kan jeg ikke leve med, så må jeg jo også leve med, at der vil være store dele af det afrikanske kontinent, jeg ikke kan operere i. Og det er så spørgsmålet, om det fremmer friheden under ét,« filosoferer Søren Pind. Og fortæller, at han endnu ikke har diskuteret sagen med Udenrigsministeriet.
»Jeg tror, de vil være meget bekymrede for at gøre det til en selvstændig præmis. Men der er bare noget i mig, der gør det vanskeligt at acceptere.«
- Men sådan nogle kameler kommer du vel til at sluge?
»Det er der nok ingen tvivl om. Men derfor nævner jeg det også som et helt åbenlyst dilemma.«

