Økologer: Regeringens økoløfter er uambitiøse
Danskerne bruger mange penge på økologi. Men regeringen bruger ikke penge nok på at sikre økologiens fremtid, lyder kritikken af regeringens nye økologiplan


 Mens nye tal slår fast, at danskerne bruger flere penge end nogen andre i verden på økologi, så offentliggjorde regeringen i går sin nye plan for, hvordan dansk økologi skal vokse massivt de kommende år.
Men planen kritiseres for slet ikke at være ambitiøs nok. I en tid, hvor det traditionelle landbrug får stadigt sværere til ved at leve op til miljøkravene, kritiseres planen også for ikke at udnytte økologiens muligheder for netop at drive et miljøvenligt landbrug.
Regeringen vil med sin nye plan på 18 punkter sikre, at det økologisk dyrkede areal i Danmark fordobles inden 2020. Det skal ske ved blandt andet støtte til bær- og frugtplantager, støtte til investeringer i økologiske stalde og maskiner samt udvikling af nye økologiske plantesorter.
Men det er op ad bakke for regeringen og fødevareminister Henrik Høegh (V). Planen kræver, at 18.000 tidligere sprøjtede arealer hvert år skal lægges om til sprøjtefri økologi. Men selvom der sidste år kom 13.000 nye økologiske hektar til, gik der omvendt 8.000 økologiske hektar ud af drift. Dermed fortoner regeringens mål sig stadigt længere ud i det fjerne.
»Importen af udenlandske økologiske produkter stiger, og derfor skal de 18 initiativer sikre bedre rammer for en positiv og markedsdreven udvikling i dansk økologiproduktion, der kan give forbrugerne bedre mulighed for at vælge dansk økologi,« siger fødevareminister Henrik Høegh (V).
For lidt handling
Men ministerens plan er slet ikke ambitiøs nok, siger Økologisk Landsforening og Økologisektionen i Landbrug & Fødevarer.
»Planen er utilstrækkelig til at nå selv regeringens egne mål om at fordoble økologien. Det handler for lidt om handling og mere om at sætte nye analyser i gang,« siger direktør Paul Holmbeck fra Økologisk Landsforening.
Han roser dog som økologisektionen i Landbrug & Fødevarer planen for flere initiativer til forbedret konkurrenceevne og investeringsstøtte til økologiske landbrug.
»Men regeringen burde udnytte den store aktuelle fokus på danske gastronomi og fødevarer, herunder de økologiske, i form af en større pulje til økologiske eksport- initiativer,« siger Kirsten Lund Jensen, teamleder i Økologi & Fødevarer.
Organisationen har uden held sammen med Økologisk Landsforening og Danmarks Naturfredningsforening foreslået regeringen mere konkrete initiativer til, hvordan økologien kan spille en vigtig rolle i beskyttelsen af drikkevand og beskyttelse af sårbare naturområder.
»Det er der kommet alt for lidt ud af. Økologiens styrke er jo netop, at den i modsætning til det traditionelle landbrug er en del af løsningen på mange samfundsproblemer som truet natur og drikkevand,« siger direktør Paul Holmbeck fra Økologisk Landsforening.
Heller ikke fra oppositionen er der røde roser til det grønne udspil.
»Regeringen har aldrig rigtig taget økologien alvorligt på trods af, at økologerne i modsætning til det øvrige landbrugserhverv har stigende eksport og beskæftigelse,« siger Socialdemokraternes miljøordfører Mette Gjerskov. ritzau


