Hendes øjne lyser helt op ved ordet   stemmeliste
Mens de europæiske politikere diskuterer og forhandler om bedre regler for forbrugerbeskyttelse og produktsikkerhed, sørger et hold af administratorer for, at procedurer og budgetter overholdes, og at offentligheden, medlemslandene og industrien bliver orienteret og hørt


 
	Det er ikke mit citat, men jeg synes, det er så rammende: Politikerne er svanerne, der flyder afsted på søens overflade, og vi er de små ben under vandet, der padler løs.« Sådan siger litauiske Julija Varnaite-Kamstra, der arbejder som administrator for Komiteen for Det Indre Marked og Forbrugerbeskyttelse i Europa-Parlamentet – og hun elsker at padle. Især lyser hendes øjne op ved ordet ’stemmeliste’ – en ofte mange sider lang liste af ændringsforslag til en lovtekst først foreslået af Kommissionen og siden udarbejdet i detaljer af en ledende parlamentariker – en rapporteur – med hjælp fra et sekretariat af administratorer og assistenter som Julija.

	»Der kan være hundredvis af ændringsforslag, og det er lidt et puslespil at lave listen. For hvis ét ændringsforslag vedtages, hvad sker der så med de andre? Mange hader at lave listerne, men jeg elsker den slags matematiske, praktiske arbejde,« siger den unge mor til to, der har arbejdet inden for EU-systemet siden hun blev færdig på jurastudiet i hjemlandet for 10 år siden.

	De seneste fire år har hun været ansat som administrator – et job, hvor hun dels skal kunne assistere politikerne i det indholdsmæssige i de enkelte lovforslag – såsom forbrugerbeskyttelse, produktsikkerhed og offentlige indkøb – dels skal hun sikre, at alle de rette procedurer overholdes, at budgetterne overholdes og at interesserede parter, såsom forbrugerne, de enkelte medlemslande og industrien høres. Altså foruden det praktiske arbejde med udarbejdelse af rapporter, lovtekster og ændringsforslag og at arrangere høringer.

	Jeg vil gerne gavne almenvældet

	»Folk uden for systemet ser måske bare, at der er kommet en ny rapport, men der går meget arbejde forud for offentliggørelsen,« siger Julija Varnaite-Kamstra, dog uden på nogen måde at beklage sig over arbejdsbyrden eller den anonyme rolle. Siden universitetstiden var det hendes brændende ønske at arbejde i den offentlige sektor, fortæller hun.

	»Jeg var tiltrukket af at betjene offentligheden; at virke til gavn for almenvældet. Det har lige fra studietiden været det, der drev mig,« siger hun fra kontorstolen bag et velordnet skrivebord med pæne rækker af mapper med lovforslag og bøger med de gældende EU-procedurer.

	Arbejdet har ikke skuffet hende. Der er hele tiden nye forslag, nye kolleger og nye politikere, men hun erkender, at det kan være frustrerende, hvis lovforslag, hun og hendes afdeling har arbejdet på i årevis, i sidste ende ikke bliver til noget.

	Når et lovforslag har været gennem hele systemet og er blevet vedtaget af parlamentet, er det nemlig kun parlamentets forhandlingsposition, som det sidenhen skal kæmpe for over for Det Europæiske Råd af stats- og regeringschefer. Lige nu er en lovpakke, der bl.a. indeholder nye regler for produktsikkerhed og markedsovervågning, f.eks. strandet i Rådet, fortæller hun.

	»Desværre sker der ingenting – den er blokeret. Hvis ikke der er enighed medlemsstaterne imellem, så strander processen. Det er det mest frustrerende, især når man har investeret så meget tid i det. Men det er også den mest interessante fase, for man ved aldrig, hvor det så fører hen,« siger den beskedne Julija Varnaite-Kamstra, der næsten ikke kan få sig selv til at sætte ord på, hvor vigtig sekretariaternes rolle er for udvalgsarbejdet og hele det parlamentariske demokrati.

	Under let pres gør hun det alligevel: »Udvalgsarbejdet er den største del af politikernes arbejde, og uden os ville hele processen være umulig at forestille sig.«

