’Vi sidder bare og blokerer for hinanden’
Der er brug for større skolevisioner end en målsætning om at være blandt top fem – men de kommer næppe fra regeringen, mener Christine Antorini (S). Hun insisterer alligevel på at blive ved bordet som forligspartner om folkeskolen 


 Det kan godt være, at Socialdemokraterne er gået enegang i oppositionen, når det kommer til skolepolitikken. Men det har først og fremmest været nødvendigt for at forhindre, at især de Konservative og Dansk Folkeparti fik en skole efter deres gammeldags hoved, siger uddannelsesordfører Christine Antorini.
»Vi bliver i folkeskoleforliget, koste hvad det vil. For hvis vi trådte ud, ville der være frit slag for en rigtig VKO-folkeskole. Og så ved jeg godt, hvad konsekvensen bliver: En tilbagevending til et ekstremt gammeldags skolesyn med reformer i den helt gale retning,« siger hun – og ærgrer sig over, at de Radikale ikke er med længere.
»Vi er alene tilbage i forligskredsen – og på nær spørgsmålet om en bedre evalueringskultur i folkeskolen, hvor der har været overensstemmelse mellem os og Venstre, så er der ikke sket noget. Vi sidder bare og blokerer for hinanden. Der er ikke kommet et egentligt nyt politisk initiativ siden 2006. Og der kommer ikke til at ske noget, før posen bliver rystet politisk,« siger Christine Antorini.
Politisk frustration
Det kan virke som en lidt besynderlig dobbeltrolle, Christine Antorini sidder i. På den ene side er hun helt på linje med de andre uddannelsesordførere i oppositionen i kritikken af regeringens uddannelsespolitik for at være for snæver og blottet for visioner. Men på den anden side har hun og Socialdemokraterne villigt deltaget i at stemme de tvungne elevplaner, kvalitetsrapporter og nationale test igennem, som ikke mindst de radikale er indædte modstandere af. Men sådan en uenighed mellem R og S om balancen mellem central og decentral politik har altid været der, siger hun.
»De diskussioner kom jo allerede op igennem 90’erne. Vi socialdemokrater har altid haft det udgangspunkt, at det er fint med mange folkeskoler – men vi skal sikre os, at der er noget, der binder dem sammen på tværs – uanset hvor i landet, de ligger.«
Dét har været baggrunden for socialdemokraternes samarbejde med regeringen. Og formålet er netop at sikre, at alle skoler sætter ordentligt og systematisk ind for at hæve det faglige niveau.
»Jeg ville ønske, at folkeskolerne selv havde grebet det og var gået mere systematisk til evalueringen. De første internationale kundskabsundersøgelser i 90’erne gav et chok i systemet – og det betød, at man mange steder begyndte at arbejde mere med det. Men det gik uendeligt langsomt, og det skete også vidt forskelligt fra skole til skole. Der er ingen tvivl om, at dét har givet anledning til en stor politisk frustration«.
Derfor er S helt på linje med undervisningsminister Bertel Haarder (V), når det kommer til at styrke evalueringen i skolerne.
»Både de Konservative og DF var virkelig nogle hardlinere, der ville have helt centralt fastlagte statsredskaber, som skulle bruges til at blive offentliggjort og rangordne skolerne. Der hører vi og Venstre som de to store kommunalpartier til en anden tradition. Vi har en pragmatisme, der bunder i, at vi faktisk godt ved, hvordan virkeligheden er derude.«
Uambitiøs mikrovision
Men dér hører enigheden med regeringen også op. For ifølge Antorini er elevernes testresultater blevet et mål i sig selv for regeringen. Ikke et redskab til at opnå målet.
»Statsministerens drømme for uddannelses-Danmark er, at vi skal være blandt top-fem i fire enkeltstående fag. Men selv hvis dét lykkes, ville vi så have de mest duelige verdensborgere til fremtidens samfund? Nej. Det er der ingen, der tror på – og jeg har heller ikke hørt nogen fra erhvervslivets organisationer, sige det«.
– Men det er vel en meget fin ambition at have?
»Det er en ualmindelig uambitiøs mikrovision. På fremtidens arbejdsmarked skal man selvfølgelig kunne sine fag. Men man skal også kunne bringe de fag i spil. Man skal kunne samarbejde på tværs. Man skal kunne tænke nyt. Man skal lære at forstå andre kulturer. Alle de her ting skal vores elever have med i bagagen i folkeskolen. Det opnår man ikke bare ved at ligge i top 5 i en undersøgelse,« siger Antorini.
Som Information tidligere har beskrevet, er der i VK-regeringens otteårige levetid gennemført dobbelt så mange ændringer i folkeskoleloven som i de otte år, hvor SR sad ved magten. Dét er både »for meget og for lidt«, mener Antorini.
»Hvis du ser på viften af initiativer, så er det jo dybest set alle mulige småting. Det er ikke de store perspektiver om, hvordan folkeskolens fremtid skal se ud. Dét har jeg ikke hørt et eneste bud fra regeringspartierne om. Det er simpelthen deprimerende dårligt,« siger hun.
– Men så må du vel være glad for det 360 graders eftersyn, regeringen nu har varslet?
»Jeg har ikke fundet ordene ’udvikling’, ’udsyn’ eller ’medejerskab’ i noget, der er blevet sagt. Det bliver kaldt et »serviceeftersyn«, hvor vi lige fjerner lidt rust hist og her. Men det er ikke det, der er brug for – og her er vi helt på linje med de andre partier i oppositionen,« siger Christine Antorini.

