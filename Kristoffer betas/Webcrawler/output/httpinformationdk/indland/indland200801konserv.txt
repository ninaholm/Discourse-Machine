Konservative vil sende rets- og forsvarsforbehold til afstemning
Forsvars- og retsforbeholdet skal sendes først til folkeafstemning. Det foreslår Bendt Bendtsen, og tanken støttes af både SF og de radikale, mens Socialdemokratere kalder det uambitiøst
De radikales Margrethe Vestager var positivt stemt over for Bendt Bendtsens (K) melding om at sende rets- og forsvarsforbeholdet til afstemning.


 Danskerne kommer kun til at stemme om to af de i alt fire EU-forbehold, hvis det står til økonomi- og erhvervsminister Bendt Bendtsen (K). Få dage efter, at statsminister Anders Fogh Rasmussen (V) i sin nytårstale løftede sløret for, at der kommer en folkeafstemning om ét eller flere af forbeholdene, afslører vicestatsministeren nu, at forbeholdet over for EU's fælles valuta, euroen, ikke står øverst på VK-regeringens ønskeliste. 
"Det, som presser sig mest på, er forsvarsforbeholdet og på de indre retslige anliggender, altså kampen mod terrorisme, muligheden for at bruge det danske forsvar i EU-sammenhæng. Det er de to ting, jeg håber først kan komme på bordet til en afgørelse," sagde Bendt Bendtsen, da han i går talte på Det Radikale Venstres traditionelle nytårsstævne på Hotel Nyborg Strand. 
Inden Folketingets partier onsdag er inviteret til forhandlinger i Statsministeriet om den netop underskrevne Lissabontraktat - og de danske undtagelser - understreger Bendt Bendtsen dog, at regeringen endnu ikke lagt sig fast på, hvordan og hvornår folkeafstemningen eller folkeafstemningerne kommer. 
"Jeg tror, det er vigtigt, at vi nu samles om noget, vi kan blive enige om rent politisk. Nu må vi spørge partierne om, hvad de vil. Men det kan da godt være, at det var de to, vi skulle snuppe på én gang. Det har regeringen ikke taget stilling til," sagde Bendt Bendtsen efter mødet på Hotel Nyborg Strand. 
Senest vendte vælgerne tommelfingeren nedad over for den fælles mønt ved en folkeafstemning i 2000, og mens SF hidtil har været åben for at se på netop rets- og forsvarsforbeholdene, har venstrefløjspartiet takket klart nej til en ØMU-afstemning. 
Garanti mod krig
SF's formand, Villy Søvndal, siger, at Bendt Bendtsens forslag om at sende de to forbehold til en folkeafstemning "må komme an på en konkret prøve".
"Det er forventeligt, at regeringen ikke er interesseret i at prøve med ØMU'en engang til. Men hvis SF skal være med til at afskaffe forsvarsforbeholdet, så vil vi have en erklæring om, hvad Danmark vil sikkerhedspolitisk. Vi vil have en garanti for, at Danmark ikke går i krig uden om FN, og vi vil have en garanti for, at EU ikke udvikler sig til en militær stormagt. Når det drejer sig om det retslige forbehold, så er problemet, at regeringen formentlig ønsker noget andet end SF. Regeringen ønsker at kunne surfe ind og ud, når det gælder den fælles asyl- og flygtningepolitik, og den blankocheck er besværlig for os. Ligeledes må vi have mere viden om omfanget af EU's fælles terror- og politisamarbejde, siger Villy Søvndal.
Minimalistisk løsning
Til gengæld er både Socialdemokraterne og - i mindre grad - de radikale skuffede over Bendt Bendtsen forslag. De henviser til, at Anders Fogh Rasmussen i sin nytårstale understregede, at undtagelserne - og altså ikke blot de to - bør afskaffes. For Danmarks skyld, som han forklarede.
"Det lyder lidt som en minimalistisk løsning. Jeg håbede, at når statsministeren gjorde så meget ud af det i sin nytårstale, så handlede det også om de tre undtagelser, som er vigtige, altså det retslige, forsvarsforbeholdet og ØMU'en. Vi ved jo ikke, om det er risikabelt at sende ØMU-forbeholdet til folkeafstemning. Jeg synes, at tiden nu er til at stå ved de holdninger, som man har haft i lang tid. Socialdemokraterne har i hvert fald længe været optagede af, at alle tre forbehold skader Danmarks interesser og ikke giver os mere indflydelse i Europa," sagde Socialdemokraternes formand, Helle Thorning-Schmidt, efter nytårstræffet i Nyborg.
Hverdagskonsekvenser
De Radikales gruppeformand, Margrethe Vestager, mener dog, at regeringen frygter at tabe en sådan ØMU-afstemning.
"Det virker som om, at de er en tand mere end bekymret. De er rigtig, rigtig lorne ved at sende det til afstemning. For os er det vigtigt, at vi kommer i gang med afstemningerne, og forsvarsforbeholdet har hverdagskonsekvenser i forhold til, at vi for eksempel ikke kan være med i EU's minerydningsopgaver. Og så må vi jo tage ØMU'en i den takt, som regeringen får ambitioner. Hvis jeg skal prioritere, så vil jeg gerne først have forsvarsforbeholdet væk, og så det retslige- og indre anliggender - og så er jeg villig til at tage tingene i rækkefølge," sagde Margrethe Vestager. 


