Haitis uendelige kollaps
Historien om Haiti er historien om et land, der konstant er blevet ramt af katastrofer, både menneske- og naturskabte, og om håb om fremgang, som gang på gang bliver skuffet


 Det kan virke som om, at Haiti er præ-destineret til katastrofer, udefrakommende og selvskabte.
I mange af de officielle kontorer, barer og restauranter, som nu ligger knuste i Port-au-Prince, hænger der stadig portrætter af landsfædrene Toussaint L'Ouverture, Jean-Jacques Dessalines og Henri Christophe.
Billeder af sorte generaler i ulastelige husaruniformer, Napoleon-style, med pudrede parykker, der som noget epokegørende løsrev Haiti fra kolonimagten Frankrig i 1804 som det første land i Latinamerika, skabte den første sorte stat, slog franske forsøg på at generobre det tabte paradis tilbage, og byggede pragtslottet Sans Souci, der skulle konkurrere med selve Versailles-slottet i Frankrig.
Få år senere, i 1842, var visionen imidlertid ødelagt af indre krig og magtbegær, og slottet Sans Souci, der skulle være lige så stort og flot som kolonimagtens, var reduceret til en ruin af det værste jordskælv, der havde ramt Haiti i moderne tid - indtil altså at et nyt af slagsen ramte Port-au Prince tirsdag - og sådan har det i grove træk været lige siden.
Haitis moderne historie har været en konstant kamp for at stå på egne ben. En kamp, der gang på gang er blevet spoleret af naturen og menneskets forsøg på at sætte det tilbage.
Bebyrdet med en blodgæld på 150 mio. franc af franskmændene, der reelt gjorde Haiti til en falleret stat fra begyndelsen, formåede magthaverne aldrig nogensinde at skabe en stærk, samlet magt i en kaotisk situation, hvor alle ville have magten, men få havde en langsigtet vision for landet.
Ikke mindst på grund af dets centrale placering nær USA's kyster holdt landets magthavere sjældent ret længe, før kup væltede dem.
USA's tålmodighed var ikke lang, og stormagten satte det lille land under Marinekorps-administration fra 1915 til 1934, og gav derefter nølende sin accept til et regime, der med en tung repressiv hånd holdt venstrefløjen og alle andre oppositionskræfter nede.
Duvalier-familien med først Papa Doc og siden Baby Doc i spidsen skabte et diktatur, hvor undertrykkelsen ikke kun var fysisk, men bredte sig helt ind i sjælen med dens brug af figurer og grusomheden fra voodoen, personificeret i Papa Doc selv og hans korps af overnaturlige og undermenneskelige 'tontons macouts' (et hemmeligt politi).
Aristide ind, ud, ind, ud
Graham Greene beskrev i romanen Maskespillet undertrykkelsens rædsel med udgangspunkt i det legendariske intellektuelle centrum Hotel Oloffson, men også håbet om at skabe en bedre hverdag, og det håbede de fleste ville ske, da den karismatiske præst Jean-Bertrand Aristide kom til magten i 1990.
Men i stedet blev Haiti mere polariseret, end det nogensinde havde været, med et kup i 1991, der bragte Aristide midlertidigt fra magten og førte til kampe i gaderne, hvor politiske modstandere blev myrdet med brændende dæk omkring kroppen - en stadig mere desperat social situation og en stat, der faldt fra hinanden i korruption og ineffektivitet.
Aristide vandt magten tilbage ved et valg i 1996, men blev tvunget ud af landet i 2004, og mange troede, at alting nu ville blive bedre. Haiti havde en vellidt og rimeligt stabil regering, styret af præsidenten René Preval og oceaner af international velvilje, donorpenge og ønsker om endelig at skabe fremgang og stabilitet i Haiti.
Skrøbeligt samfund
Alligevel var Haiti ikke et sikkert land, da Information for et par år siden besøgte det. Udenfor supermarkederne i Port-au-Prince's mest velstående kvarter, Petionville, passede vagter med skarpladte shotguns på, at kunderne ikke skule blive kidnappet af bander, og downtown Port-au-Prince var som regel lukket land for FN-personale, mens opgør i slumkvarterer som Cité Soleil og Martissant dagligt skabte bunker af lig efter de interne kriminelle opgør, som i Haiti aldrig blot er kriminalitet, men også politik.
»Det haitianske samfund er meget skrøbeligt, der er stort set ingen institutioner, og de få, der er, er ekstremt svage, så det kommer til at tage tid at genopbygge landet. Jeg ville ønske, at skoler blev åbnet, klinikker startede, og at politiet vendte tilbage. Men staten har ingen ressourcer,« sagde FN-missionen MINUSTAH's daværende chef, Edmund Mulet, da Information interviewede ham i organisationens hovedkvarter; det konverterede luksushotel Hotel Christopher gemt bag sikkerhedsværn af sandsække.
»Det internationale samfund har været nødt til at intervenere otte eller ni gange i Haiti igennem de seneste 20 år, ind og ud, ind og ud - hele tiden. Og jeg tror, at det har været en fejl. At tro, at man har kunnet forlade landet så hurtigt igen. Idéen er, at vi er nødt til at blive her lang tid nok til at få opbygget de institutioner, som får landet til at fungere. Denne her gang bliver vi,« konstaterede han.
Siden da har katastrofale orkaner og onsdagens jordskælv ødelagt de fremskridt, Haiti rent faktisk havde gjort, mens FN's hovedkvarter Hotel Christopher er styrtet sammen over FN-personalet i Haiti.


