S-formand går i kødet på regeringens udlændingepolitik



Mette Frederiksen har som formand for Socialdemokraterne strammet partiets linje i udlændingepolitikken.Men trods holdningen om, at flygtningekrisen er en trussel mod selve den danske velfærdsmodel, rettede hun i går i Berlingske et hårdt angreb mod regeringen for en snæversynet politik på udlændingeområdet og nedskæringer i udviklingsbistanden. Regeringspartiet, Venstre, står ifølge S-formanden for en ensidig udlændingepolitik, der kun fokuserer på at stramme uden at komme med løsninger på eksempelvis integration.Mette Frederiksen sagde også, at hun har udlændingeminister Inger Støjberg (V) &raquo;mistænkt for at være mere optaget af at lyde hård i retorikken end af faktisk at løse de egentlige problemer&laquo;, ligesom hun mener at kunne &raquo;konstatere, at Støjberg ikke altid giver det reelle billede af de beslutninger, hun selv træffer&laquo;.Alligevel har Socialdemokraterne forpligtet sig til at stemme for en stribe lovforslag fra Venstre-regeringen, der blandt meget andet vil betyde, at flygtninge med midlertidig beskyttelsesstatus skal vente mere end tre år på at blive genforenet med deres familie.&raquo;Jeg mener, at vi er i en situation, hvor der kommer så mange mennesker hertil, at vi bliver nødt til at kunne kontrollere antallet. Og her er familiesammenføringsreglerne et af de redskaber, der er,&laquo; sagde Mette Frederiksen til Berlingske.Hun kaldte det en svær situation, men pegede på, at antallet af udlændinge i Danmark har &raquo;betydning for, om vi kan opretholde det unikke velfærdssamfund, som vi har bygget op gennem generationer&laquo;.Mette Frederiksens kritik prellede dog af på Inger Støjberg.&raquo;Det er simpelthen svært at tage seriøst. Da Mette Frederiksen var beskæftigelsesminister, tordnede antallet af udlændinge på kontanthjælp i vejret. Den integrationsopgave, vi står med nu, er arvet fra hendes fejlslagne politik,&laquo; sagde hun til Berlingske.Ritzau
