Studentermedhjælpere i kommuner arbejder uden overenskomst
Selv om det er en almindelig antagelse, at alle ansatte i det offentlige er dækket af en overenskomst, viser det sig nu, at studentermedhjælpere i de danske kommuner ikke er overenskomstdækkede. Det gør det vanskeligt at forbedre vilkårene for studentermedhjælperne


 Studentermedhjælpere, der arbejder i de danske kommuner, mens de eksempelvis læser på universitetet, er ikke dækket af en overenskomst. Det erkender Kommunernes Landsforening (KL) over for Information.
En almindelig antagelse er ellers, at alle medarbejdere i det offentlige er omfattet af en overenskomst. I en rapport fra regeringens produktivitetskommission beskrives det offentlige arbejdsmarked som et sted, hvor »stort set alle de ansatte« er dækket af en overenskomst, mens kommissionen henviser til tal, der viser, at 100 procent af lønmodtagere i det offentlige er dækket af en overenskomst. Men det gælder altså ikke studentermedhjælpere, der er ansat i kommunerne.
Alene i Københavns Kommune var der i marts i år ansat 312 studentermedhjælpere uden overenskomst.
Det undrer Nana Wesley Hansen, der er adjunkt ved Forskningscenter for Arbejdsmarkeds- og organisationsstudier på Københavns Universitet: »Det er ret usædvanligt, at der er et område, som ikke er overenskomstdækket inden for det offentlige,« siger hun. I stedet har flere kommuner valgt delvist at følge en anden overenskomst, når det gælder studentermedhjælperne. Men når kommunerne kun frivilligt vælger at følge dele af en anden overenskomst i stedet for at indgå en, der dækker studentermedhjælperne, giver det ulemper for de studerende, siger Nana Wesley Hansen.
»Det betyder, at der ikke er en forhandling, og det er svært at gå ind og løfte vilkårene og eksempelvis forbedre lønniveauet,« siger hun.
KL har ikke opfattet det som et problem
Nanna Abildstrøm, der er kontorchef i Kommunernes Landsforening, siger, at den manglende overenskomstdækning for studentermedhjælpere i kommunerne ikke er noget, som KL har opfattet »som et problem, som kommunerne har syntes, at vi skulle tage os af«.
KL, der har kompetencen til at indgå og forhandle overenskomster på vegne af kommunerne, vil nu overveje, om overenskomstdækning af studentermedhjælperne skal indgå som et af temaerne til næste overenskomstforhandling.
– Internt i KL har studentermedhjælperne en overenskomst. Hvorfor skal det være forskelligt fra kommunerne?
»Jeg må sige, at jeg ikke kender baggrunden. Selv om vi sidder og forhandler overenskomster, så indgår vi ikke overenskomsterne for KL’s personale. Dette kontor indgår kun overenskomster for kommunernes personale. Jeg kender ikke historikken,« siger Nanna Abildstrøm med henvisning til, at hun kun er ansvarlig for overenskomsterne i kommunerne.
– Kan du forstå, hvis det kan forekomme lidt underligt, at man har sikret sig selv internt i KL, men ikke ude i kommunerne?
»Næh, den slutning kan jeg ikke se.«

