Et digitalt forår?
Tusinder af mennesker var i lørdags mødt op for at vise deres utilfredshed med ACTA-aftalen og for at demonstrere for et frit internet


 Det skorter ikke ligefrem på revolutionære udmeldinger og store sammenligninger denne råkolde lørdag eftermiddag på Israels Plads midt i København.
»Med internettet fik menneskerne i den arabiske verden Det Arabiske Forår. Lad os håbe, at vi her i Europa kan få et digitalt forår,« lyder det fra Stop ACTA’s talsmand, Henrik Chulu.
»Da trykpressen blev opfundet sad munkene i deres klostre og surmulede. Det er teknologiangsten, vi protesterer imod,« siger han udover flokken
Anledningen for de store ord er demonstrationen i mod den internationale handelsaftale ACTA, der af kritikere bliver beskyldt for at undertrykke ytringsfriheden og overlade det til private virksomheder at bestemme indholdet på internettet.
Henrik Chulu står på en lille farverig vogn med store højtalere og tordner mod ACTA.
Der er ikke det, der ikke er galt med ACTA, forstår man på hans tale, der modtager sporadiske klapsalver fra de omkring tusind mennesker, der er samlet på pladsen.
Rundt omkring i klaser står unge folk og snakker. Der er en forventningsfuld stemning. Der tylles dåsebajere med frosne fingre, og der kæderyges cigaretter.
Der er ingen tvivl om, at demonstranterne her opfatter sig selv som en del af en større bevægelse. Ikke kun imod ACTA, men i mod alle former for internetcensur og regulering. Rundt omkring går aktivister rundt og deler materiale ud. Alt fra information om Occupy Denmark til revolutionære venstrefløjspamfletter.
»Vi er internetgenerationen, og det er den, vi er inde for at forsvare i dag,« siger Pierre en 18-årig demonstrant med en rød næse. Han tager Guy Fawkes-masken, der bliver brugt af folk i Occupy-bevægelsen og blandt internetaktivister på. Hans eget ansigt glider langsomt væk bag maskens skælmske smil.
Et nyt ungdomsoprør?
Gennemsnitsalderen er lav. Men at der skulle være tale om en ungdomsbevægelse er Per Zimmerman, der står i det ene hjørne og kigger ud over pladsen, ikke helt enig i. Han er en af dem der trækker op i aldersgennemsnittet. Han undrer sig over, at det skulle være en bevægelse for de unge. Efter lidt tænketid medgiver han dog, at det nok alligevel er tilfældet.
Han er her i dag, fordi han ikke bryder sig om måden aftalen er blevet til på.
»Hele den lukkede proces synes jeg er uforeneligt med et frit internet. Jeg er ikke sikker på at jeg havde været her for at demonstrere i dag, hvis processen havde været mere åben,« siger han og forklarer, at det er mange år siden han har været til en demonstration som den i dag.
Han mener nu alligevel, at emnet burde interessere alle.
Efter ca. en time på pladsen begynder folkemængden, der nu er kraftigt forøget, at bevæge sig mod Christiansborg, som er endemålet
Humøret er højt, og solen begynder at bryde gennem de grå skyer. Luften er tyk af ironi, da der bliver råbt »Vink til Kulturministeren!« fra demo-vognen, da den passerer Cinemateket i Gothersgade.
Kulturminister Uffe Elbæk er derinde for at præsentere en særvisning af filmen V for Vendetta. Den skildrer den mystiske frihedskæmper ”V”, der kæmper for retfærdigheden i et fremtidigt, fascistisk London. ”V” er gennem hele filmen iklædt en Guy Fawkes-maske, som et symbol på, at idéer aldrig dør. Et ironisk sammentræf, som giver anledning til hujen og råben i protestflokken.
(se debatten om netop dette sammenfald på Elbæks Facebook-væg)
Det er svært at få overblik over, hvor mange demonstranter, der er i flokken., men vokset til det dobbelte er den i hvert fald. Fra små klaser på Israels Plads til tusinder af passionerede demonstranter.
Længere nede af Gothersgade har bussen opgivet at komme frem, og chaufføren står og ryger en cigaret på gaden. Folk smiler og vinker.
En succes
Da flokken når Christiansborg og mængden af mennesker indfinder sig på slotspladsen, erklærer arrangørerne deres tilfredshed med fremmødet. Over 10.000 er nu samlet, lyder fra højtalerne ind i mellem den skrattende musik.
Københavns Politis talsmand siger godt nok kun 5-7000, men at arrangører og myndigheder er uenige om antallet er ingen nyhed.
Da de sidste grupper har krydset kanalen, og politiet har placeret sig i kanterne af slotspladsen, begynder tilråbene mod det politiker-løse Christiansborg.
»Ned med ACTA, ned med ACTA!«

