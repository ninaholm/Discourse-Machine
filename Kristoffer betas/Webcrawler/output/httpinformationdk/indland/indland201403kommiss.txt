Kommission afviser kritik af forslag om hypermarkeder
Formand forstår ikke kritikken af produktivitetskommissionens forslag om at tillade detailhandlen at bygge langt større supermarkeder end i dag


 
	Naturstyrelsen skyder forbi i sin »indirekte« kritik af produktivitetskommissionens anbefaling om at tillade hypermarkeder.

LÆS: Kritik hagler ned over rapport om hypermarkeder

	Det siger kommissionens formand, økonomen Peter Birch Sørensen, efter at Information i går kunne referere et stærkt kritisk høringssvar, hvor Naturstyrelsen sætter spørgsmålstegn ved, om en lempelse af planloven reelt vil øge produktiviteten i detailhandlen, sådan som Konkurrence- og Forbrugerstyrelsen samt Produktivitetskommissionen konkluderer i rapporter.

LÆS: Miljøministeriet tordner mod Erhvervsministeriets forslag om at åbne for nye megacentre

	Peter Birch Sørensen henviser til, at detailhandlens butikker i en række nabolande generelt er større end i Danmark. Og når de udenlandske kæder bygger større, må det være, fordi det kan betale sig, lyder hans ræsonnement.

	»Men hvis det virkelig skulle være rigtigt, at der ikke er de stordriftsfordele, som en række studier ellers peger på, så forstår jeg ikke frygten for, at vi får en masse store butikker, hvis planloven lempes. For så vil det jo slet ikke kunne betale sig at bygge så store butikker,« siger Peter Birch Sørensen.

	Problem eller ej?

	Naturstyrelsen har blandt andet fremført, at det slet ikke er påvist, at den danske detailhandel har et produktivitetsproblem, hvilket ellers er begrundelsen for Produktivitetskommissionens forslag. Men styrelsen tager fuldstændig fejl, mener Peter Birch Sørensen.

	»Selv om udviklingen ikke ser så slem ud fra 2003 til 2011, så er det stadig sådan, at vi over en længere periode har opbygget et efterslæb i den danske detailbranche i forhold til udlandet. Det er stadigvæk ikke indhentet. Og når vi i en periode har haft en dårligere produktivitetsvækst end i udlandet, og der ikke er nogen tegn på, at vi indhenter det, så kan man ikke affeje problemet.«

	Også kritikken af, at kommissionen ikke har indregnet omkostninger ved øget transport, når kunderne får længere til butikkerne, og øget tidsforbrug, affejer kommissionsformanden.

	»Det er ikke entydigt, at der altid er mere tidsforbrug for kunderne, hvis man har større butikker, som man eventuelt skal køre lidt længere efter. For man vil også kunne samle flere af sine indkøb det samme sted og derfor ikke skulle besøge så mange butikker. Og hvis noget af handlen flytter væk fra bykernerne, vil det også kunne mindske nogle trængselsproblemer mange steder,« siger han

– Men I har slet ikke regnet det med som en faktor, uanset om den så måtte tale for det ene eller det andet. Hvorfor ikke?

	»Det er meget svært at forudsige, hvordan butiksmønstret og kundernes tidsforbrug vil udvikle sig, hvis planloven lempes. Vi har ikke haft mulighed for at undersøge det nærmere, og som sagt er det heller ikke oplagt, at tidsforbruget vil blive øget væsentligt.«

	En politisk afvejning

	»Vi anbefaler sådan set bare en mindre restriktiv planlov, og så må forbrugernes efterspørgsel jo bestemme, hvad det er for nogle butiksformer, der vinder frem. Og uanset om det så er de små eller store, der vinder, så vil den øgede konkurrence i sig selv være produktivitetsfremmende,« siger Peter Birch Sørensen.

– Helt grundlæggende, hvordan kan man så beskæftige sig med planloven uden at tage andre hensyn ind end produktivitet, for eksempel hensynet til at have nogle levende lokalsamfund? Bliver det ikke lidt enøjet?

	»Jo, det kan du sige, men det anerkender vi også i rapporten. Vi er fuldstændig klar over, at der er andre vigtige hensyn med planloven end produktivitet. Men det er op til politikerne at afveje de forskellige hensyn over for hinanden.«

– Hvordan skal de på baggrund af jeres rapport kunne gøre det, når I ikke beskæftiger jer med det?

	»De får også input fra alle mulige andre aktører, det ser vi jo også eksempler på nu. Det er jeg egentlig ikke så bekymret for, om de kan finde ud af. Vi giver vores bidrag, og så må politikerne dertil indhente viden fra andre eksperter på andre områder.«

