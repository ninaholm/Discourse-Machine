Demokratiet er Vestens akilleshæl
Krigen mod terror kan kun føres, så længe der er folkelig opbakning til den, og det er al-Qaeda udmærket klar over. Derfor er enhver kritik af de vestlige regeringers udenrigspolitik velkommen


 "I har alle urene, men vi har al tiden." 
Sådan lyder et gammelt ordsprog, som militante islamister ofte bruger, når de skal beskrive krigen mod USA og deres allierede. Al-Qaeda og deres allierede ved udmærket, at Danmark og andre vestlige lande kun kan deltage i krigen mod terror, så længe der er folkelig opbakning til det.
Formålet med angreb som det, der ramte den danske ambassade i Islamabad i mandags, er at køre Danmark og andre lande, der deltager i 'besættelsen' af Irak og Afghanistan trætte. Så trætte, at et flertal af befolkningen kræver, at vi trækker vores soldater, rådgivere og bistandsfolk ud.
Hvad vil Al-Qaeda?
Den amerikanske terrorekspert Lorenzo Vidino fra Tufts University bekræfter, at det er al-Qaedas kortsigtede mål.
"I første omgang forsøger al-Qaeda at få de vestlige lande til at trække sig ud af - ikke bare Afghanistan og Irak - men af hele den islamiske verden," siger han og understreger, at bevægelsen først og fremmest forsøger at få de udenlandske soldater ud, men også at sætte en stopper for Vestens politiske, økonomiske og kulturelle indflydelse i den islamiske verden.
På længere sigt går al-Qaedas strategi ud på at vælte de 'uislamiske' regimer i den islamiske verden og indføre det islamiske kalifat, som de drømmer om. 
"Kalifatet kan i princippet etableres på ethvert 'befriet' område, sådan som al-Qaeda gjorde i den centrale del af Irak sidste år," forklarer Vidino. 
"Og herfra kan bevægelsen så fortsætte sin kamp for at islamisere i første omgang de muslimske lande, men ultimativt også resten af verden."
Langsigtet strategi
Både Vidino og den norske terrorekspert Brynjar Lia fra Forsvarets Forskningsinstitut bekræfter, at det er en integreret del af de globale jihadisters strategi at køre Vesten træt ved at drive en kile ind mellem regeringerne og befolkningen. 
Al kritik af regeringens udenrigspolitiske linje er derfor velkommen, set med al-Qaedas øjne. Fordi den er med til at undergrave de vestlige regeringers udenrigspolitik, den militære tilstedeværelse i Irak, Afghanistan osv. 
Brynjar Lia understreger, at al-Qaedas strategi er både konstant og sammenhængende, de utopiske mål til trods.
"Al-Qaeda følger en stringent plan, hvor hovedfokus i øjeblikket ligger på Irak, fordi det er der, al-Qaeda kan tilføje fjenden den største smerte, og dernæst på Afghanistan, hvor USA og dets allierede også er til stede militært."
Masser af tid
Begge eksperter understreger, at al-Qaeda har ekstremt langsynede briller på i krigen mod Vestens indflydelse.
"Al-Qaeda siger, at USA er hovedfjenden, men analyserer man al-Qaedas propagandamateriale er det befrielsen af Jerusalem, der er endemålet," siger han. 
"Krigen mod USA og dets allierede, der støtter Israel, er kun et skridt på vejen."
Derfor har al-Qaeda og resten af den globale jihadbevægelse ikke travlt. 
Jihadisterne har ikke nogen illusioner om, at krigen mod Vesten er overstået om hverken fem, 10 eller 20 år. Tusindårsriger tager tid at etablere og koster mange ofre. To valutaer, som al-Qaeda og deres disciple har meget mere af, end de vestlige befolkninger, der en dag får nok af at se deres landsmænd komme hjem i kister fra New York, Madrid, London, Bagdad, Kabul og Islamabad.


