’Vi bliver nødt til at få et fritidsjob’
Regeringen varsler mindre SU til hjemmeboende studerende. Information har mødt fire gymnasieelever, som alle er enige om, at lavere SU vil ramme de svageste elever
Sofus Goldschmidt, William Mann, Cecilia Mathiasen og Johanne Aggergaard er enige om, at regeringens SU-reform risikerer at få de økonomisk dårligst stillede gymnasieelever til at falde fra.


 De to gymnasier er kun adskilt af en trafikeret vej. Sankt Annæ Gymnasium på den ene side og Københavns Åbne Gymnasium på den anden. Selv om man kan gå fra det ene til det andet gymnasium på få minutter, ligger gymnasierne i hver sin ende af listen over danske gymnasiers karaktergennemsnit. Sankt Annæ Gymnasium kan prale af at have landets næsthøjeste, mens Københavns Åbne Gymnasium har landets næstlaveste.
To piger fra Københavns Åbne Gymnasium, KG i daglig tale, har krydset vejen og er kommet på besøg på Sankt Annæ Gymnasium for at diskutere regeringens netop fremlagte SU-reform. Cecilia Mathiasen og Johanne Aggergaard går begge i 2.g og er 18 år.
»Det er næsten som at få besøg af den anden bande,« siger elev på Sankt Annæ Gymnasium, Sofus Goldschmidt med et glimt i øjet, da han og hans klassekammerat William Mann tager i mod pigerne i indgangen.
Uddannelsesminister Morten Østergaard (R) har først lige fremlagt regeringens SU-reform, men eleverne er allerede godt opdaterede, og William Mann fortæller, at han forgæves har forsøgt at streame pressemødet live på sin computer. Der er også allerede planlagt flere demonstrationer i løbet af de næste par uger, fortæller Sofus Goldschmidt. Eleverne vil blandt andet nedlægge undervisningen for at vise deres modstand mod reformen. Der er ingen tvivl om, at forslaget til en reformering af SU-systemet ikke er faldet i god jord hos de studerende.
De svage elever rammes
Et af de i alt otte punkter i regeringens SU-reform er, at SU’en for alle hjemmeboende studerende formindskes. Der skal altså gøres op med de såkaldte ’cafépenge’. Grundsatsen for SU’en skal svare til børne- og ungeydelsen til de 15-17-årige, og det skulle ifølge regeringen kunne tilføre 0,4 mia. kr. til de offentlige finanser i 2020. Udover grundsatsen skal der stadig være et tillæg til SU’en, som reguleres efter forældrenes indkomst, men fremover vil der ikke blive skelnet mellem, om den unges forældre bor sammen eller ej.
Selvom de fire elever kommer fra to forskellige gymnasier, deler de den samme bekymring.
»Det går mest ud over dem, der i forvejen har sværest ved at gennemføre gymnasiet,« lyder den klare melding fra Sofus Goldschmidt.
»Det er dem, der bruger i hvert fald otte timer på en aflevering, som i virkeligheden burde tage fem timer – og de får ikke engang topkarakterer for de afleveringer. De slider sig fandeme i gennem gymnasiet, og hvis de så oven i købet også bliver presset økonomisk og bliver nødt til at finde sig et fritidsarbejde, så får de problemer, og måske nogle af dem bliver nødt til at opgive gymnasiet,« siger han.
Cecilia Mathiasen er elevrådsformand på KG. Sammenlignet med Sankt Annæ er der flere elever på hendes gymnasium, som kommer fra en økonomisk- og socialt belastet baggrund. Derfor tror hun, at det vil være et stort problem for mange af eleverne på hendes gymnasium, hvis SU’en skrumper. Det kræver nemlig meget overskud at have et fritidsarbejde ved siden af skolen, og det vil blive nødvendigt, vurderer hun.
»Jeg er ikke i tvivl om, at der er nogle af mine klassekammerater, som – hvis de fik en lavere SU – ville droppe ud af gymnasiet. Jeg kender nogle, der har fritidsjob for at få det til at løbe rundt økonomisk, men som kan have svært ved at nå alle matematikafleveringerne. Jeg kan i hvert fald se, at det rammer dem, der har svært ved skolen, men også dem, der har svært ved økonomien derhjemme,« fortæller hun.
Vi skal selv betale
Da Morten Østergård (R) præsenterede reformen, lagde han vægt på, at man i de fleste hjem ikke vil opleve, at »leveomkostningerne stiger væsentligt, blot fordi den unge fylder 18 år«.
Alle fire elever fortæller dog, at de har fået mange flere udgifter, efter de er fyldt 18 år, selv om de stadig bor hjemme. De betaler alle sammen for deres eget tøj, for at få repareret deres cykler, for studieturen med klassen og de kedelige tandlægeregninger. Nogle af deres venner er også begyndt at betale husleje til deres forældre.
»Det er sgu ikke fordi, jeg føler, at jeg lever noget pamperliv,« siger Sofus Goldschmidt og fortæller, at han er bange for, at flere unge i fremtiden vil finde et job i stedet for at gå på gymnasiet, fordi det simpelthen bliver for hårdt rent økonomisk.
Cecilia Mathiasen skal snart på studietur til Chicago med sin klasse, og det kommer til at koste mindst 6.500 kroner.
»Det er altså et halvt års SU, og det skal jeg selv betale og spare sammen til. I øvrigt er det obligatorisk at tage med, fordi vi skal lave opgaver om det bagefter,« siger hun.
Sofus Goldschmidt bakker hende op i, at der er mange udgifter forbundet med at gå på gymnasiet. Det kræver nemlig både, at man har en computer og en dyr lommeregner – og med en SU på under 1.000 kroner, vil det tage mange måneder at spare op til.
»De fleste køber jo nok også en kop kaffe en gang i mellem,« siger Cecilia Mathiasen.
»Men hvorfor det ikke er i orden,« spørger hun.
»Vi får hele tiden at vide, at vi skal tage en uddannelse, og at det er godt for samfundet, men til gengæld skal vi leve på en sten. Og det er jo ikke engang sikkert, at vi kan få et arbejde, når vi er uddannede. I øvrigt skal der også være plads til at købe en øl til gymnasiefesterne, ellers kører man ungdommen fuldstændig ned,« slår hun fast, og de andre nikker enigt.

