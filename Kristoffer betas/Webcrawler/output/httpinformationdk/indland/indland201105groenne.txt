Grønne ngo'er: Regeringens klimaindsats svigter fatalt
Danmark slipper for hjemlige CO2-reduktioner ved at købe CO2-kreditter fra u-lande, men mange af u-landsprojekterne giver ingen ekstra klimagevinst, lyder det fra 22 førende grønne ngo'er


 Regeringen fremhæver Danmark som et klimapolitisk foregangsland, men i virkeligheden svigter vi fatalt den globale klimakamp. Sådan lyder kritikken i en rapport fra 22 danske miljø- og udviklingsorganisationers netværk, 92-gruppen, som offentliggøres i dag.
Kritikken baseres på, at staten i vidt omfang benytter sig af muligheden for at slippe for en klima-indsats i Danmark via FN's såkaldte CDM-ordning, hvor dansk støtte til klima-projekter i udviklingslande veksles med retten til fortsat at udlede CO2 på dansk grund.
Men rapporten fra 92-gruppen påpeger imidlertid, at mange af de i alt 94 dansk-støttede CDM-projekter i Asien ikke giver de ekstra klimagevinster, som reglerne forudsætter.
»Mange af de dansk-støttede CDM-projekter skaber ikke de nye og ekstra reduktioner i drivhusgasudslippet, som de skulle, da de med stor sandsynlighed også var blevet gennemført uden dansk støtte,« siger Søren Dyck-Madsen, energi- og klimamedarbejder i Det Økologiske Råd og en af rapportens forfattere. Det bekræftes i rapporten blandt andet af kilder i kinesisk erhvervsliv.
Overflødigt vindprojekt
»Den store vækst i den kinesiske vindkapacitet og forventningerne om i alt 200 gigawatt vindkraft i Kina i 2020 gør, at argumentet om, at vindmøllerne ikke ville være blevet sat op uden CDM-støtte, generelt falder til jorden,« fastslår rapporten.
Kritikken gælder også projekter med metan-udsivning fra sydøstasiatiske palmeolieplantager, mens projekter med bl.a. vandkraft kritiseres for ikke at fremme social og miljømæssig bæredygtighed, som ifølge FN er et krav for at udløse CO2-kreditter.
»Det er stærkt kritisabelt, at den danske regering har valgt at investere så stor en del af den danske indsats i tvivlsomme projekter i udviklingslande. I stedet burde Danmark gennemføre en langt stærkere klimaindsats hjemme,« siger Tarjei Haaland, klimaekspert hos  Greenpeace.
Problemet vokser
Kritikken, som Energistyrelsen afviser som baseret på »grundlæggende fejl og misforståelser«, kommer i kølvandet på en hård kritik fra den grønne tænketank Concito, der i går sagde, at »dansk klimapolitik er gået i stå.«
Og begge hjemlige anklager mod regeringen falder sammen med nye data fra Det Internationale Energiagentur (IEA), som afslører, at 2010 bragte de største menneskeskabte CO2-udledninger i historien. Hvis verden skal overholde den internationale beslutning om at bremse opvarmningen inden to grader, så må de samlede globale udledninger over de næste 10 år vokse mindre, end de gjorde fra 2009 til 2010, advarer IEA.


