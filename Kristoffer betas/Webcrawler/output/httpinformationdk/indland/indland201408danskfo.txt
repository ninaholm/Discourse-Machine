Dansk Folkeparti: Irak var bedre tjent med Saddam
Vesten skulle ikke have fjernet Iraks diktator Saddam Hussein. Sådan lyder det nu fra Dansk Folkepartis Søren Espersen, der ser tiden med stabile diktaturer som bedre for Mellemøsten end situationen i dag
 Saddam Hussein vinker ud til folket i Bagdad efter en valgsejr, hvor han fik 99,96 procent af stemmerne. DF’s Søren Espersen siger nu, at han ville ønske, Vesten ikke havde fjernet den irakiske diktator.


 Det var en fejl at invadere Irak og styrte landets diktator, Saddam Hussein.
Sådan lyder det fra Dansk Folkepartis udenrigsordfører, Søren Espersen, et årti efter invasionen og på et tidspunkt, hvor Islamisk Stat (IS) truer det nuværende styre i Bagdad.
»Saddam Hussein er i forhold til det her langt at foretrække. Men det er altid et spørgsmål om, at mellem to onder vælger man det mindste. Det er ikke, fordi jeg holder af Saddam Hussein. Men det er så langt at foretrække, at han sad i Baghdad i dag end de andre,« siger Dansk Folkepartis udenrigsordfører, som tidligere også har fortrudt til sin støtte til interventionen i Libyen.
Søren Espersen understreger dog, at det er kontrafaktisk historieskrivning. Dansk Folkeparti ville – på baggrund af partiets daværende viden – stadig have stemt for invasionen i 2003.
Selv om udenrigsminister Martin Lidegaard (R) – der stemte imod krigen i 2003 – er enig i, at eftertiden har bekræftet frygten for, hvad der ville komme efter Saddam Husssein, så stopper enigheden der.
»Jeg kan ikke følge Espersen i, at valget står mellem diktatorer eller kaos. Den præmis accepterer jeg ikke. Når jeg for eksempel kigger på Tunesien – og andre lande som har været gennem en demokratisk proces – så er det rigtigt, at det aldrig er nogen enkel proces. Nogle steder er der kaotiske tilstande. Men det er jo ikke, fordi de lande er begyndt at forfølge demokratiske drømme og mål. Det skyldes, at der er meget, meget stærke kræfter – som vil være der under alle omstændigheder – der er interesseret i at fremme interne modsætninger mellem shia- og sunnimuslimer,« siger Martin Lidegaard.
En anden af de daværende krigsmodstandere, SF’s daværende formand og nuværende forsvarsordfører, Holger K. Nielsen, er enig:
»Selv om Irak-krigen har været en katastrofe, så anerkender jeg ikke Søren Espersens præmis: Det var måden, man fjernede Saddam Hussein på, som vi var imod. Hvis USA i stedet havde brugt lige så mange penge på at støtte oppositionen til Saddam Hussein, som på krigen, kunne resultatet være blevet et andet.«
Foghs afvisning
Senest har tidligere statsminister, NATO’s generalsekretær Anders Fogh Rasmussen, afvist have noget medansvar for det nuværende kaos i Irak og har i stedet kritiseret irakerne for at have »misbrugt« den chance, de fik ved fjernelsen af Saddam Hussein.
I dag advarer Venstres udenrigsordfører, Søren Pind, mod at tro, at støtten til diktatorer som Saddam Hussein er nogen langtidsholdbar løsning. Tværtimod. Det styrker i sidst ende kun fanatikerne.
»Man kan ikke sige, hvor er det fremragende med Saddam Hussein, Muammar Gaddafi og Ben Ali – som myrdede, ragede til sig og undertrykte deres befolkninger – og så tro, at det ikke får nogen indvirkning på mennesker. Selvfølgelig har det det. Og selvfølgelig skaber det grobund for fanatisme. Hvad skulle det ellers gøre? Implicit ligger der jo også en påstand om, at Mellemøsten aldrig kan blive demokratisk. Men så giver resultatet næsten sig selv. Hvis man mener, at Mellemøsten aldrig kan blive demokratisk og diktatorerne bare skal have lov til at skalte og valte, så bliver det det aldrig,« siger Søren Pind.
Peter Viggo Jakobsen, lektor ved Forsvarsakademiet, understreger, at ingen kan vide, om Saddam Husseins styre – på et eller andet tidspunkt – alligevel var kollapset med de samme resultater som i dag.
»Man kan ikke undertrykke befolkninger uendeligt, hvilket USSR’s, Syriens, DDR’s og Tunesiens regeringer måtte sande på den hårde måde. Men stiller man spørgsmålet: Ville USA have angrebet Irak, hvis det vidste, at det ville gå, som det gik – ja, så vil jeg og de fleste andre sige ’nej’. Men det kan man jo ikke bruge til noget – andet end at lade være med at prøve igen. Det er præcis det, USA gør ved at lade være med at indsætte kamptropper i Syrien og Irak i dag,« siger Peter Viggo Jakobsen.

