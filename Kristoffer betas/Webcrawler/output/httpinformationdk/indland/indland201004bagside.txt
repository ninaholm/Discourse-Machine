Bagsiden: Ansigtstab på Facebook
Netmødestedet bringer danske politikere i uføre


 Uha, Facebook er farlig. Netmødestedet kan opsluge så megen af ens tid og energi, at man ikke orker at passe det arbejde, som betaler, mens man facebooker. Man kan også komme for skade at aflevere Facebook-budskaber, som man fortryder, fordi deres politiske eller seksuelle indhold er for tydeligt. Og man kan også få nogle helt forkerte venner på Facebook - venner, man ønsker, man aldrig havde haft.
Denne vanskæbne er overgået en række medlemmer fra folketingssalens venstre side, kunne DR-Nyheder berette i søndags. Pæne folk som den radikale Bente Dahl og SF'erne Steen Gade og Kamal Qureshi har anbragt sig i Facebook-gruppen 'Danmarks Løver - Modstandsbevægelsen mod DF's besættelsesmagt.' Og her er Pia Kjærsgaard afbilledet i naziuniform og DF's partitop fremstår som Hitler-yngel heilende ud til folket. Ikke noget rart syn.
Faktisk så stygt, at billederne skyndsomst og med beklagelse er blevet fjernet af initiativtagerne til 'Danmarks Løver', den tidligere formand for Minoritetspartiet Rune Engelbreth Larsen og journalisten Flemming Chr. Nielsen. Hvordan billederne er dukket op blandt løverne, henstår i det dunkle. Tænkeligt er der trojanske heste i løvernes lejr.
Retfærdig harme
Trods usikkerheden om, hvem der er skyldig i hvad, har Dansk Folkeparti grebet sagen som en anledning til at puste sig op i retfærdig harme. Med i billedet hører måske, at Dansk Folkeparti selv har betydelig erfaring med medlemmers valg af dårlige venner og uheldige ytringer.
Regeringspartiet Venstre, der for nyligt måtte skille sig af med en pressemedarbejder på grund af hendes åbenhjertige Facebook-skriverier, har skyndt sig at tilslutte sig Dansk Folkepartis krav om undskyldning.
Venstres politiske ordfører, Peter Christensen, erklærede i går til Ritzau: »Jeg er faktisk lidt rystet over, at Villy Søvndal og SF-toppen gemmer sig i denne sag.«
Dermed blev Peter Christensen et spædt ekko af Pia Kjærsgaard, der for fuld gas havde erklæret:
»Villy Søvndal siger, at SF ikke dæmoniserer deres modstandere. Alligevel er flere af deres folketingsmedlemmer medlem af den her Facebook-gruppe. Det er så langt ude. Det beviser bare, at det er spin og taktik, når SF siger, at de ikke har noget imod Dansk Folkeparti. Det her er så ondsindet og usmageligt fra et parti, der gerne vil i regering.«
Forsøg på lukning
Disse tirader fik SF's sagtmodige Steen Gade til at prøve at lukke sagen med en uforbeholden beklagelse. Steen Gade oplyste:
»Jeg har sendt et brev til Dansk Folkeparti, hvor jeg forklarer, at jeg siger undskyld for, at det måske har kunnet opfattes, som om jeg legitimerer den slags ting.«
Gade tilføjede, at han lige så lidt som Løve-gruppens øvrige folketingsmedlemmer har fulgt med i dens daglige net-udfoldelser.
Og så skulle man tro, at det var slut med anklager og modanklager om nutidige danske nazisympatier.
Men slet ikke. Jævnsides med striden om Løve-Gruppen har Dansk Folkepartis udenrigsordfører, Søren Espersen, på sit partis hjemmeside skrevet, at tanken om, at SF's ordfører, Ole Sohn, en dag skulle blive til minister, svarer til, at den danske nazifører Frits Clausen, efter 1945 skulle være blevet minister i en dansk regering. Ole Sohn er nemlig tidligere formand for Danmarks Kommunistiske Parti og dermed lige så slem som Frits Clausen, mener Espersen. Og som sin partiformand Kjærsgaard forlanger Espersen bé-bé fra SF. Espersen skriver:
»Ole Sohn kan godt blive minister. Men han skal gøre afbigt, sige undskyld og komme ned på knæ for at have været en del af det bestialske system.«
Måske skulle SF starte hver arbejdsdag med at sende en blank undskyldning til Dansk Folkeparti. Så kan Dansk Folkeparti selv fylde ud for hvad.
dare@information

