Svensk universitet lukker Kina-institut
Stockholms Universitet vil fra næste år afvikle deres Konfucius Institut på baggrund af kritik fra universitets ansatte og omverdenen af, at de huser et institut, der er finansieret direkte af den kinesiske stat


Stockholms Universitet var det første sted i Europa, der åbnede dørene for et Konfucius Institut finansieret direkte af den kinesiske stat. Tre år og en kritisk evaluering senere, har Stockholms Universitet imidlertid besluttet, at Konfucius Instituttet skal flyttes væk fra universitetsregi på grund af dårligt samarbejdsklima og mistro til lødigheden af instituttets arbejde.Herhjemme har Copenhagen Business School (CBS) netop åbnet et Konfucius Institut. Og CBS er langt fra det eneste universitet, der er blevet fristet til af den kinesiske stats tilbud om, at de stiller lærere og dollars til rådighed i et såkaldt Konfucius Institut.I dag eksisterer der op imod 200 Konfucius-institutter rundt omkring i verden. Stockholms Universitet åbnede deres Konfucius Institut i 2005.En evaluering fra foråret antyder, at den kinesiske ambassade skulle have forsøgt at påvirke underviserne. Evalueringen konstaterer også, at forholdet mellem Konfucius Instituttet og de øvrige ansatte på det Humanistiske Fakultet har været 'fjendtligt'. Dekan på Det Humanistiske Fakultet, Gunnar Svensson, mener dog ikke, at de forhold er blevet ordentligt dokumenteret:"Men alene det, at mistanken om påvirkning fra den kinesiske stat kan opstå, er et problem, derfor skal Konfucius Instituttet være en selvstændig institution ligesom de tyske Goethe Institutter eller de spanske Cervantes-institutter."Udbredt kritikEvalueringen af Konfucius Instituttet i Stockholm er på mange måder er positiv, fordi undervisningen i kinesisk og kendskabet til Kina er blevet forbedret. Alligevel har fakultetet besluttet, at instituttet skal flytte, fortæller Gunnar Svensson."Instituttet har fungeret godt, men dets placering på Stockholms Universitet giver anledning til mistro, derfor vil vi fra og med næste år løfte instituttet ud, så det ikke længere er en del af universitetet," siger Gunnar Svensson.Kritikken af Konfucius Institutterne er udbredt, derfor overrasker det også den svenske dekan, at CBS siger ja til et Konfucius Institut."Det er lidt dumt at sætte sig i den situation, når man godt ved, at de her institutter fører til udbredt kritik," mener Gunnar Svensson, der ikke var ansvarlig for beslutningen om at lægge hus til Kina-instituttet på Stockholms Universitet.Rektor på CBS, Finn Junge-Jensen, kender ikke den stockholmske version af Konfucius Instituttet eller kritikken af det."Det eneste andet universitet, der har en mere erhvervsorienteret Konfucius-afdeling, er London School of Economics, så det er dem, vi har fokuseret på. Vi kan ikke se, at der er dramatiske problemer ved at have instituttet placeret her. Vi har set det som en naturligt forlængelse af vores Kina-forskning og -undervisning, men det er klart, at vi løbende vil følge udviklingen ganske nøje," siger Finn Junge-Jensen.
