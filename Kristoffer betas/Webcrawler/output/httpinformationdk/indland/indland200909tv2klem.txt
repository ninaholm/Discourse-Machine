TV 2 i klemme i nye reklameregler
I Storbritannien åbner nyt EU-direktiv muligheden for at tjene penge  på 'product placement' i tv. I modsætning til flere andre kommercielle kanaler  får TV 2 ikke del i det nye marked. Det er ulige konkurrencevilkår, mener TV 2
Et nyt EU-direktiv, der åbner for placering af produkter i udsendelser, vil blandt andet give udsendelser som Robinson Ekspeditionen (billedet) mulighed for at tjene nogle ekstra annoncekroner, fordi producenten sender fra Storbritannien.


 Producenter af serier som Robinson Ekspeditionen og Paradise Hotel kan se frem til ekstra annoncekroner. I Storbritannien åbner et nyt tv-direktiv fra EU mulighed for at indføre 'product placement'. Det er en form for markedsføring, hvor der er indgået aftale om placeringen af et produkt i for eksempel en tv-serie. Det betyder, at der f.eks. kan tjenes penge på bleerne hos 'De unge mødre' eller sodavandsmærket i Paradise Hotel.
Mens den britiske kulturminister har udtalt, at han vil åbne for 'product placement', ligger det danske lovforslag op til et forbud mod 'product placement'.
Det betyder, at kommercielle kanaler, der sender fra Storbritannien, får mulighed for 'product placement', men det gør TV 2 ikke.
»Hvis produkt-placering bliver lovligt i England og ikke i Danmark, bliver det sværere for TV 2 at få fat i reklamepengene, fordi nogle af dem vil blive flyttet over i de firmaer, hvor det er muligt,« forklarer Frands Mortensen, professor ved medievidenskab ved Århus Universitet.
Mister annoncepenge
Ifølge Frands Mortensen står TV 2 i en vanskelig situation. Fra første november bliver tv-signalet kun sendt digitalt.
I den forbindelse mister TV 2 deres monopol blandt de kommercielle kanaler på at nå alle de danske husstande. Forslaget om at lovliggøre 'product placement' hos konkurrenterne gør ikke situationen bedre.
»TV 2 bliver bragt i en vanskelig situation i november, og det vil kun blive endnu vanskeligere, hvis TV 2 ikke kan bruge 'product placement', mens deres konkurrenter godt kan,« siger Frands Mortensen.
Hos TV 2 er koncerndirektør for salg og marketing Flemming Rasmussen ikke glad for udsigterne.
»Vi får ikke andel i nogle annoncepenge, som vores konkurrenter får, fordi vi er underlagt dansk lovgivning. Det betyder, at vi ikke konkurrerer på lige vilkår,« siger Flemming Rasmussen
Han mener desuden, at det er sandsynligt, at TV 2 på længere sigt kan miste annoncører, der ellers ville købe reklamer, men hellere vil bruge 'product placement' som metode.
TV-direktiv
Det nye tv-direktiv hedder AVMS-direktivet, og de europæiske lande står frit med hensyn til, om de vil forbyde 'product placement'. I det danske lovforslag er der fortsat forbud mod 'product placement'. I forbindelse med forslaget har der været høring, hvor Radio- og tv-nævnet talte for en lovliggørelse.
Formand Christian Scherfig siger:
»Det er jo til syvende og sidst et politisk anliggende at beslutte sig for, om man vil 'product placement' eller ikke. Men vi har afgivet et høringssvar, hvor vi har foreslået, at i stedet for at få noget ulovligt ind ad bagdøren lovliggjorde vi ad fordøren.«
Nævnet påpegede blandt andet problemerne med at administrere forbuddet, når 'product placement' er lovligt i andre lande.
Lovforslaget om det nye tv-direktiv fremsættes i Folketinget i oktober.


