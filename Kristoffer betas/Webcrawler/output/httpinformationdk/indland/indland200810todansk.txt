To danske universiteter på top-100



 Københavns Universitet (KU) og Aarhus Universitet (AU) er kravlet et pænt stykke op ad den internationale rangliste, som den britiske avis Times offentliggjorde i sidste uge. KU har taget et spring fra nr. 93 til nr. 48 på den mest kendte af de internationale ranglister - også kaldet THES. Men for første gang er også AU med på listen over de 100 bedste universiteter - som nummer 81. Derimod er Danmarks Tekniske Universitet (DTU), som ellers toppede Børsens ranking for nylig, gået tre pladser tilbage og ligger i år nr. 133. 
KU's højdespring kan forklares ved, at universitetets ry er blevet bedre blandt internationale akademikere, der er med til at lave bedømmelsen, skriver Forskerforum. Det gør også en stor forskel, at der er kommet flere lærere per studerende på KU. Da KU fusionerede med Landbohøjskolen og Det Farmaceutiske Universitet i 2007 steg antallet af lærere nemlig betydeligt. De to største danske universiteter er i forvejen begge med i top-100 på en anden kendt rangliste, Academic Ranking of World Universities - også kendt som Shanghai-listen. En placering blandt de 100 bedste universiteter i verden er vigtig, fordi forskere og studerende vælger efter den, når de vil udenlands, siger rektor for Aarhus Universitet Lauritz B. Holm-Nielsen til ritzau. Han slår på, at Aarhus Universitet er blandt de alleryngste universiteter på de to toplister.
"Den udvikling var der nok ikke mange, der havde forudset i 1928, hvor fremtrædende modstandere betegnede det nye universitet i Århus som en jysk pigeskole," siger Århus-rektoren. Lila

