Thor blev tvangsfjernet på for spinkelt grundlag
Tønder Kommune handlede ikke korrekt ved at fjerne 'narkobabyen' Thor fra sine forældre. En forældet speciallægeerklæring og formodninger om, at forældrene havde et misbrug, er for tyndt et grundlag til en tvangsanbringelse, mener eksperter. Kommunen burde i stedet have tilbudt familien anden hjælp
Ifølge Thors mor Helene fik hun først at vide, at Tønder Kommune ville tvangsfjerne hendes søn en time efter fødslen. Det var resultatet af, at Helene flere måneder forinden anmodede kommunen om råd og vejledning i forbindelse med fødslen.


 Thor blev fjernet fra sine forældre umiddelbart efter, han kom til verden den 23. juni i år. Men egentligt burde hans forældre have haft en chance for at bevise, at de kunne tage sig af ham. Det mener eksperter, efter Information i går fortalte familiens historie på baggrund af sagens dokumenter og samtaler med de implicerede.
Ifølge Thors forældre, Helene og Bjarne, fik de først at vide, at Tønder Kommune ville tvangsfjerne deres søn en time efter fødslen. Det var resultatet af, at Helene flere måneder forinden anmodede kommunen om råd og vejledning i forbindelse med fødslen.
Kommunen begrundede beslutningen med, at Helene ifølge en fem år gammel speciallægeerklæring lider af en depression og er en del af et 'misbrugsmiljø'.
Dog er der hverken i Bjarne eller Helenes lovpligtige paragraf 50-vurderinger oplysninger af nogen slags om hård narkotika.
Ud fra Informations dokumentation, vurderer Simon Thorbek, lektor i socialret på Den Sociale Højskole i København, at Tønder Kommune fejlagtigt har tvangsfjernet Thor.
»Jo mere indgribende en foranstaltning er, jo klarere skal oplysningsgrundlaget være. En anbringelsessag skal bygge på aktuelle oplysning, og der må altså ikke være tvivl om så væsentlige ting som et stofmisbrug. Derfor er der ikke nok faglig klarhed om den endelig anbringelse her,« siger han.
Den vurdering er lektor i jura ved Socialrådgiveruddannelsen i Århus Bente Adolfsen enig i. Hun tilføjer, at flere andre forhold taler for, at kommunen burde vælge andre foranstaltninger end tvangsfjernelse.
»Begge forældre har haft samvær med deres børn fra tidligere forhold. Når man har vurderet, at de kan tage vare på et barn en hel weekend, så kan deres forældreevne ikke være så dårlig, at det nye barn helt skal fjernes. En tvangsanbringelse bør kun komme på tale, hvis det er indlysende, at forældreevnen mangler.«
Dårlige argumenter
Thors forældre har begge en belastet baggrund. På grund af sin depression indvilligede Helene frivilligt i at anbringe sit første barn uden for hjemmet.
Bjarne har været involveret i kriminalitet som småtyverier og spirituskørsel, og han står over for at skulle afsone en dom på 11 måneders fængsel.
Men de forhold udelukker ikke, at familien kan tage vare på et barn, understreger Bente Adolfsen.
»Ja, han har kørt spritkørsel og skal i fængsel. Men der står ikke i loven, at kriminelle ikke har ret til at have et barn. Der står heller ikke, at du ikke kan få lov til at beholde dit barn, hvis du tidligere har haft en depression.«
Hun henviser desuden til Den Europæiske Menneskerettighedskonvention, der fastslår, at man ikke må blande sig vilkårligt i folks privatliv, og kommunerne skal derfor have deres argumenter i orden, når de blander sig i familieforhold.
Det er jurist Nanna Gotfredsen fra Gadejuristen i København fuldstændig enig i. Derfor har hun på eget initiativ opsøgt familien og rådgivet dem om anbringelsen.
»Jeg kan ikke komme i tanke om noget, der er mere indgribende end at tage et barn fra forældrene. Derfor skal forældreevnen altid være belyst ordentligt. Her ser vi i stedet et særdeles indgribende tiltag på et meget spinkelt grundlag,« siger hun.
Efterlyser støtte
Både Bente Adolfsen og Simon Thorbek understreger, at de ud fra Informations oplysninger ikke kan afgøre, om Helene og Bjarne kan stå helt alene med et spædbarn.
Men de efterlyser bedre argumenter fra kommunens side for at vælge en tvangsanbringelse frem for andre former for foranstaltninger.
»Det er direkte nævnt i serviceloven, og det er desuden et forvaltningsretsligt princip, at man ikke skyder gråspurve med kanoner. Derfor skal man lede efter den mindst indgribende foranstaltning,« siger Simon Thorbek. Han mener, at Tønder Kommune overtræder socialloven, fordi den ikke har gjort sig de lovpligtige overvejelser om at anvende et mere lempeligt middel frem for tvangsfjernelse.
Nanna Gotfredsen har fulgt familien tæt gennem forløbet, og hun er ikke i tvivl om, at de vil få stort udbytte af andre forebyggende foranstaltninger.
»Jeg har 12 års erfaring i at læse denne slags sager, og her havde det været oplagt at etablere en parallelanbringelse af både mor og barn på en familieinstitution.«
Det bakker Bente Adolfsen op om. Hun hæfter sig i den forbindelse især ved, at Helene selv har søgt hjælp hos kommunen.
»Hele pointen er, at der er noget at bygge på, når hun selv spørger om hjælp, og der masser af muligheder for at hjælpe familien. Måske kan de til sidst selv tage vare på barnet. Måske kan de ikke. Men i hvert fald får man et bedre beslutningsgrundlag.«
Ankestyrelsen tager i næste uge stilling til Helene og Bjarnes klage over tvangsfjernelsen.

Læs historien om Bjarne og Helenes kamp for at beholde sønnen Thor på information.dk

