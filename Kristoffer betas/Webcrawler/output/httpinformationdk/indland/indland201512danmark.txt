’Danmark er for lille til at stemme nej’
Det er en illusion at tro, at vi selv kan løse grænseoverskridende problemer udelukkende med dansk lov. Det mener Martin Lidegaard (R), som både frygter for Danmarks og Europas fremtid, hvis danskerne stemmer nej i morgen
 Martin Lidegaard er ked af, at asyl- og udlændinge-området ikke er kommet med, men han mener også, at Radikale Venstre har valgt den rigtige strategi ved at gå med i aftalen og anbefale et ja i morgen


 Der er ingen tvivl i Martin Lidegaards (R) sind. Han laver ikke lister oppe i hovedet med argumenter for og imod, som mange danskere sikkert kommer til at gøre, lige indtil de står i stemmeboksen. Den tidligere udenrigsminister er sikker på, at et ’ja’ vil være det bedste for Danmark. Men som han også siger, så gider han ikke bilde folk ind, at Danmark ryger helt ud af Europol ved et ’nej’.
»Jeg kan ikke udelukke, at vi kan forhandle en parallelaftale bagefter, eller at vi på alle de 22 andre områder vil kunne forhandle andre aftaler, hvis vi vil. Men det kræver jo, at alle de 27 andre lande skal tage stilling til det, og der skal være et kvalificeret flertal. Og hver gang Europol skal udvikle sig, så skal vi spørge dem igen,« siger Martin Lidegaard, der i dag er Radikale Venstres udenrigsordfører.
Da Information møder ham, kommer han direkte fra en debat om retsforbeholdet på Nærum Gymnasium med Marie Krarup (DF).
Aftenen forinden har han deltaget i Debatten på DR2 over for Morten Messerschmidt (DF) om flygtningesituationen i EU. Så han har haft rig lejlighed til at pudse argumenterne af.
»Skræmmebilleder er jo blevet det helt store buzzword i den her kampagne, så jeg vil ikke lave et skræmmebillede, men jeg er meget usikker på, hvilken situation vi kommer i, hvis vi stemmer nej,« forklarer han.
Sammen i verden
Danmark er et lille land i den vestlige verden, men i forhold til resten af kloden er Danmark et minimalt land. Den erkendelse styrer en stor del af Martin Lidegaards argumentation. Han tror ikke på, at det i fremtiden giver mening for Danmark selv at forsøge at kontrollere den lovgivning, som berører grænseoverskridende problemer. Derfor mener han også, at danskerne vil få mest demokratisk indflydelse, hvis Danmark deltager i et samarbejde med de andre lande i EU på retsområdet. »Stemmer vi nej, har vi ikke indflydelse på de områder, vi står uden for, men vi bliver alligevel nødt til at indordne os under den fælles lovgivning, for vi kan ikke holde til at have en meget anderledes strafferamme end de andre lande, ligesom vi heller ikke kan have et meget anderledes beskatningsniveau eller klimamål. Alternativet er ikke, at vi tager hjem og tror, at vi selv kan bestemme, hvordan vi håndterer terror og grænseoverskridende kriminalitet. Det kan vi jo ikke, for det er grænseoverskridende. Det er en illusion,« siger han og fortsætter:
»Verdensøkonomien uden for EU bliver fordoblet de næste 15 år. Relativt set bliver også Storbritannien og Tyskland til småstater i den nye verdensorden, der banker på. Der vil komme en masse nye udfordringer til os, og vi har kun en chance for at gøre noget, hvis vi arbejder sammen.«
For Martin Lidegaard giver det derfor god mening, at Danmark har de samme strafferammer som de andre EU-lande, når det kommer til grænseoverskridende kriminalitet. Det er problemerne med cyber-kriminalitet et godt eksempel på.
»Hvis ikke vi lægger straffen inden for de samme rammer som de andre lande, eller hvis et andet EU-land pludselig stikker helt af, så vil de cyberkriminelle jo udøve deres gerninger dér, hvor der er den laveste straf. Så det er et godt eksempel på, at vi kan komme ind i et ræs mod bunden eller toppen, hvis vi ikke er enige om at have et fælles niveau.«
Stor splid om strafferetten
For at komme foran i kampen mod den grænseoverskridende kriminalitet valgte de andre EU-lande sidste år at vedtage den europæiske efterforskningskendelse, som danskerne også skal tage stilling til den 3. december.
Retsakten giver dommere i andre EU-lande beslutningskompetence til at sætte en efterforskning af danske statsborgere i Danmark i gang, hvorefter den danske dommers opgave kun bliver at tjekke, om den særlige blanket er rigtigt udfyldt, og om der er grund til at give afslag. Danske dommere vil så kunne gøre det samme i andre EU-lande.
Retsakten har været kritiseret voldsomt af nej-partierne, der frygter for danskernes retssikkerhed. Men det mener Martin Lidegaard ikke, at der er grund til.
»Efter min bedste overbevisning vil en dansk tilslutning på de retsakter, vi har anbefalet, ikke betyde en lavere retssikkerhed for nogen – nærmest tværtimod,« siger han.
Men det er ikke kun de retsakter, som er blevet tilvalgt, der får kritik. Advokatrådet har i sit høringssvar undret sig over, at ja-partierne har fravalgt de retsakter, som styrker tolkningen i retssager i Danmark. Advokaterne forstår heller ikke, hvorfor man har fravalgt en bestemt retsakt, der styrker danskernes retssikkerhed, hvis de skal udleveres til retsforfølgelse i et andet EU-land. Var den retsakt blevet tilvalgt, kunne danskere nemlig få en advokat i det land, de skal udleveres til, før de tager afsted. På den måde ville man på forhånd vide med sikkerhed, hvor alvorlig anklagen er.
»Jeg kan jo ikke udelukke, at der vil være ting, man kan komme i klemme med i det store regelsæt i Europa, ligesom at man også kan komme i klemme i det danske lovkompleks. Juraen bliver aldrig perfekt, hverken nationalt eller europæisk,« forklarer Martin Lidegaard og understreger, at Radikale Venstre gerne så, at hele retsforbeholdet kom til afstemning.
Han skynder sig også at tilføje, at netop Advokatrådet faktisk har anbefalet et ja. Det har stort set alle de store civile organisationer, siger han, herunder Red Barnet og Politiforbundet.
Mod mere asylsamarbejde
På mange måder har Radikale Venstre placeret sig, hvor de plejer – lige på midten. Partiet er kendt som Borgens ubestridt største EU-tilhænger, men har alligevel valgt at stå bag en amputeret tilvalgsordning, hvor mærkesagerne på asyl- og udlændingeområdet foreløbigt er sorteret fra. Den beslutning efterlader vælgere, der ønsker et forstærket europæisk asylsamarbejde med spørgsmålet: Er det bedst at stemme ja eller nej?
»Enhedslisten har foreslået, at man først siger nej til det retslige samarbejde i EU og bagefter laver en folkeafsteming om udlændinge. Men det bliver jeg nødt til at sige, at det er der ikke særlig mange i Folketinget, der synes. Det får Enhedslisten aldrig flertal for,« vurderer Martin Lidegaard.
Han er ked af, at udlændingeområdet ikke er kommet med, men han mener også, at Radikale Venstre har valgt den rigtige strategi ved at gå med i aftalen.
»Nu tager vi den første debat, og så må vi se, hvordan tingene udvikler sig i Europa. Hvis der pludselig tegner sig et flertal i Folketinget for, at vi gerne vil med på udlændingeområdet, så har vi mulighed for at tage en folkeafstemning om det. Men hvis vi ikke har en tilvalgsordning, så kan vi jo ikke gøre det. Det siger sig selv, at hvis det første niveau bliver et nej, så kommer vi aldrig hen til det næste niveau.«
Spørgsmålet om, hvordan EU skal håndtere de mange asylansøgere, er også en af grundene til, at Martin Lidegaard håber, at danskerne stemmer ja. For vores stemme vil blive hørt og noteret i et EU, der desperat mangler opbakning til det politiske projekt fra sine medlemsstater.
Læs også: ’De lover guld og grønne skove, men de svigter alle sammen’
»Jeg vil være uendelig trist, hvis Danmark sender et negativt signal, for jeg er bange for, at det ville blive opfattet som Pia Kjærsgaards nej, også selv om der vil være mange forskellige nej’er bag. Det pres, der er på Europa netop nu, kan både få det værste og det bedste frem i Europa, men jeg er bange for, at vi er på vej mod mere nationalkonservatisme og nationalsocialisme,« siger han.
Hverdagens globalisering
Martin Lidegaard er en mand, der er vant til at tegne de store linjer op. Han har som tidligere udenrigsminister siddet til lange møder om konflikten i Ukraine med de andre udenrigsministre i EU. Efter interviewet med Information skal han mødes med Ruslands førende oppositionspolitiker, forklarer han, mens vi forsyner os med kaffe og vand i Radikale Venstres lille tekøkken.
Man kan nemt få det indtryk, at globaliseringens konsekvenser er en helt naturlig del af Martin Lidegaards hverdag. Han slår ikke armene ud og erklærer, at et nej giver de pædofile frit spil. I stedet forsøger han at fortælle danskerne om de helt store sammenhænge. Han har dog det problem, at mange vælgere ikke længere tror på elitens formaninger, fordi nej’et til euroen i år 2000 slet ikke fik de fatale konsekvenser, som både toppolitikere og økonomer have forudsagt.
Læs også: Nej-sigere har mindre tillid til politikerne
»Jeg kan ikke sige andet, end at jeg prøver at beskrive situationen, som jeg tror, den virkelig er. Men jeg er selvfølgelig også kun et menneske, som alle andre. Jeg prøver virkelig at gøre mig umage, og jeg hører ikke til dem, der siger, at vi aldrig vil kunne få en parallelaftale om Europol. Men man kan sige med 100 procents sikkerhed, at det bliver ikke et lige så godt medlemskab for Danmark, for så har vi ikke indflydelse på, hvilken vej Europol skal gå. For eksempel vil vi ikke kunne få indflydelse på, hvilken parlamentarisk kontrol, der skal udøves omkring overvågning.«
Undervejs i interviewet nævner Martin Lidegaard flere gange, at Danmark rigtig nok afgiver suverænitet til EU, men at vi til gengæld får mere indflydelse på den lovgivning, vi alligevel ville blive tvunget ind i. Men hvilken indflydelse kan Danmark reelt få i EU?
Læs også: Et ja den 3. december vil udløse ny grundlovssag
»Det er meget forskelligt, hvor stor indflydelse Danmark har. Vi er jo et lille land, og uanset hvad, vi gør, er det en lille indflydelse, vi har. Men på nogle områder bliver der lyttet. På klima- og energiområdet har vi uforholdsmæssig stor indflydelse. Men også når det gælder terrorbekæmpelse. Vi er et af de lande, som har haft størst succes med at forebygge terror, selvom vi også har oplevet terror. Her lytter de andre til, hvad vi siger, bortset fra at vi så ikke er med i de fora, hvor tingene bliver endeligt besluttet.«

