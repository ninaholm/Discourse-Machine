Eksperter: Fagene skal styrkes i gymnasiet
Mindre vægt på studieforberedelse, færre eksamener og mere vægt på det faglige niveau i gymnasiet. Sådan lyder følgegruppens anbefalinger til justeringer af gymnasiereformen
Gymnasielærere og rektorer har foreslået at reducere antallet af eksamener fra 11 til 9. Følgegruppen bakker op om det forslag, og det samme gør gymnasieeleverne.


 Følgegruppen til gymnasiereformen foreslår færre eksamener og mindre fokus på studieforberedelse på baggrund af gårsdagens evaluering af reformens effekt på ungdomsuddannelserne.
Heri giver et flertal af lærerne udtryk for, at elevernes faglige færdigheder er blevet ringere, efter reformen blev indført i 2005. 
Gorm Leschly, der er formand for Gymnasieskolernes Lærerforening, er positiv over for følgegruppens forslag om blandt andet at skære ned på omfanget af undervisning og eksamen i almen studieforberedelse. 
"Det vil give plads til bedre samarbejde mellem lærerne og større fokus på faglighed," siger Gorm Leschly med henvisning til, at evalueringen også påpeger, at der er problemer med det tværfaglige samarbejde, som ellers var hele ideen med reformen.
Undervisningsminister Bertel Haarder er også glad for forslaget om at skære ned på almen studieforberedelse fra 240 til 200 timers undervisning over tre år.
"Samlet set mener jeg, at alle følgegruppens forslag kan være med til at højne elevernes faglige niveau. Det er noget i retning af et columbusæg, vi har fået her," siger Bertel Haarder, der håber på, at forligspartierne vil være med til at justere gymnasiereformen.
Færre eksamener 
Gymnasierne har været voldsomt belastet af antallet af eksamener under reformen, fordi eksamensperioden er blevet udvidet med en vintereksamen. Derfor har gymnasielærere og rektorer også foreslået at reducere antallet af eksamener fra 11 til 9. Følgegruppen bakker op om det forslag. Det samme gør gymnasieeleverne: 
"Eksamener fylder alt for meget i gymnasiet lige nu. Vi vil hellere have mere fokus på, hvad du præsterer igennem hele året, frem for hvad du kan præstere på 20 minutter," siger Minna Bernardini, der er formand for Gymnasieelevernes Sammenslutning.
Bertel Haarder vil ikke udtale sig om forslaget, før han har drøftet det med forligspartierne: 
"Men vi bruger uforholdsmæssigt mange ressourcer på eksamener," siger han.
Både evaluerings- og følgegruppen anbefaler, at valget af studieretning i gymnasiet forenkles. Som det er i dag, skal eleverne allerede i 9. klasse komme med en forhåndstilkendegivelse af, hvilke fag de vil koncentrere sig om i gymnasiet. Og det er alt for svært at vide noget om i folkeskolen, mener gymnasieeleverne. Følgegruppen foreslår derfor, at eleverne kun skal give besked, om de ønsker en naturvidenskabelig eller sproglig indgang til gymnasiet. 
Det forslag kalder Gorm Leschly helt uacceptabelt: "Det bryder med hele tanken bag reformen, så jeg synes, det er langt ude at gå tilbage til et valg mellem to spor. Sådan en strukturændring har vi ikke brug for lige nu."
Minna Bernardini mener ikke, at valget af indgang afskaffer hele ideen med studieretninger i gymnasiet: 
"Vi synes, det er en fin løsning, men det er klart, at det vil betyde en større administrativ byrde for gymnasierne, når de ikke ved, hvilken studieretning eleverne ender med at vælge." 


