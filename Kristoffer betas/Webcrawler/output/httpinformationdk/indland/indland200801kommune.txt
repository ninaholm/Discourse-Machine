Kommuner skal ikke have pant i friværdi



 Det er blevet langt lettere for forældre i selvejende institutioner at få økonomien til at hænge sammen, hvis de vil danne en privat børnehave. Det vurderer organisationen Frie Børnehaver på baggrund af en principiel afgørelse fra Civilstyrelsen i en sag fra Midtfyn. Den giver forældrene ret i, at kommunen ikke skal have pant i friværdien i børnehavens bygninger. Samtidig varsler Frie Børnehaver, at lignende sager i flere andre kommuner nu bør undersøges nærmere og muligvis ændres. "Afgørelsen giver klokkeklart forældrene ret i, at når en selvejende institution skal omdannes til en privat, så følger bygningerne inklusive friværdi med. Kommunen skal holde fingrene fra de penge," siger Svend Erik Christiansen, direktør i Frie Børnehaver. 
ritzau

