Adgang forbudt til PET-mapper fra Den Kolde Krig
Forhenværende folketingsmedlem for Enhedslisten Søren Søndergaard og andre, som PET registrerede under Den Kolde Krig, kan ikke få lov at se deres sager hos Efterretningstjenesten. Det har regeringspartierne besluttet, selv om de tidligere mente noget andet
Søren Søndergaard, der i dag er medlem af Europa-Parlamentet, ærgrer sig over, at de politiske partier bag PET-aftalen fortsat vil hemmeligholde sagerne fra Den Kolde Krig: ’Det er klart, at hvis jeg havde adgang til at få at se, hvad der lå om mig, så ville jeg da bede om det,’ siger han.


 
	I et aflåst stålskab har PET i årevis opbevaret et dokument, hvori det tidligere folketingsmedlem for Enhedslisten Søren Søndergaard er citeret for følgende dramatiske opfordring:

	»Man burde kaste molotovcocktails mod den amerikanske ambassade i anledning af USA’s mellemamerikapolitik.«

	Citatet med opfordringen, som Søren Søndergaard angiveligt skulle have fremsat engang i begyndelsen af 1980’erne, da han var en ledende figur i den trotskistiske smågruppe SAP, har PET vurderet som tilstrækkelig ’historisk interessant’ til at bevare, oplyste daværende justitsminister Lene Espersen (K) i 2007.

	Havde Folketinget med en kommende lov om PET åbnet for historisk indsigt, ville Søren Søndergaard ved selvsyn kunne have gjort sig bekendt med, hvad PET ellers måtte have registreret om ham frem til Den Kolde Krigs afslutning i 1989. Men i den aftale, som seks partier i Folketinget – regeringen samt V, K og DF – for nylig har indgået om den kommende PET-lov, indgår den historiske indsigt ikke. Og på en måde kommer det ikke helt bag på Søren Søndergaard.

	»Staten dækker over sig selv. Den ønsker ikke, at det kommer frem, hvad den har lavet. Til gengæld kan jeg godt være overrasket over, at SF og Socialdemokraterne har ændret holdning,« siger Søren Søndergaard med henvisning til, at de to partier – ligesom det sidste regeringsparti, Radikale Venstre – tidligere var fortalere for en historisk indsigtsordning.

	Mapper blev makuleret

	Da det såkaldte Wendler Pedersen-udvalg blev nedsat tilbage i 1998 for at udarbejde et forslag til den PET-lov, der nu er på vej, var spørgsmålet om en mulighed for borgerne til at få indsigt i egen sag en vigtig del af udvalgets opgaver.

	Ifølge kommissoriet blev udvalget »særligt« anmodet om at overveje, hvorvidt der kan etableres en »oplysningsordning, der giver adgang til (historiske) oplysninger om efterretningstjenesternes registreringer af i Danmark hjemmehørende personer og organisationer i en tidligere, afsluttet periode, f.eks. i en årrække frem til Murens fald i 1989.«

	Derfor besluttede PET i april 1998 at indstille den løbende makulering af personregistreringerne fra Den Kolde Krig. Forinden havde tjenesten makuleret »den helt overvejende del« af personregistreringerne, som Wendler Pedersen-udvalget skriver i deres betænkning fra 2012. Fra årene 1945 til 1989 er der kun bevaret 1.200-1.500 mapper med personsager.

	At tjenestens makulering også har omfattet mapperne om tre tidligere statsministre samt venstrefløjspersoner som f.eks. den tidligere DKP-formand Ole Sohn vakte betydelig opsigt, da det kom frem i PET-Kommissionens beretning i 2009.

	Wendler Pedersen-udvalget, der sidste år kom med den betænkning, som ligger til grund for den nye politiske aftale om en PET-lov, skitserede, hvordan en mulig indsigtsordning kunne se ud. Blandt andet mente udvalget, at det kommende PET-tilsyn skulle være klageinstans for borgere, det måtte få afslag fra PET på at se deres sag.

	Udvalgsmedlemmerne kunne dog ikke nå til enighed om, hvorvidt udvalget selv skulle anbefale at indføre ordningen. Ifølge Informations oplysninger kom det aldrig til en egentlig afstemning i udvalget, men udvalgsmedlemmerne syntes at have været delt på nogenlunde samme måde som i spørgsmålet om, hvorvidt PET-tilsynet skal have kompetence til at afgive forbud og påbud over for PET: Ligesom dommerne, universitetsjuristerne og de øvrige uafhængige jurister i udvalget ville give tilsynet afgørelseskompetence, ville de også åbne for indsigt i sager fra Den Kolde Krig. Og ligesom myndighedsrepræsentanterne i udvalget fra blandt andet Justitsministeriet og Rigspolitiet afviste at give tilsynet afgørelseskompetence, ville de heller ikke åbne for indsigt i de historiske sager.

	For få sager til indsigt

	Ifølge den radikale retsordfører Jeppe Mikkelsen er det begrænsede antal bevarede personregistreringer en væsentlig del af forklaringen på, at regeringen, V, K og DF har opgivet den historiske indsigt.

	»Det giver et misvisende billede af perioden. Man ville ikke få det fulde overblik, hvis man åbnede op. Og så er det et spørgsmål om at prioritere, og der har vi valgt at prioritere fremadrettet med mere åbenhed og kontrol. Det ville være dyrt at administrere, og jeg vil nok sige, at så prioriterer jeg fremadrettet – frem for historien fra 1945-89,« siger Jeppe Mikkelsen.

	Han har dog ikke under forhandlingerne været præsenteret for udregninger af, hvad en indsigtsordning ville koste.

	Også retsordfører i SF, Karina Lorentzen, peger på de få bevarede personsager.

	»Det ville være et ret fragmenteret billede, som ville rejse flere spørgsmål, end det ville besvare,« siger hun.

	»Vi har lyttet til argumenterne. Dels at der er mange ting, der er blevet slettet, så det ville være ret fragmenteret og rejse flere spørgsmål, end det besvarer. Dels at der er et behov for at beskytte enkeltpersoner. Jeg tænker f.eks. på Jørgen Dragsdahl-sagen.«

	–Men det var historikeren Bent Jensen, der havde fået aktindsigt i Dragsdals sag. Det her drejer sig om folks egen adgang?

	»Det er rigtigt, men vi har valgt at fokusere på indsigten og kontrollen med PET fremadrettet.«

	Også i Wendler Pedersen-udvalgets betænkning var det synspunkt fremme, at indsigt i et begrænset antal historiske sager ville kunne give et fragmenteret billede.

	Men modsat fremhævede udvalget også, at en indsigt i de bevarede sager kunne »opfylde et ønske hos den enkelte borger om at få klarhed« og give registrerede personer »mulighed for at deltage i den almindelige debat om et demokratisk samfunds brug af hemmelige personregistreringer.«

	Desuden ville ordningen kunne »medvirke til at ’rense luften’« efter Den Kolde Krigs anspændte modsætningsforhold mellem øst og vest og »give mulighed for en vis generel historisk kontrol med PET’s behandlinger af personoplysninger,« mente Wendler Pedersen-udvalget.

	Beskytter man systemet?

	Venstres Jan E. Jørgensen oplyser til Information, at hans parti under forhandlingerne om den politiske aftale om en lov for PET var fortalere for at indføre en historisk indsigtsordning.

	»Men det ville regeringen ikke være med til, og det er ærgerligt, fordi det forhindrer, at vi kan få hele fortællingen om Den Kolde Krig,« siger Jan E. Jørgensen. Han tilføjer, at Venstre alligevel valgte at indgå aftalen, fordi »der samlet set er nogle forbedringer.«

	At partierne bag aftalen har valgt at droppe den historiske indsigtsordning undrer chefjurist i Cepos Jacob Mchangama.

	»Det ligger så lang tid tilbage, at jeg har svært ved at forestille mig, at det skulle være så vigtigt at undgå indsigt. Er det i virkeligheden systemet, man beskytter? Eller er det folk med tidligere kontakter til Østblokken, man beskytter? Eller kan det være, at den politiske registrering har været mere omfattende, end det hidtil er kommet frem? Før 1989 var der et helt andet trusselsbillede, og da vores fjender fra dengang ikke eksisterer mere, er det mærkeligt, at man ikke vil give den historiske indsigt,« siger Jacob Mchangama.

	Søren Søndergaard, der i dag er medlem af Europa-Parlamentet, ærgrer sig over, at de politiske partier bag aftalen fortsat vil hemmeligholde sagerne fra Den Kolde Krig.

	»Det er klart, at hvis jeg havde adgang til at få at se, hvad der lå om mig, så ville jeg da bede om det. Om ikke andet for at kunne vise, hvor fuldstændig partisk efterretningstjenesten var i sine undersøgelser,« siger Søren Søndergaard.

	/

