De er mænd - og det kan ses
Kun én kvinde er gennem et halvt århundrede blevet udnævnt til vismand. Og det kan ses i rapporterne, der bliver ringere og overser åbenlyse kvindeproblemer, lyder det fra forskere, der peger på, at problemet afspejler et forskningsmiljø, hvor kvindelige økonomer diskrimineres


 Når de fire vismænd i dag præsenterer deres vismandsrapport, skal det nok blive diskuteret heftigt, hvor vise deres råd egentlig er. Til gengæld bliver der ikke stillet spørgsmål ved den anden del af ordet vismand. For siden de første blev udpeget i 1962, har de økonomiske vismænd altid været mænd. I perioden har der været 26 vismænd og 11 overvismænd. Kun én vismand har været kvinde, nemlig Nina Smith, der sad på posten fra 1995 og tre år frem. Ingen kvinde har nogensinde været overvismand.
Rapport får maskulin slagside
Mette Verner, der er lektor og forsker i køn og økonomi på Aarhus Handelshøjskole, mener, at de kvindelige økonomers manglende deltagelse kommer tydeligt til udtryk i vismandsrapporterne.
"I Danmark har vi et af de mest kønsopdelte arbejdsmarkeder i verden, men jeg kan ikke huske, at der gennem tiderne har været en vismandsrapport med nogen særlig fokus på den økonomiske betydning af køn," siger Mette Verner. 
Hun peger derimod på, at vismandsrapporterne ofte helt undlader betydningen af kvinders forhold på arbejdsmarkedet.
Da vismændene i foråret udsendte årets første rapport, var tema'et i rapportens særkapitel 'Pensionsopsparinger', og vismændene argumenterede heri blandt andet for gevinsterne ved udvidet brug af opsparingsbaserede pensioner. 
Altså et tema, hvor det i den grad har betydning, om det er mænd eller kvinder, man ser på, fordi kvinder over et helt arbejdsliv sparer mindre op på grund af længere perioder med barsel og oftere er på deltid. Derfor var det også - ifølge professor i økonomi på Syddansk Universitet Birgitte Sloth - påfaldende, at de fire mandlige vismænd så på betydningen af uddannelse, indkomst og alder og ikke på konsekvenserne af, at kvinder er længere tid uden for arbejdsmarkedet.
"Her så man tydeligt, at interesser og sammensætningen af rådet spillede ind," siger hun.
Den vurdering er Nina Smith, professor i økonomi fra Aarhus Handelshøjskolen, enig i.
"Der er ingen tvivl om, at det gør en forskel om man i kommissioner og råd har en ligelig fordeling af kønnene. Det var det her et godt eksempel på. Her kunne rådet godt have tænkt sig mere om, for de overså kvinders særlige vilkår på arbejdsmarkedet," fortæller Nina Smith, der efterfølgende i kraft af sin rolle som særlig sagkyndig (se faktaboks, red.) i en kommentar skrev, at der stadigvæk 'i særdeleshed er behov for en opdeling af analyserne på køn'. 
Den øverste ansvarlige for Det Økonomiske Råds Sekretariat, Lars Haagen Pedersen, som leder gruppen af medarbejdere der i det daglige betjener vismændene, mener at forklaringen på, at kvinder aldrig bliver vismænd er ganske enkel.
"I forbindelse med udnævnelserne bliver der set på kvalifikationerne, og i Danmark er der ikke mange kvinder med de rette kvalifikationer. Der er simpelthen for få kvinder, der i første omgang starter med at studere økonomi, og derfor også i sidste ende for få professorer i nationaløkonomi, der ikke er mænd," lyder hans vurdering.
Ingen steder står der dog direkte, at det kræver en professortitel at blive udpeget til vismandshvervet, og ser man tilbage på rækken af udnævnelser, er mænd også i flere tilfældet blevet udnævnt på trods af, at de ikke havde en professortitel. Senest lektor i økonomi på Københavns Universitet, Jørgen Birk Mortensen, der var vismand fra 1998 til 2006. 
Mette Verner køber da heller ikke forklaringen om, at der ikke er tilstrækkelig kvindelig talentmasse, og derfor for få kvinder i toppen af den økonomiske del af den akademiske verden. 
"Det her problem kan ikke alene forklares med, at færre kvinder læser økonomi, og at der derfor er så få kvindelige professorer. Slet ikke. Ser man på den historiske udvikling, så læser mange flere kvinder jo i dag økonomi end for 40 år siden. I forhold til den udvikling er der faktisk i dag relativt færre kvindelige professorer i økonomi end der var tidligere," siger hun. 
Ifølge Mette Verner hænger udnævnelserne til topposter som professorater og posten som vismand tæt sammen med, hvem der kender hvem, fordi det - som det er tilfældet med vismændene - er de nuværende, der selv indstiller deres efterfølgere. I den proces vælger personen, der skal udvælge - ofte ubevidst - en efterfølger, der ligner personen selv.
" Det er et meget rigidt system og jo højere op, jo færre kvinder er der. Derfor er det også som kvindelig økonom sværere at komme i position til topposter, for det kræver ofte hjælp fra niveauet over, og her sidder der mænd, der vælger andre mænd," lyder det fra Mette Verner. 
Bliver aldrig spurgt
Blandt de kvindelige økonomiprofessorer i Danmark, der beskæftiger sig med nationaløkonomi, og derfor også- i hvert fald på papiret -har både titel og den nødvendige faglige kompetence til at påtage vismandshvervet, er kun Nina Smith blevet spurgt. To af dem der aldrig er blevet spurgt er Birgitte Sloth og hendes kollega, professor i økonomi Katarina Juselius. Begge er de enige i, at der ikke er så mange kvinder, som der er mænd at tage af til posterne som vismænd. Katarina Juselius understreger dog samtidig, at det - set fra hendes kontor på Københavns Universitet - bare langtfra er forklaring nok i sig selv.
"Kvindelige økonomer er ofte optaget af andre teorier og metoder og mere nære områder end deres mandlige kolleger. Derfor passer de dårligt ind i meget traditionelle systemer som Det Økonomiske Råd, hvor man skal være på en bestemt måde og gøre tingene som de altid er blevet gjort," siger Katarina Juselius, og peger samtidig på, at forskellen i interesse også betyder, at kvindelige økonomer har problemer med overhovedet at komme i position til en post som vismand.
"I forbindelse med bevillinger til forskning i økonomi får kvinder mange flere afslag. Relevansen af deres projekter bliver altid af forskningsrådet vurderet til at være i top, men deres teori og metoder bliver til gengæld vurderet til at være utilstrækkelig. Så får kvinderne afslag, og uden støtte til forskning er det næsten umuligt at komme til tops i den akademiske verden."
Ikke plads til flere fejl
Når vismændene i dag præsenterer deres nye vismandsrapport handler rapportens særkapitel om skat. Indholdet i rapporten er klausuleret indtil kl. 12:00 i dag, og på nuværende tidspunkt må der derfor ikke skrives om kapitlet.
Generelt er skatteeksperter dog enige om, at køn spiller en central rolle i hele skattespørgsmål. Interesseorganisationen DI har i flere omgange argumenteret for, at topskatten skal sættes ned, fordi det nuværende niveau afholder mange kvinder fra at arbejde mere. Andre peger på, at skattespørgsmålet har afgørende betydning for kvinder, fordi skat i sidste ende handler om finansiering af den offentlige sektor, der beskæftiger langt flere kvinder end mænd.
Formanden for Akademikernes Centralorganisation, Sine Sunesen, der også er medlem af Det Økonomiske Råd (der har 22 medlemmer hvoraf fire er kvinder, red.), mener ikke, at der er plads til, at vismændene mange flere gange i fremtiden overser kvinders særlige økonomiske forhold i deres rapporter.
" Det har ikke noget at gøre med, at det skal være en kvindepolitisk kampplads, men i studier af økonomi har det betydning hvordan man vinkler og der er mange temaer, der kunne have godt af en kvindevinkel," siger hun, og tilføjer: 
"Som det er nu, skal der ikke ret meget mere til før problemet er så stort, at man må ændre i den måde man udpeger vismændene. Det kan man gøre på flere måder. Enten med lovgivning der direkte diktere, at mindst en kvinde skal have en plads eller på blødere måder, hvor man mindre direkte presser det igennem." 
Økonomi- og Erhvervsminister Lene Espersen (K), der skal godkende alle vismandsudnævnelser, afviser dog blankt, at der er brug for lovgivning til at rette op på ubalancen.
"Formandskabet er efter min mening bedst egnet til at vurdere, hvem der er bedst kvalificeret, og jeg er sikker på, at de i den forbindelse også er opmærksomme på egnede kvindelige forskere. Det er vigtigt at fastholde denne procedure af hensyn til formandskabets uafhængighed," pointerer Lene Espersen.


