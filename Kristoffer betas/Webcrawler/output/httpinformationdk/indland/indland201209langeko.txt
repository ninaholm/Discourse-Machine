’Det lange og det korte sigt er ikke hinandens fjender’
Trods anklager om, at hendes embedsmænd er for optimistiske, holder økonomi- og indenrigsminister Margrethe Vestager (R) fast i skønnet over aktiviteten i dansk økonomi i 2012 og 2013. Fagfolkene har kun interesse i at komme med et rigtigt skøn, siger hun
’Jeg ville godt nok nødig være et sted, hvor jeg hverken havde statistik eller modeller eller prognoser. Ikke fordi de giver sandheden, men fordi de dog giver mig mere at tro på, end hvad jeg kan se, når jeg cykler over Knippelsbro om morgenen,’ siger økonomi- og indenrigsminister Margrethe Vestager.


 Da embedsmændene i Økonomi- og Indenrigsministeriet i sidste uge kom med deres bud på aktiviteten i dansk økonomi i år og næste år, blev de straks modsagt af en lang række økonomer. Jes Asmussen fra Handelsbanken mente, at der skulle »et mirakel« til, hvis forudsigelserne skulle gå i opfyldelse. Og da Danmarks Statistiks nationalregnskabstal to dage senere viste minusvækst i andet kvartal af 2012, mente en anden bankøkonom, Steen Bocian fra Danske Bank, at det var »svært at tage seriøst«, at regeringen stod fast på sin prognose. Information har bedt om et interview med økonomi- og indenrigsministeren om kritikken. Og knap er vi kommet indenfor på kontoret i Slotsholmsgade over for den gamle Børsbygning, før hun siger: »Bare så det er sagt: Der er ingen politiske fingre nede i den dej, som man bager prognoser af.«
Om ophavsmændene til en udgivelse som Økonomisk Redegørelse overhovedet ikke skeler til, hvilken regering de arbejder for, er svært at vide. Men kigger man på tallene, er der ikke belæg for at hævde, at regnedrengene er forlængede arme for de til enhver tid siddende regeringer. Det konkluderer to økonomer på baggrund af en sammenstilling af embedsmændenes prognoser og virkeligheden, som Fonden Kraka har lavet. Og Margrethe Vestager afviser da også kategorisk tanken.
»De er fagfolk og sætter en ære i at skønne korrekt. Udover deres faglige stolthed ville jeg jo heller ikke kunne bruge det til noget.«
Embedsmændenes prognoser er ikke naturvidenskab, men et redskab, som hun meget nødigt ville undvære, påpeger hun.
»Jeg ville godt nok nødig være et sted, hvor jeg hverken havde statistik eller modeller eller prognoser. Ikke fordi de giver sandheden, men fordi de dog giver mig mere at tro på, end hvad jeg kan se, når jeg cykler over Knippelsbro om morgenen.«
– Hvis vi tager fat i den seneste prognose for væksten i år, mener du så stadig efter de tal, der kom i sidste uge, at det er realistisk med en BNP-vækst på 0,9 pct. i år?
»Ja. Vi har ikke planer om at udsende en ny prognose eller ændre prognosen som sådan. Men det er klart, at vi følger tæt med i det.«
Selvom prognoserne de seneste år har været for optimistiske,hvad angår danskernes privat-forbrug, mener Margrethe Vestager, at der er en lang række faktorer, der peger på, at netop privatforbruget kan være med til at trække Danmark frem: »Noget af det, der var tankevækkende, er, at eksporten går bedre en frygtet, og at privatforbruget går værre end håbet. Det vil sige, at det trækker hver sin vej. Det er lidt overraskende, fordi vores samhandelspartnere jo ikke er i en prangende situation. Modsat er der heldigvis mange danskere, der er i arbejde, som har fået efterlønspenge, og som vil få skattelettelser den 1.januar 2013. Til det kan man lægge, at der er mulighed for at konvertere lån til en meget, meget lav rente, og at boligskatten er lagt fast frem til 2020. Så der er sådan set en lang række elementer, som peger i retning af, at privatforbruget kan være med til at trække Danmark frem,« siger hun og tilføjer, at »det ikke behøver være den type privatforbrug, hvor man sender ungerne ned i Fætter BR og køber noget kinesisk legetøj.«
– Jes Asmussen fra Handelsbanken sagde, at der skulle et mirakel til, hvis Danmark skal nå en vækst på 0,9 pct. i år. Hvad siger du til det?
»Jeg bruger stort set ingen religiøse begreber i forbindelse med politik. Hverken mirakler eller tro. Vi fører en politik, som skal to ting på samme tid. Den skal både gøre sit yderste for at sætte aktivitet i gang herhjemme, og så skal den samtidig være inden for skiven, så man kan have tillid til det, vi gør. Fordi den tillid omsætter sig i lavere renter. Og det er ikke en fjern abstraktion. Lav rente lig med flere arbejdspladser. Høj rente lig med færre arbejdspladser.«
Ifølge Margrethe Vestager har den lave rente siden 2008 holdt 40.000 mennesker i beskæftigelse.
»Det illustrerer, at det lange og det korte sigt ikke er hinandens fjender – de er hinandens venner.«
– Noget af det, som kritikerne siger, er, at jeres embedsmænd ikke har set, at den europæiske gældskrise har bidt sig fast. Er I for optimistiske, i forhold til hvad der sker på den europæiske scene?
»Nej, for lige præcis det er der jo taget stilling til, fordi eksportvæksten er nedjusteret. Regeringen kan sammen med Folketingets flertal mange ting. Men vi kan ikke hekse den europæiske krise væk. Derfor har vi nedjusteret eksporten lidt.«
– Nu nævner du selv efterløns-pengene, som skal ud og arbejde, Men det er de jo ikke kommet det endnu. Virker jeres politik ikke?»Jeg tror, at mange borgere og virksomheder ser på, hvad det er for en politik, der bliver ført. Det er tillidsspørgsmålet. Kan vi have tillid til, at vi kan disponere? Vi kan se, at der er mange, der har sat efterlønspengene på bankbogen. De har hverken sat dem på pension eller brugt dem. De står i en venteposition, og derfor er det sandsynligt, at det kan komme til at virke. Men der gives jo ingen garanti for, at det sker.«– Er de forventninger, som du selv havde til kickstarten, blevet indfriet?
»Det synes jeg faktisk godt, man kan sige. Der er sådan en fortsat diskussion i dansklærerforeningen – havde jeg nær sagt – om den måtte have heddet ’kickstart’. Men det, der var tanken, var, at den skulle holde hånden under beskæftigelsen,« siger Margrethe Vestager og nævner eksempler som kommunale skoler, statslige veje, renovering af almene boliger, som ville være iværksat på et senere tidspunkt, men som takket være regeringens kickstart iværksættes nu. I regeringsgrundlaget fra oktober sidste år hedder det, at regeringen ’»il skabe arbejdspladser og vækst ved en effektiv kickstart af dansk økonomi.« Nu fremhæver de fleste af ministre ligesom Margrethe Vestager, at kickstarten »holder hånden under beskæftigelsen«.
– Har det været falsk varebetegnelse at kalde det en ’kickstart’?
»Jamen, det er dér, det bare bliver for abstrakt for mig. Det var det, alle kaldte det. Det kaldte V og K også deres vækstpakke, de talte også om kickstart, dengang at noget måtte gøres. Ideen var jo den samme.«
– Men når I nu siger, at kickstarten ’skal holde hånden under beskæftigelsen’, så tænker man jo: Er det så mere en ’statusquo-start’ end en ’kickstart’?
»Jamen, det er dér, jeg synes, det bliver lidt fortænkt. Skal den så have en dårlig anmeldelse, fordi den har et kedeligt navn, hvis den nu virker?«
– Men man kan jo ikke se de arbejdspladser, I siger, I skaber?
»Jeg tror, de, der sidder i kø ude i Roskilde, fordi der bliver bygget veje, har et helt konkret forhold til, at der bliver skabt arbejdspladser.«
– Din egen gruppeformand har jo sagt, at kickstarten ikke virkede – og så virkede den alligevel. Hvad er din kommentar til det?
»Som hun sagde en dag, hun kom for sent til et møde her hos mig: Når det tager 25 minutter fra Hovedbanen og herned, så må man nok sige, at kickstarten virker. Afspejlet i den konkrete erfaring af, at der faktisk er ting, der bliver sat i gang. Og du så jo formentlig også, at hun selv – om man så må sige – lagde den ned.«
– Hvad tror du, hun mente, da hun sagde det?
»Det ved jeg ikke. Det må du spørge hende om.«
– Men det, du siger, er, at hvis vi ikke havde haft en kickstart, havde det set endnu værre ud, end det ser ud nu?
»Der er ikke er ét greb, der ændrer dansk økonomi. Det gør kick-starten ikke alene. Det gør investerings-vinduet ikke alene. Det gør efter-lønsudbetalingen ikke alene. Der er en lang række ting, som tilsammen kan bringe os i en bedre situation.«

