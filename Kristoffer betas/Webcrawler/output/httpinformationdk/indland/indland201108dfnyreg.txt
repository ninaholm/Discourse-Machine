DF: Ny regering skal gå imod domstol
Som følge af en principiel dom fra Den Europæiske Menneskerettighedsdomstol skal Danmark som udgangspunkt give asyl til alle fra det sydlige Somalia. DF kræver forsikring for, at en kommende regering går imod dommen. Både V og S afviser
Somaliske kvinder i en lejr i Mogadishu. Ifølge den europæiske menneske-rettighedsdomstol er situationen i Mogadishu i Somalia nu så ustabil, at det er en krænkelse af menneskerettighederne at sende somaliere tilbage til Mogadishu


 Danmark skal som udgangspunkt give asyl til alle fra den sydlige del af Somalia. Det er konsekvensen af en principiel dom mod Storbritannien, som Den Europæiske Menneskerettighedsdomstol afsagde i sommer, og som inden for en måned bliver gjort endelig, hvis ikke Storbritannien indbringer den for domstolens såkaldte Storkammer.
Dansk Folkeparti er stærkt kritisk over for dommen.
»Vi vil gøre alt, hvad vi kan for at undgå en situation, hvor det er en international domstol, der bestemmer, hvem der får asyl i Danmark,« siger DF's Martin Henriksen.
Han frygter, at stadig flere somaliere vil komme til Europa, hvis landene begynder at give alle fra den sydlige del af landet asyl.
»Hvis ikke dommen kan fortolkes sådan, at man kan undgå at give asyl til en masse, som ikke skulle have haft asyl før, må Danmark lade være med at følge dommen, fordi den er for vidtgående. Det vil vi stille som et krav til en kommende regering, lige meget om den er blå eller rød,« siger Martin Henriksen.
Flest fra syd
I den konkrete sag vurderede domstolen i Strasbourg, at en hjemsendelse af to somaliske mænd fra Storbritannien til Mogadishu vil være en krænkelse af Menneskerettighedskonventionens forbud mod at sende mennesker tilbage til lande, hvor de risikerer tortur eller lignende overgreb.
Ifølge domstolen har den generelle vold i den somaliske hovedstad nemlig nået et så højt niveau, at enhver, der vender tilbage til området, som udgangspunkt er i fare.
»Det lægger op til en markant ændring af praksis i Danmark. Jeg vil mene, at langt størstedelen af alle asylansøgere fra Mogadishu og formodentlig også den sydlige del af Somalia er dækket af dommen, hvis den bliver endelig. Det betyder, at de som udgangspunkt har krav på beskyttelse,« siger asylchef i Dansk Flygtningehjælp Eva Singer, som vurderer, at størstedelen af de somaliske asylansøgere i Danmark stammer fra den sydlige del af landet.
'Voldsom indgriben'
Martin Henriksen fra DF mener, det er en »meget voldsom indgriben i Danmarks suverænitet i forhold til at føre en selvstændig udlændingepolitik, hvis man nu skal kunne få asyl, alene fordi man kommer fra et bestemt område, når det hidtil har været sådan, at man skal være individuelt forfulgt.«
Han anerkender, at asylmyndighedernes øverste instans, Flygtningenævnet, som et uafhængigt organ ikke kan pålægges at fortolke dommen på en bestemt måde eller ligefrem at gå imod den.
»Men vi må se på, om der er en måde at træffe nogle nationale forholdsregler, ligesom man gjorde efter Metock-dommen. Og ellers vil et flertal i Folketinget jo altid kunne vedtage ny lovgivning,« siger han.
Men dén kommer han ikke igennem med, hvis en S-ledet regering kommer til magten, lyder det fra Socialdemokraternes integrationsordfører Dam Kristensen.
»Nu må vi se, om dommen bliver anket, og hvordan den skal fortolkes, men vores udgangspunkt er, at vi selvfølgelig overholder internationale konventioner,« siger han.
Og heller ikke, hvis VK-regeringen bliver siddende, skal DF regne med at blive imødekommet i forhold til dommen fra Strasbourg. I en mail til Information skriver integrationsminister Søren Pind: »Dommen er ikke endelig og vil kunne søges indbragt for Storkammeret, men min grundholdning er, at Danmark naturligvis overholder sine internationale forpligtelser.«
Banebrydende dom
Sidste år kom 114 somaliske asylansøgere til Danmark, men kun for 34 af disses vedkommende påbegyndte myndighedernes en realitetsbehandling af deres sag. Det skyldes blandt andet, at mange af dem som følge af den såkaldte Dublin-forordning blev sendt tilbage til andre europæiske lande, hvor de tidligere havde søgt asyl. Samme år gav Udlændingeservice asyl til 32 procent af de somaliske ansøgere, mens ankeinstansen Flygtningenævnet gav asyl til 10 procent.
I forventning om muligvis at skulle ændre praksis har Flygtningenævnet taget sine forholdsregler. Nævnet har udsat hjemsendelsen af 59 somaliere, der har fået afslag på asyl, og sat behandlingen af 17 somalieres asylsager i bero.
»Det er, fordi nævnet har pligt til at følge praksis ved Den Europæiske Menneskerettighedsdomstol,« siger Flygtningenævnets sekretariatschef Stig Torp Henriksen. »Og det er klart, at hvis dommen går hen og bliver endelig, vil det få en betydning i forhold til nævnets praksis og i forhold til de sager, hvor der allerede er truffet afgørelse.«
Stig Torp Henriksen understreger, at Menneskerettighedsdomstolens afgørelse stadig kan ankes, men hvis den bliver endelig, vil den være nyskabende.
»Det er ikke sket før, at domstolen i forhold til et bestemt geografisk område har fundet, at den generaliserede vold har nået et niveau, hvor enhver, der vender tilbage, som udgangspunkt vil være i risiko for overgreb, som strider mod konventionen. Tidligere har udgangspunktet været, at en ansøger skulle være i en konkret, individuel risiko for at være omfattet af konventionen,« siger han og understreger, at domstolen i Strasbourg baserer dommen på den nuværende situation i Somalia, som meget vel kan ændre sig med tiden.
Status afklaret
Enhedslistens Johanne Schmidt-Nielsen har stillet integrationsminister Søren Pind en række spørgsmål om sagen.
»Jeg har talt med nogle af de somaliere, der sidder oppe i asylcentret Sandholm og har fået et brev om, at deres sag er sat i bero. De spurgte, hvad der nu skulle ske, og det er for mig at se det centrale spørgsmål,« siger Johanne Schmidt-Nielsen. »For selvfølgelig skal vi følge Menneskerettighedsdomstolen, og nu bliver opgaven så at sørge for, at somalierne ikke ender med at blive de nye irakere, i den forstand at de sidder i årevis i de danske asylcentre.«
Også asylchef i Dansk Flygtningehjælp Eva Singer hæfter sig ved dommens betydning for de somaliske asylansøgere, der opholder sig i danske asylcentre, og som for manges vedkommende har fået afslag på asyl. De har nægtet at rejse hjem, og eftersom der ikke er nogen hjemsendelsesaftale mellem Danmark og Somalia, har det ikke været muligt at tvangshjemsende dem.
»Vi er enige med domstolen i, at den vilkårlige vold i Mogadishu er så udbredt, at man ikke kan garantere nogens beskyttelse i området. Derfor er det meget positivt, hvis de somaliske asylansøgere i Danmark langt om længe nu kan få deres status afklaret og kan begynde et nyt liv,« siger Eva Singer.

