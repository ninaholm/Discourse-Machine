Eksperter: Brugerbetaling på universiteterne er nødvendig
Tiden er moden til at gøre op med princippet om gratis uddannelse. Ellers vil Danmark  sakke bagud i globaliseringen, advarer bl.a. professor Nina Smith. Politikerne afviser blankt


 Hvis Danmark skal være et videnssamfund og holde fast i målsætningen om uddannelser i verdensklasse, så er det nødvendigt, at vi indfører brugerbetaling på de danske universiteter. Det mener blandt andre Nina Smith, som er professor i økonomi på Aarhus Universitet og ekspert i uddannelsesøkonomi:
»Det bliver svært at bevare en 100 procent skattefinansieret model,« siger Nina Smith og tilføjer:
»Hvis ikke vi gør noget, kommer vi til at sakke bagefter. I dag har vi finansieringsproblemer - en lang række af vores uddannelser er underfinansierede, og der er mange andre lande, der investerer mere i uddannelse, end vi gør herhjemme.«
I foråret viste den såkaldte McKinsey-rapport, at de danske universiteter får færre penge i taxametertilskud pr. studerende, end uddannelserne reelt koster. Selv om taxametrene forventes at få et løft med de aktuelle forhandlinger om globaliseringspuljen, vil mange uddannelser også fremover være underfinansierede.
Og derfor vil brugerbetaling være en oplagt løsning på finansieringsproblemet, mener Nina Smith:
»Jeg mener, at det er rimeligt, at man laver en ordning, hvor de studerende tager et lån, som kan medfinansiere deres kandidatuddannelse. Det er jo dem, der investeres i, og dem, der efterfølgende kommer til at tjene flere penge som et resultat af investeringen,« siger hun.
Diskussion
Desuden er det vigtigt at komme i gang med en grundig diskussion af finansieringen, så man kan finde den bedste model, mener Nina Smith:
»Jeg siger ikke, at vi skal indføre brugerbetaling her og nu. Men det nytter ikke, at det er tabu at diskutere det. Vi skal kunne diskutere hvilke muligheder, der er for at finansiere uddannelserne på alternative måder - herunder brugerbetaling. For det bliver der behov for,« siger Nina Smith.
Samme holdning har man i Akademiet for de Tekniske Videnskaber, som sammen med Danmarks ErhvervsforskningsAkademi i dag udgiver rapporten Fælles visioner for fremtidens universiteter, hvori man også anbefaler at kigge på alternative finansieringsmetoder.
»Danmark skal være et videnssamfund, og det kræver universiteter i topklasse. I dag allokerer vi for få ressourcer til uddannelse i forhold til andre lande. Det kniber med at skaffe nok offentlige kroner, og målet er utroligt vigtigt. Derfor må vi også kigge på, om vi kan finde andre finansieringskilder, herunder en form for brugerbetaling,« siger direktør for Akademiet for de Tekniske Videnskaber, Lasse Skovby Rasmusson.
Både han og Nina Smith understreger, at man skal finde en løsning, som sikrer, at der ikke kommer en social slagside:
»Man skal finde en løsning, som er socialt bæredygtig. Det er ikke vores målsætning at tage fra nogle og give til andre,« siger Lasse Skovby Rasmusson.
Og derfor er det også nødvendigt at tage diskussionen nu, mener Nina Smith:
»Vi skal finder nogle modeller for, hvordan man kan betale noget af uddannelsen selv. Men det skal være gennemtænkt ordentligt og ikke vende den tunge ende nedad. Derfor skal vi i gang nu. Ellers står vi om 10-15 år og må indføre en uigennemtænkt model i al hast.«
Udenlandske universiteter
Hos Dansk Erhverv er forskningspolitisk chef Jannik Schack Linnemann enig i, at brugerbetaling bliver en nødvendighed:
»Udviklingen taler for, at vi bliver nødt til at graduere på vores gratisprincip. Jeg tror, vi vil ende på en model, hvor uddannelse overordnet er gratis, men hvor der er et element af brugerbetaling,« siger Jannik Schack Linnemann, som mener, at udenlandske universiteter i Danmark kan blive en afgørende faktor:
»Der må før eller siden komme udenlandske universiteter i Danmark, som opkræver brugerbetaling af de studerende. Og når det sker, bliver vi nødt til at stille de danske universiteter lige - altså give dem de samme muligheder,« siger Jannik Schack Linnemann.
Upopulært
Brugerbetaling på universiteterne er imidlertid ikke populært blandt politikerne:
»Alle partier er sådan set enige i, at det ikke er interessant at indføre brugerbetaling,« siger Venstres forskningspolitiske ordfører, Malou Aamund.
Det bekræfter Socialdemokraternes Kirsten Brosbøll:
»Det er en stor sejr, at vi har formået at fastholde et gratisprincip i Danmark. Og jeg synes ikke, at udviklingen i lande omkring os skal gøre, at vi skal gå på kompromis med det.«
Hun medgiver, at der er et finansieringsproblem, men brugerbetaling er ikke løsningen:
»Jeg er enig i, at der er en udfordring, når det kommer til finansiering af uddannelser, Men jeg mener, at vi skal løse den inden for gratisprincippet.«
Det samme mener Malou Aamund:
»Der er andre måder at skaffe pengene til uddannelse, som jeg er mere tilhænger af,« siger hun.
Politikernes klare afvisning overrasker ikke Jannik Schack Linnemann fra Dansk Erhverv:
»Der er ikke nogen stemmer i det. Det er et upopulært synspunkt,« lyder hans kommentar.
Samme udlægning har Nina Smith fra Aarhus Universitet:
»Det er ikke nogen vindersag at tale for brugerbetaling. Det er det samme som at tale om stramninger for adgangen til efterlønnen. Men det her handler om at sikre et fremtidigt velstandsniveau, og det kræver nogle standpunkter, som kan være upopulære i samtiden. Desværre er der ikke mange politikere, der vil tage standpunktet lige nu,« siger Nina Smith.


