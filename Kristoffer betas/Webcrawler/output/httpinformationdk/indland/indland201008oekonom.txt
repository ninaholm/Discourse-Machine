Økonomer: S-SF-plan er urealistisk
Eksperter tror ikke på, at S og SF alene i frivillige aftaler med arbejdsmarkedets parter kan finde 15 mia. kr. S-formand fastslår, at en time mere om ugen er 'det værst tænkelige scenarie'
Socialdemokraterne holdt sommergruppemøde i Rørvigcentret i går og i forgårs. Her ankommer partiets formand Helle Thorning-Schmidt.


 Frivillige aftaler med fagbevægelsen kan måske nok bidrage med noget. Men flere eksperter, Information har talt med, tror overhovedet ikke på, at sådanne aftaler vil kunne give alle de 15 mia. kr. om året, som S og SF regner med i deres 'Fair Løsning'-plan.
»Det tror jeg ikke er særlig realistisk. 15 mia. er mange penge - og selv om man kan opnå noget ved f.eks. at få folk til arbejde mindre på deltid, reducere ferieomfanget og andre ting, så er det bare ikke tilstrækkeligt,« siger Michael Svarer, der er professor på Aarhus Universitet og var medlem af Arbejdsmarkedskommissionen.
Tidligere økonomisk vismand, professor på CBS Jan Rose Skaksen, er enig:
»Jeg har ikke fantasi til at se, hvad man kan finde på i en trepartsforhandling, der har den tilstrækkelige effekt og reelt frigør hele den arbejdskraft, der er nødvendig,« siger han.
Debatten om 'Fair Løsning' er blusset op igen, efter at formændene for de magtfulde LO-forbund 3F, HK og Dansk Metal i denne uge på den ene side gentog deres villighed til at være med til at finde de 15 mia. kr. sammen med en ny S-ledet regering - men på den anden side tilføjede, at det ikke nødvendigvis skulle ske ved, at alle danskere arbejder de 12 minutter mere om dagen, som ellers er slagnummeret for S-SF-planen.
Fyringer i det offentlige
Men det er ikke anderledes, end det hele tiden har været, sagde formand Helle Thorning-Schmidt (S) på det socialdemokratiske sommergruppemøde i går.
»Vi har hele tiden sagt, at den værst udmålte konsekvens af at skulle finde de 15 mia., det er, at vi alle skal arbejde en time mere om ugen,« sagde hun og pegede på den række af andre muligheder, som 'Fair Løsning' nævner.
Det er blandt andet en bedre indsats mod sygefravær, at efterlønnere skal have mulighed for at arbejde en-to dage om ugen uden modregning, at flere offentligt ansatte på deltid skal have mulighed for at gå på fuld tid eller at ansatte skal have mulighed for at  have udbetalt en ferie-uge som løn eller aftale en varigt forhøjet arbejdstid.
Disse og lignende aftaler på arbejdsmarkedet skal være med til at sikre en øget arbejdstid, der samlet skaffer de 15 mia., mener S.
Men eksperterne er skeptiske. Dels er der intet, der tyder på, at danske lønmodtagere er særlig villige til frivilligt at arbejde mere - selv hvis de fik muligheden. Og dels kan forslagene have  nogle utilsigtede konsekvenser.
»Selv hvis efterlønnere for eksempel begynder at arbejde mere, fordi de får mulighed for det,  så vil der omvendt også være flere, der vil finde det mere attraktivt at gå på efterløn,« siger Jan Rose Skaksen.
Han tror på, at det vil give noget, hvis flere offentlige ansatte går på fuld tid. Men det er ikke tilstrækkeligt - og i givet fald skal en S-ledet regering også være klar til at fyre offentligt ansatte i stort tal.
Ingen alternativer
»Det skal jo reelt frigøre nogle arbejdskraftressourcer. Hvis man vil opgradere nogle mennesker til fuld tid i det offentlige, så skal der samtidig skubbes nogle andre fra det offentlige over i den private sektor, så der kan tjenes nogle flere skattekroner ind,« Jan Rose Skaksen.
S og SF ser 'Fair Løsning' som et klart alternativ til store besparelser, høje skattestigninger eller en upopulær afskaffelse af efterlønnen. Men lykkes det ikke at finde de 15 mia. med fagbevægelsen, er der ikke mange andre muligheder, siger Michael Svarer:
»Ikke med mindre man vil lave fundamentalt om i den danske model og lovgive om en øget arbejdstid - og det tror jeg ikke, at der er nogen, der ønsker.«
Helle Thorning-Schmidt afviser at forholde sig til, hvad alternativet er, hvis det ikke i de frivillige trepartsaftaler lykkes at øge arbejdstiden tilstrækkeligt.
»Selvfølgelig skal hele udfordringen løses i samarbejde med arbejdsmarkedets parter. Det skal ikke være sådan, at de kan tegne sig for otte mia - og så skal vi selv tilbage og finde resten,« siger hun.
- Kunne I ikke fremvise nogle mere præcise beregninger på, hvad I forestiller jer, at de forskellige løsninger vil kunne give?
»Det er meget vigtigt, når man går ind til en forhandling, at man vælger den rigtige forhandlingsstrategi. Og hvis vi begynder at sætte tal på alle elementer, så har man nærmest lavet forhandlingerne på forhånd,« siger Helle Thorning-Schmidt.
Finansminister Claus Hjort Frederiksen (V) raser over, at S ikke vil give mere konkrete bud på,  hvordan pengene skal findes.
»Den økonomiske ansvarlighed, som S og SF påstår, at de udviser, den manifesterer sig ikke ved, at de bare siger, at de vil løse problemerne. Økonomisk ansvarlighed består i, at man rent konkret fortæller, hvordan man vil løse en bestemt opgave,« siger han.


