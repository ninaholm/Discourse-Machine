Fastspændte svin får 50 millioner af fødevareministeren
Alle søer skal gå fri, fastslår fødevareminister Dan Jørgensen og afsætter 50 millioner kroner til formålet


 
	Fødevareminister Dan Jørgensen (S) afsætter nu penge til investeringer i nye, moderne stalde, der vil give omkring 30.000 søer større frihed og bedre dyrevelfærd.

	Det oplyser ministeren i en pressemeddelelse.

	- Søer skal ikke stå fastspændt bag tremmer. Det er et fælles mål, som erhvervs- og dyrevelfærdsorganisationer lagde grundstenene til ved svinetopmødet for få uger siden, siger Dan Jørgensen og tilføjer:

	- Med de mange nye penge tager vi det første skridt mod det fælles mål - at alle søer på sigt skal gå fri.

	Fødevareministeren har i alt sat 50 millioner kroner af til formålet.

	Beløbet er ifølge ministeren en femdobling af indsatsen i forhold til sidste år, og pengene gives til stalde, hvor søer kan gå frit i de såkaldte farestier, hvor der ikke er krav om løsdrift i lovgivningen.

	Dermed bliver der sat skub i en udvikling, der på sigt vil sikre, at flere søer kan gå frit hele deres liv, og at op imod 60.000 faringer om året i fremtiden kan foregå, uden at soen står spændt fast i stramme bøjler.

	- Vi har en stor svineproduktion i Danmark. Det er godt for vores økonomi, men det stiller også nogle etiske krav. Vi skal simpelthen gøre det bedre. Med dette tiltag adresserer vi et af de vigtigste dyrevelfærdsmæssige problemer i dag, siger ministeren.

	- En indsats for bedre dyrevelfærd skal gå hånd i hånd med hensyn til erhvervets konkurrenceevne. Derfor er der her valgt positive incitamenter, der belønner dem, der går videre, end lovgivningen tilsiger, siger han.

	Tilskud til farestalde kommer fra den såkaldte miljøteknologi-ordning, og der vil kunne søges om tilskud til farestalde fra begyndelsen af august.

