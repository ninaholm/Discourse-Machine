Lovgivning fastholder straffede i kriminalitet
Efter fængslet venter friheden. Men også en række forhindringer, som gør det svært for tidligere straffede at finde fodfæste i samfundet. Motivationen for at vende ryggen til kriminalitet er for lille, mener forsker


 
	Når en fængselsdømt bliver løsladt, møder han nogle andre begrænsninger end dem, han er vant til bag murene. Faktorer som manglende bolig, svagt socialt netværk og en høj gæld til staten er medvirkende til at fastholde løsladte i en kriminel løbebane, som kan ende med at sende dem bag tremmer igen. Det forklarer sociolog og ph.d. Annette Olesen fra Syddansk Universitet. Hun har i en ny ph.d.-afhandling fulgt 41 straffefanger i en periode på to år.

	»Vi har nogle helt klare kriminalpræventive faktorer i Danmark og på verdensplan, som vi ved virker. Hvis disse faktorer er opfyldt, er der meget større sandsynlighed for, at vedkommende ikke kommer tilbage i fængsel eller begår kriminalitet igen,« siger hun.

	Faktorerne omfatter mulighederne for at finde arbejde, en fast bolig og sociale relationer, som trækker væk fra den kriminelle livsstil. Men Annette Olesen mener, at lovgivningen står i vejen for de løsladtes mulighed for at blive genetableret i samfundet.

	Hun fremhæver de tidligere straffedes gæld til det offentlige som en af de største forhindringer for et liv uden kriminalitet.

	»Gælden går ind og påvirker de her faktorer negativt, fordi der ikke er noget incitament til at tage en uddannelse, der er ikke noget incitament til at tage et arbejde, der er ikke noget grundlag for at have en bolig, fordi man ved, at med en folkeregisteradresse er risikoen for, at politiet og pantefogeden kommer og gør udlæg eller beslaglægger dine aktiver, forholdsvis stor.«

	Når de løsladte vender hjem fra fængslet, venter der dem typisk en opkrævning fra politimesteren, som dækker de omkostninger, der har været i forbindelse med retssagen. Omkostningerne omfatter alt fra advokatbistand til blodprøver og tekniske test. Det kan let løbe op i flere hundrede tusinde kroner.

	Ingen motivation

	Som tidligere indsat kan det virke helt uoverkommeligt at betale den gæld, siger Annette Olesen. Hvis det lykkes den løsladte at få et job på trods af en plettet straffeattest, kan han regne med, at Skat tilbageholder en del af lønnen som tilbagebetaling på gælden. Skat efterlader et rådighedsbeløb på 4.600 kroner, som bliver forhøjet med 3.200 kroner, hvis man har en ægtefælle.

	Det svarer cirka til en kontanthjælpsydelse, og dermed forsvinder incitamentet for den løsladte til at finde et arbejde og holde sig ude af kriminalitet. Det mener Sysette Vinding Kruse, som er formand for Advokatrådets Strafferetsudvalg.

	»Nogle kommer ud af fængslet og får en regning på 50.000 kroner i nakken, som skal betales inden 14 dage. Og det er jo helt udsigtsløst for dem. Hvis de er så heldige at få et arbejde, kommer skattevæsenet og tager det meste af deres beskedne løn, og så giver de jo helt op,« forklarer hun og tilføjer:

	»Og så vil folk hellere arbejde sort. De bliver fastholdt i kriminalitet og en eller anden subkultur. Der er ingen motivation til at komme videre.«

	Hurtigt tilbagefald

	Justitsministeriets resocialiseringsrapport fra 2012 fastslår, at der er en klar sammenhæng mellem kriminalitet og manglende tilknytning til arbejdsmarkedet. Derfor er det helt afgørende, at de løsladte får en meningsfuld beskæftigelse kort efter fængslet, forklarer Annette Olesen. Omkring halvdelen af de løsladte, som vender tilbage til fængslet, gør det inden for de første syv måneder efter løsladelsen. Hun foreslår derfor, at de danske politikere retter blikket mod resten af Skandinavien.

	I Norge tager retten for eksempel udgangspunkt i den dømtes økonomiske situation og vurderer, hvor høje omkostninger man kan pålægge den dømte. En 18-årig kontanthjælpsmodtager vil sandsynligvis ikke blive pålagt at betale for sine egne sagsomkostninger i Norge. I Danmark skal den straffede betale alle omkostninger, som et af de eneste lande i Europa.

	Sysette Vinding Kruse fra Advokatrådet er enig i, at det ikke er rimeligt at lade den dømte betale sine egne sagsomkostninger. Hun påpeger, at opkrævningen ofte kommer med flere måneders forsinkelse, og mange forstår ikke, hvad det er, de betaler for, fordi det ikke fremgår nærmere af brevet. Tal fra Advokatrådet viser desuden, at det i dag kun lykkes at inddrive omkring 20 procent af den samlede gæld fra de løsladte.

	En arbejdsgruppe under Justitsministeriet har i de seneste to år undersøgt, om betalingen af sagsomkostninger skal ændres. Gruppen regner med at aflevere sin betænkning i løbet af efteråret.

	En problematisk kædereaktion

	Det er ikke kun den tidligere indsattes økonomiske situation, som påvirker risikoen for tilbagefald til kriminalitet. Også muligheden for en fast bolig helt afgørende, forklarer Annette Olesen fra Syddansk Universitet. Hun kalder boligsituationen for de løsladte »enormt kompleks«.

	Mange kan ikke bo hos venner og familie, fordi det vil gå ud over deres sociale ydelser. Og gælden til staten betyder, at de ikke har mulighed for at spare op til et depositum. Ifølge Annette Olesen har flere af de løsladte et ubetalt engangslån fra kommunen, som betyder, at de heller ikke kan få lov at låne pengene til en bolig. Uden en registreret folkeregisteradresse kan man ikke få oprettet en NemKonto, og uden en NemKonto kan man ikke modtage sociale ydelser.

	Det er en »problematisk kædereaktion i lovgivningen«, mener Annette Olesen. Og det har også indflydelse på, om tidligere indsatte har overskud til at udvide deres sociale netværk, fordi de skammer sig over den situation, de står i. Og så er det nemt at vende tilbage til et misbrug eller de kriminelle netværk og rammer, som man kender fra før, forklarer Annette Olesen.

	Hårdere miljø i fængslerne

	Det seneste årti har de danske fængsler set en øget tilgang af bandemedlemmer, og de huser nu knap 400 indsatte, der er registrerede som rocker- eller bandemedlemmer. De placeres så vidt muligt i særskilte afsnit, for at de ikke skal dominere de andre indsatte. Men det betyder, at deres tilhørsforhold til den kriminelle kultur fastholdes, siger formanden for Fængselsforbundet, Kim Østerbye:

	»Der er ingen tvivl om, at det påvirker chancerne for at trække dem ud af miljøet, når vi placerer dem i deres bandemiljø inde i fængslerne. Men det er vi nødt til, for ellers kan vi ikke drive resten af fængslet. I min verden er muligheden for, at de forlader den kriminelle verden, stort set lig nul.«

	Det er ikke nyt, at de hårde kriminelle optager en stadigt stigende del af pladserne i fængslerne, mens de mildeste lovbrud straffes med alternativer som betinget dom, samfundstjeneste og senest også fodlænke. Men den udvikling har taget fart i det seneste årti med skærpede straffe, forklarer Kim Østerbye:

	»Det gør, at toppen af kransekagen bliver hårdere. En del af dem, som for 10 år siden sad i lukkede fængsler, vil nu blive sat direkte i åbent fængsel, og dem, der før sad i åbent fængsel, har vi nu puttet i fodlænke eller samfundstjeneste.«

	Derfor oplever man, at miljøet forværres for både indsatte og ansatte. Kim Østerbye fortæller, at »særligt i de lukkede fængsler, men også i de åbne, er fangemiljøet generelt meget mere presset, end det nogensinde har været. Det er blevet mere farligt. Det handler både om slagsmål mellem de indsatte, overfald på personalet og de daglige konfrontationer, hvor de hele tiden skubber til os og forsøger at intimidere os. Det betyder, at resocialiseringen bliver sværere.

	De er alle sammen til den hårde side, der er ikke nogen til at bløde miljøet på afdelingerne op.«

	Socialt eksperiment

	59 gange har Folketinget hævet strafferammerne i straffeloven siden 2002. Justitsministeriet har planer om en ny bandepakke i dette efterår, som angiveligt vil indeholde både nye efterforskningsredskaber og strengere straffe til de kriminelle. De lange straffe kan have utilsigtede bivirkninger, siger Linda Kjær Minke, kriminolog og sociolog ved Syddansk Universitet:

	»Man kan jo have en antagelse om, at man bliver endnu mere bande- eller rockerorienteret, jo længere tid man er adskilt fra det omgivende samfund. Man bliver overladt til hinandens selskab, og dermed kan man få en yderligere forstærket rocker- eller bandeidentitet,« siger hun.

	Samtidig er opdelingen af fanger efter deres grupperinger så relativt ny, at det på mange måder er et ukendt område, fortæller Linda Kjær Minke.

	»Man ved meget lidt om, hvad konsekvenserne af den strategi bliver på sigt. Der er jo tale om noget af et socialt eksperiment, fordi de negativt stærke indsatte bliver placeret på en særskilt afdeling, hvor de ikke har andre kontakter end hinanden. De er i det her fællesskab døgnet rundt, 365 dage om året. Og det er jo en meget massiv påvirkning i forhold til at blive fastholdt i det fællesskab.«

