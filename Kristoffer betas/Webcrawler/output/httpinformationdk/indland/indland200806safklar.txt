S: Afklaring af traktat før afstemning
Socialdemokraterne vil efter det irske nej til Lissabon-traktaten have en afklaring af traktaten, før de danske forbehold skal til afstemning


 Socialdemokraternes EU-ordfører, Svend Auken, vil efter det irske nej til Lissabon-traktaten have styr på traktatens fremtid, før en afstemning om de danske EU-forbehold kan komme på tale. 
- Det eneste, man kan sige, er, at en eventuel folkeafstemning kræver en afklaring af Lissabon-traktaten, siger Svend Auken til Ritzau. 
Han understreger, at man skal respektere det irske nej. 
- Lissabon-traktaten kræver 27 underskrifter for at træde i kraft. Nu må man høre, hvordan irerne har forestillet sig, at den videre proces skal være, og om der skal være en diskussion i EU, siger Svend Auken. 
- Skal der være tilpasninger i Lissabon-traktaten? Har man behov for en helt ny traktat? Det kan vi ikke sige noget om i dag, men det er vores opfattelse, at det irske nej skal respekteres.
/ritzau

