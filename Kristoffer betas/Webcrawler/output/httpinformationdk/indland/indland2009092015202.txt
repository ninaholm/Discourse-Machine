2015 eller 2020?



 Det er rigtig nok: Klima- og energiminister Connie Hedegaard siger ligesom EU noget andet om fristen for klimahandling, end forskerne i FN's klimapanel, IPCC.
Det bekræfter Connie Hedegaards i et svar til Enhedslistens Per Clausen.
Per Clausen havde bedt ministeren bekræfte, at IPCC i sin seneste statusrapport fra 2007 siger, at de globale CO2-udledninger skal toppe i perioden 2000-2015 - dvs. senest om seks år fra nu - for at den globale temperaturstigning skal kunne bremses ved 2-2,4 grader.
Hvis det er rigtigt, ville Clausen gerne vide, hvorfor Connie Hedegaard på ministeriets hjemmeside så skriver, at »de globale udledninger ifølge videnskaben skal toppe i 2020«?
I sit svar siger ministeren, at »Jeg er enig i spørgsmålets overordnede tolkning af IPCC's vurderinger.«
Altså at udledningerne skal toppe i tidsrummet 2000-2015. Formuleringen på klimaministeriets hjemmeside skal forstås som »senest i 2020«, præciserer Connie Hedegaard og forklarer dertil, at årstallet 2020 »bygger på EU-Kommissionens vurderinger samt efterfølgende internationale studier, som har vist, at de globale udledninger kan toppe senest i 2020 og samtidig vil kunne være i overensstemmelse med en 2 graders målsætning.«
Per Clausen har nu bedt Connie Hedegaard fortælle, hvad det er for studier, der giver frist til 2020.
Formanden for FN's klimapanel, Rajendra Pachauri, sagde i sidste uge fra FN's talerstol, at »hvis temperaturstigningerne skal begrænses til 2-2,4 grader, må de globale udledninger toppe senest i 2015. Det er blot seks år fra nu.« 		                                                    jsn

