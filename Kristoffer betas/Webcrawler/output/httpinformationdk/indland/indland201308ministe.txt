Ministerium kludrede med vejledning til personer med handikap
I kølvandet på statsløsesagen ændrede integrationsminister Søren Pind i april 2011 praksis over for visse handikappede, der søgte statsborgerskab. I stedet for et blankt afslag skulle disse ansøgere fremover have vejledning om en ny chance, selv om de ikke kunne bestå de krævede dansk- og indfødsretsprøver. Men dels overså ministeriet en gruppe handikappede, dels undlod myndighederne i halvandet år at gøre opmærksom på den ændrede praksis på deres hjemmeside


 
	Få uger efter statsløsesagen, der i marts 2011 kostede Birthe Rønn Hornbech (V) posten som integrationsminister, sendte hendes efterfølger Søren Pind (V) en særlig orientering til Folketingets Indfødsretsudvalg: Ministeriets Indfødsretskontor ændrede nu praksis over for PTSD (posttraumatisk stresslidelse)-ramte, som havde søgt dansk statsborgerskab uden at have bestået sprog- og indfødsretsprøven.

	Selv om ansøgninger fra personer med »svære« fysiske eller psykiske handikap ifølge reglerne skulle forelægges Indfødsretsudvalget, der så kunne vælge at dispensere fra prøverne, havde det hidtil ikke været gældende for de PTSD-ramte.

	»Integrationsministeriet forudsættes endvidere at meddele afslag til ansøgere, som lider af PTSD – også selv om tilstanden er kronisk, og dette er dokumenteret ved en erklæring fra en person med lægefaglig baggrund,« havde V, K og DF skrevet ind i indfødsretscirkulæret fra december 2008, som Indfødsretskontoret skulle følge, når de behandlede ansøgningerne om statsborgerskab.

	Selv om ministeriet fortsat ville følge cirkulæret, lovede Søren Pind nu den 20. april 2011 Indfødsretsudvalget, at PTSD-ramte, der fik afslag på grund af ikke-bestået dansk- og indfødsretsprøve, fremover ville få en ny chance sammen med et afslag. De ville nemlig blive vejledt om, at hvis de indsendte »bevis for, at de har deltaget i danskundervisning« samt »dokumentation for, at de har forsøgt at tage en prøve i dansk samt indfødsretsprøven«, så ville ministeriet »være indstillet på at behandle deres ansøgning på ny«, som Søren Pind skrev til Indfødsretsudvalget.

	Pinds løfte ikke nok

	Baggrunden for, at Søren Pind efter bare 43 dage som minister ændrede praksis den 20. april 2011 var formentlig, at ministeriet ellers risikerede at komme i konflikt med FN’s Handikapkonvention, som Danmark havde tilsluttet sig i 2009, hvis man fortsatte med at give blankt afslag til PTSD-ramte.

	Samtidig med orienteringen om den ændrede praksis bebudede Søren Pind i hvert fald »en samlet gennemgang af de internationale konventioner« på indfødsretsområdet »og deres betydning«, som ministeren skrev.

	At de automatiske afslag til PTSD-ramte var i strid med Handikapkonventionen, havde bl.a. Institut for Menneskerettigheder (IMR) ved flere lejligheder gjort Integrationsministe-riet klart, og selv om Søren Pinds løfte i april 2011 om en ny chance for PTSD-ramte ifølge instituttet kunne anses som »en opblødning«, var det ikke tilstrækkeligt. Hvorfor Søren Pinds løfte »ikke i tilstrækkeligt omfang« levede op til Handikapkonventionen, begrundede menneskerettighedsinstituttet i en skrivelse i maj 2012:

	»Nogle PTSD-ramte kan ikke deltage i fællesundervisning, og selv med eneundervisning i hjemmet vil der være nogle, der ikke vil kunne opnå det sproglige niveau, der skal til for at blive indstillet til en danskprøve. (…) Kravet vil i sådanne situationer kunne give anledning til yderligere stress og må anses for uproportionalt,« mente Institut for Menneskerettigheder.

	Hjemmeside uden vejledning

	Én ting er, at den vejledning, som Søren Pind bebudede den 20. april 2011, blev formuleret på en måde, som ifølge sprogekspert Klaus Kjøller fra Københavns Universitet stod til dumpekarakter (se anden artikel her på siden).

	En anden ting er, at udlændingemyndighedernes hjemmeside nyidanmark.dk i halvandet år undlod at gøre opmærksom på praksisændringen. Frem til den 12. oktober 2012 skrev myndighederne faktisk det stik modsatte på hjemmesiden:

	»Derimod vil din ansøgning ikke kunne forelægges, hvis du alene lider af PTSD – heller ikke, selv om tilstanden er kronisk, og det er dokumenteret ved en lægeerklæring.«

	Da Enhedslisten den 10. oktober 2012 bad justitsministeren om en forklaring, blev hjemmesiden rettet to dage efter. Ved samme lejlighed måtte Justitsministeriet, som havde overtaget Indfødsretskontoret fra det nedlagte Integrationsministerium et år tidligere, erkende endnu en brøler om vejledning af ansøgere med svære fysiske eller psykiske handikap.

	Selv om de PTSD-ramte siden april 2011 havde fået tilsendt Indfødsretskontorets vejledning sammen med afslag på statsborgerskab, havde ministeriet overset en anden gruppe ansøgere med såkaldt »langvarig funktionsnedsættelse«, som også er omfattet af Handikapkonventionen.

	Denne gruppe havde fået afslag uden at få vejledningen, og derfor meddelte Morten Bødskov den 12. oktober 2012, at Justitsministeriet nu manuelt ville gennemgå cirka 700 sager, hvor der var givet afslag på grund af manglende dansk- og indfødsretsprøve, for at se, hvor mange der ikke havde modtaget vejledningen.

	I december sidste år lovede Morten Bødskov at meddele Folketinget, hvor mange af de 700 ansøgere, der var blevet snydt for vejledningen, men til dato har Indfødsretsudvalget ikke fået denne oplysning.

	Udvalget har heller ikke kunnet få oplyst, hvor mange af de PTSD-ramte, som efter at have modtaget vejledningen fra april 2011 har søgt om at få deres sag genoptaget.

	Umiddelbart kunne Johanne Schmidt-Nielsen (EL) som medlem af Indfødsretsudvalget ikke huske en eneste gang, hvor udvalget havde behandlet en sag om en ny chance til en PTSD-ramt blandt de knap 200 sager, hvor udvalget siden april 2011 havde overvejet dispensation på grund af sygdom. Derfor spurgte hun på et samråd i december 2012 Morten Bødskov, hvor mange af den slags sager, der havde været.

	Ministeren kunne eller ville ikke svare med henvisning til, at det var sket under en tidligere regering. Morten Bødskov fandt heller ikke grund til at gennemgå de knap 200 sager for at kunne svare, men fastholdt, at »der har været forelagt sager, vi ved bare ikke hvor mange«.

	Ét tal kunne ministeriet dog senere oplyse: Blandt de 700 sager, som manuelt skulle gennemgås, havde ministeriet identificeret 167 PTSD-ramte, som den 20. december 2012 ikke havde bedt om en genoptagelse af deres sag.

	»At vi ikke kunne få oplyst, hvor mange PTSD-ramte, der efter at have fået vejledningen havde bedt om at få genoptaget deres sag, kunne tyde på, at Søren Pinds praksisændring mest fandt sted på papiret uden at slå igennem i praksis,« mener Johanne Schmidt-Nielsen.

	»I hvert fald undrer det mig meget, at der skulle være 167 PTSD-ramte, som efter at have fået afslaget ikke skulle have bedt om at få deres sag genoptaget. Mit indtryk er ellers, at der er tale om personer, som er meget ivrige efter at få dansk statsborgerskab, og de har jo fået et afslag i forvejen. Når så mange ikke reagerer på at få tilsendt en vejledning, må det være, fordi vejledningen ikke har været til at forstå. Efter min mening var vejledningen formuleret som et uforståeligt vrøvlebrev, selv om indholdet sikkert har været juridisk korrekt,« siger hun og fortsætter:

	»Hvis man virkelig havde ønsket at rette op på fejlen, så kunne man tro, at Indfødsretskontoret havde formuleret en letforståelig vejledning. Men realiteten er snarere, at man har gjort sig umage for, at vejledningen ikke skulle være til at forstå.«

	I december 2012 foranstaltede Enhedslisten sin egen gennemgang af de cirka 200 indfødsretssager, hvor Indfødsretsudvalget siden april 2011 havde overvejet dispensation fra prøverne på grund af sygdom.

	»Resultatet var et temmelig mudret billede. Af de cirka 200 sager var der under en håndfuld, som muligvis kunne have søgt at få deres sag genoptaget efter at have fået vejledningen til de PTSD-ramte,« siger Johanne Schmidt-Nielsen.

	Helt frem til juni i år har PTSD-ramte og personer med langvarige funktionsnedsættelser fået tilsendt vejledningen. Den 15. juni trådte et nyt indfødsretscirkulære, som regeringen og Enhedslisten var blevet enige om, i kraft, og det ny ny cirkulære nævner »kronisk PTSD« som en af flere funktionsnedsættelser, som kan berettige, at Indfødsretsudvalget får forelagt sagen med henblik på at overveje dispensation fra prøverne.

	Johanne Schmidt-Nielsen tvivler på, at det vil lykkes at komme til bunds i, hvad der egentlig skete i Indfødsretskontoret med Søren Pinds bebudede vejledning.

	»Vi har spurgt og spurgt, men hver gang har vi bare løbet panden mod en mur. Det virker, som om ministeriet har spundet et indviklet net af snubletråde ud for de PTSD-ramte og andre personer med handikap. Vi møder bestemt ikke velvilje fra Morten Bødskovs side, når vi forsøger at finde ud af, hvad der har været op og ned i denne sag,« siger hun.

	Senest har Justitsministeriets presseafdeling bekræftet, at det fortsat ikke er muligt at oplyse, hvor mange PTSD-ramte, der efter at have modtaget vejledningen har bedt om at få deres sag genoptaget:

	»Justitsministeriet ved, at der er et antal ansøgere med PTSD, der efter at have modtaget vejledningen har begæret deres sag genoptaget, men ministeriet har ikke journalteknisk mulighed for at komme med et præcist antal,« som Justitsministeriets presseafdeling skriver i en mail til Information.

	 

