Økonomisk mismod flere år endnu
Dystre udsigter: De økonomiske vismænd skruer voldsomt ned for væksten og op for ledigheden.


 Der kan gå år, før der er lys for enden af tunnellen. Den økonomiske vækst vil krybe af sted i slæbesporet i de kommende år.
18.000 flere vil blive arbejdsløse frem til og med 2013.
Sådan er det dystre billede af dansk økonomi - set gennem de økonomiske vismænds glaskugle. Usikkerheden har bidt sig fast:
Et bundfrosset boligmarked, europæisk gældskrise, svigtende tillid i erhvervslivet og mismodige forbrugere, der holder på pengene, sætter sine triste spor.
Vismændene har siden foråret kappet to procentpoint af forventningerne til den økonomiske vækst de kommende år og regner nu med, at 18.000 flere vil miste arbejdet frem til og med 2013.
Overvismand Hans Jørgen Whitta-Jacobsen siger, at de senere års økonomiske krise har vist, hvor vigtige forventninger og tillid er for den økonomiske udvikling.
- Alene frygten for statsbankerotter og for en ny finanskrise skaber tilbageholdenhed i den private efterspørgsel og pres på renterne i lande med høj statsgæld.
- Begge dele bidrager yderligere til de statsfinansielle problemer i en ond forventningscirkel. De seneste EU-initiativer og nye opstramninger i de mest udsatte lande er nødvendige for at bryde cirklen, siger Hans Jørgen Whitta-Jacobsen.
Vismændene ser en økonomisk vækst på 1,2 procent i år, 1 procent næste år og 1,2 procent i 2013.
Som lille åben økonomi kan Danmark ikke skærme sig for den økonomiske udvikling i omverdenen, herunder især eurolandene, som aftager den største del af vores eksport.
Vismændene tager højde for en endnu mere negativ udvikling:
Hvis det ikke lykkes EU at bidrage afgørende til finansmarkedernes tillid, og den i stedet skal skabes gennem nye skrappe sparepakker i en række af de større euro-lande, vil den danske vækst lide yderligere.
Går det så galt, vil den danske vækst kun blive på 0,25 procent i år, 0,5 procent næste år og 1 procent i 2013.
