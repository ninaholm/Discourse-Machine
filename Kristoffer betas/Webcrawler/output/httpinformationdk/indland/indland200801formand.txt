Formand: Ingen krise i DR
Bestyrelsesformand skyder idéen om at sælge DR's nye koncertsal helt ned - og lover forbedringer for DR's seere og lyttere. Fællestillidsmand er forbløffet


 DR's bestyrelsesformand, Mogens Munk Rasmussen, afviser blankt, at en privatisering og et salg af DR's nye koncertsal kan komme på tale. Samtidig lægger han afstand til udtalelser fra DR's dramachef om, at seere og lyttere snart for alvor vil kunne mærke besparelserne i DR.
"Det er slet ikke realistisk at sælge koncertsalen, fordi anlægsudgifterne vil være så store i forhold til den almindelige markedspris, at det aldrig kan komme til at hænge driftsøkonomisk sammen. Hvis et salg skal have nogen nytte for DR, skal der en ekstra pose penge med, og vi har endnu ikke fået øje på en mæcen, der er villig til at give det," siger Mogens Munk Rasmussen i forbindelse med den fornyede politiske debat om en økonomisk håndsrækning til DR. 
En samlet opposition har opfordret kulturminister Brian Mikkelsen (K) til forhandlinger om økonomisk hjælp til DR, og løsgængeren Pia Christmas-Møller har konkret foreslået at sælge DR's koncertsal.
Ingen nemme løsninger
Koncertsalen alene står for godt halvdelen af budgetoverskridelsen på 1,7 milliarder kroner for DR Byen i Ørestad. 
Oprindeligt var koncertsalen beregnet til at koste 550 millioner kroner, men prisen lyder nu på 1,4 milliarder kroner. Ifølge DR's formand er man dog for længst kommet til 'point of no return', som han udtrykker det.
"Når det gælder koncerthuset, har vi undersøgt mulighederne mange gange undervejs i forløbet, men der er altså ingen nemme løsninger. Koncerthuset bliver bygget færdigt og åbner i januar 2009, og det er min faste overbevisning, at prisen på 1,4 milliarder kroner også bliver den endelige," siger Mogens Munk Rasmussen.
Flere DR-chefer har i den senere tid peget på konsekvenser af den omfattende spareplan på næsten 300 millioner kroner om året. 
Dramachef Ingolf Gabold sagde i sidste uge til dagbladet Politiken, at "DR ligger og gisper som en strandet hval", og at "seere og lyttere for alvor vil komme til at mærke besparelserne i løbet af foråret".
Og Ulrik Haagerup, chef for DR Nyheder, noterede, at "når man sætter folk til at lave noget, de ikke har lavet før, giver det større risiko for fejl".
Gode initiativer
Bestyrelsesformanden mener dog på ingen måde, at DR er en virksomhed i krise.
"Jeg er ikke enig i dramachefens vurdering. Ingolf Gabold har jo netop selv været med til at søsætte en udmærket dramaserie, 'Sommer', som publikum har taget fantastisk imod. Vi har så mange gode programinitiativer i indeværende år, at seere og lyttere tværtimod vil opleve en masse forbedringer, så jeg har meget svært ved at se, at der skulle være tale om nogen krise," siger han
- Så spareplanen giver ingen forringelser i DR?
"Det er klart, at der sker en masse omstillinger som følge af spareplanen, men det gør der på så mange virksomheder. Det kan godt være, at det giver nogle overgangsproblemer, men det må man så tage med. Jeg er sikker på, at det nok skal blive godt," siger Mogens Munk Rasmussen.
Tillidsmand forbløffet
Fællestillidsmand i DR, Steen Larsen, er forbløffet over DR-formandens udmeldinger.
"Jeg troede ærlig talt, at ledelsen var holdt op med den retorik, og det er ærgerligt, at vi ikke er kommet videre. Det er at stikke folk blår i øjnene at hævde, at det bliver bedre, og det er heller ikke fair over for dem, der betaler vores løn, at sige, at besparelser på 300 millioner kroner om året ikke kan mærkes. Det koster både på det indholdsmæssige og på, hvordan det lyder og ser ud," siger Steen Larsen.
Tillidsmanden slår fast, at han tager det som en selvfølge, at DR's ledelse holder gryden i kog for at finde løsninger, der kan afbøde konsekvenserne af spareplanen.
"Der er værd at notere sig i forbindelse med Pia Christmas-Møllers udtalelser, at der måske alligevel blæser nye politiske vinde. Jeg siger ikke, at man skal sælge koncerthuset, men omvendt må den mulighed ikke udelukkes, hvis den rigtige pris og køber viser sig. Det er vigtigt, at man ikke smækker døren i," siger fællestillidsmand Steen Larsen. ritzau


