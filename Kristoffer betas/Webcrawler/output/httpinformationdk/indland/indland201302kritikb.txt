Kritik af Bødskov: Vil beskytte ministre mod skandaler
Regeringens forslag til ny offentlighedslov er langt bedre end det forslag, VK-regeringen fremlagde i 2010, mener justitsminister Morten Bødskov (S). Reelt er der ingen forskel, indvender eksperter og regeringens støtteparti, der advarer mod mørklægning af vigtige politiske sager
Ny  offentlighedslov udbygger åbenhed, mener Justitsministeriet og minister Morten Bødskov (S). Ikke just, lyder det fra eksperter


 »Ny offentlighedslov udbygger åbenhed«, lød overskriften på en pressemeddelelse, i hvilken justitsminister Morten Bødskov (S) i går bekendtgjorde regeringens forslag til en ny offentlighedslov. Men ifølge kritikere har ministeren i realiteten blot overtaget et lovforslag fra VK-regeringen, som tværtimod lægger op til at indskrænke åbenheden i forvaltningen ganske betydeligt.
Særlig opmærksomhed er der omkring lovforslagets §24, der undtager dokumenter fra aktindsigt, hvis de indgår eller kan tænkes at skulle indgå i rådgivningen af en minister. Bestemmelsen erstatter en lignende paragraf i et næsten identisk lovforslag, som daværende justitsminister Lars Barfoed (K) fremlagde i december 2010. Dengang var Morten Bødskov som en del af oppositionen stærkt kritisk.
»Jeg har svært ved at forestille mig, at offentlighed skulle kunne forringe lovkvaliteten. Indholdet i den foreslåede paragraf 24 savner for mig at se enhver begrundelse,« udtalte han blandt andet til Information.
Nu forklarer justitsministeren, at der siden er sket ændringer af bestemmelsen. Ordet »ministerbetjening« anvendes således ikke længere i selve paragraffen. Det er blevet udskiftet med »rådgivning« og »bistand« til ministeren.
»Det er gjort med det formål at præcisere paragraffen,« siger Morten Bødskov til Information. »Så ved også de, der skal træffe afgørelserne, præcis, hvad det er for et grundlag, der skal gives tilladelse eller afslag på aktindsigt på. Og så har det også handlet om, at vi med den ændring af § 24 sikrer, at reglen ikke på nogen måde hverken kan tolkes som carte blanche eller et tag selv-bord til at give afslag på aktindsigt.«
V: 100 procent som vores
Men selv om formuleringen »ministerbetjening« ikke anvendes af selve lovteksten, indgår den igen og igen, i alt 29 gange, i bemærkningerne til §24, hvor bestemmelsen uddybes. Og det er meget sigende, mener forskningschef på Journalisthøjskolen Oluf Jørgensen, der er ekspert i offentlighedsret.
»Det afspejler, at der ikke er sket nogen som helst ændring af betydning. Det fremgår fortsat klart af lovforslaget, at der skal lukkes ned for alle sager, hvor det på et eller andet tidspunkt kan blive relevant at betjene ministeren. Det vil i realiteten sige, at alle vigtige politiske sager kan unddrages aktindsigt, og skandaler kan hemmeligholdes,« siger Oluf Jørgensen.
Lovforslaget fra justitsministeren udmønter en politisk aftale fra oktober 2012 mellem regeringen og Venstre og Konservative. Da aftalen blev offentliggjort, udtalte medlem af Retsudvalget for Venstre Jan E. Jørgensen til Information, at aftalen reelt var identisk med det lovforslag, som VK-regeringen fremlagde i 2010 under kritik fra blandt andre Morten Bødskov:
»Indholdsmæssigt er VK’s udspil og den endelige aftale 100 procent ens,« sagde han og forklarede, at den »marginale forskel er kosmetisk og handler om, at vi har fjernet udtrykket ministerbetjening«.
Da Morten Bødskov kort efter indgåelsen af aftalen blev indkaldt til forespørgselsdebat i Folketinget om sagen, gav han også indtryk af, at formuleringen »ministerbetjening« helt skulle fjernes fra offentlighedsloven.
»Som en konsekvens af aftalen om begrebet ministerbetjening vil det ikke blive anvendt i det kommende lovforslag,« sagde han og understregede:
»Begrebet ministerbetjening vil ikke være at finde i det lovforslag, der bliver fremsat.«
Men det skulle altså vise sig at være en sandhed med modifikationer.
Beskyttelse mod skandalesager
Ikke alene dokumenter, som embedsmændene udarbejder med henblik på ministerbetjening, skal ifølge forslaget til en ny offentligheds-lov kunne hemmeligholdes. Også ældre dokumenter, som oprindelig ikke er udarbejdet for at betjene en minister, skal efter omstændighederne kunne klemmes ind under paragraffen.
Ministeriets forklaring, som findes langt omme i lovbemærkningerne, er, at embedsmændene jo ellers blot kunne kopiere teksten fra de ældre dokumenter »ind i et nyt dokument, der så ville være udarbejdet i forbindelse med ministerbetjening« og derfor under alle omstændigheder ville kunne undtages fra aktindsigt.
Dog er det til forskel fra VK-regeringens lovforslag blevet indføjet i det nye lovforslag, at der skal være en »konkret grund til at antage, at en minister har eller vil få behov for embedsværkets rådgivning og bistand«, før et givent dokument må hemmeligholdes.
Men denne tilføjelse ændrer ikke på bestemmelsens reelle indhold, mener professor i statskundskab på Københavns Universitet Tim Knudsen.
»Kritikere har i høj grad – og med rette – fokuseret på, at forslaget gør det langt sværere at kontrollere for magtmisbrug og ulovligheder. Der er ikke i den henseende reelt ændret ved, at den nuværende regering som et figenblad for sit eget holdningsskift i sagen siden opposi-tionstiden har fået indsat ordet ’konkret’ i den afgørende paragraf,« siger han.
Regeringen får heller ingen støtte fra sit parlamentariske grundlag i sagen om offentlighedsloven.
»Man siger, fuldstændig ligesom VK-regeringen, at alt, hvad der overhovedet kan tænkes at indgå i betjeningen af en minister, vil blive undtaget fra aktindsigt. På den måde beskytter man ministeren mod skandalesager. En minister vil eksempelvis kunne udbede sig politisk bestillingsarbejde fra embedsværket, uden at vi nogensinde kommer til at høre om det. Det er et grundlæggende demokratisk problem,« siger Enhedslistens retsordfører, Pernille Skipper.
Fortryder ikke et ord
Morten Bødskov mener fortsat, hans egen kritik af VK-regeringens lovforslag i 2010 var berettiget.
»Jeg har ikke taget fejl, og jeg fortryder selvfølgelig ikke et ord af, hvad jeg har sagt. Det er derfor, at vi har arbejdet for at præcisere lige nøjagtig § 24. Alternativet var, at der ikke var sket noget. Der er sket en præcisering. Og det var det arbejde, vi som opposition kastede os over, som blev løst, og som nu er med i det lovforslag, jeg har fremlagt i dag. Så der er ikke på nogen måder grundlag for at fortryde noget som helst. Jeg har forfulgt de udtalelser ved at arbejde for at få præciseret paragraffen, få understreget, at der ikke er tale om et gummistempel, at der ikke er tale om et tag selv-bord,« siger justitsminister Morten Bødskov til Information.

