Venstrefolk og socialdemokrater bryder med partilinjen
Udvisninger uden retssag møder kritik i Venstre og Socialdemokraternes folketingsgrupper. Venstre-kritikerne skal nu redegøre for deres holdning hos gruppeformand Hans Christian Schmidt


 En række Venstre-folk skal redegøre for deres kritiske holdning til udvisninger uden dom over for gruppeformand Hans Christian Schmidt. Det er folketingsmedlemmerne Per Bisgaard, Birgitte Josefsen, Flemming Møller, Flemming Damgaard og Karsten Lauritzen, der i gårsdagens udgave af Berlingske Tidende udtrykker bekymring for retssikkerheden, når de mistænkte for mordplaner mod bladtegner Kurt Westergaard ikke kommer for en dommer. Meldingerne strider mod Venstres politik, og derfor vil Hans Christian Schmidt have en forklaring.
"Som gruppeformand skal jeg finde ud, hvad gruppens medlemmer mener. Og det er klart, at når jeg kan høre, at de har en anden holdning end den, Venstre har, er det min opgave at spørge ind til det. Det er som på en enhver anden arbejdsplads. Når der er nogle mennesker, der giver udtryk for noget, som man normalt ikke mener, taler vi sammen for at finde ud af, hvad årsagen er," siger Hans Christian Schmidt.
De kritiske Venstre-røster kommer efter, at integrationsminister Birthe Rønn Hornbech (V) torsdag sagde, at hun ikke var begejstret for udvisningerne. Senere slog hun dog fast, at hun står inde for regeringens linje, hvor PET har mulighed for administrativt at udvise mennesker, der anses for at være til fare for statens sikkerhed.
Men flere Venstre-folk er altså enig med Birthe Rønn Hornbechs oprindelige bekymring.
"I et demokrati som det danske bør man simpelthen stille folk for en domstol, så jeg er lige så usikker på det her som Birthe Rønn Hornbech," siger Per Bisgaard til Berlingske Tidende.
En nødvendig debat
Også flere socialdemokratiske MF'ere udtrykker bekymring over støtten til administrative udvisninger af folk, der sættes i forbindelse med terror. 
Næstformand i folketingsgruppen Morten Bødskov har de seneste dage markeret den stramme partilinje i sagen om de to tunesere, der nu står til at blive udvist af Danmark. 
Men linjen deler partiet.
"Jeg mener, at det bør være et princip, at man stiller folk for en dommer uanset, om de er danske statsborgere eller ej. Jeg er godt klar over, at vi har medvirket til denne lov, og jeg står helt bag, at der skal være nogle særlige bestemmelser i forhold til at modvirke terror. Men jeg synes, der er grund til at vurdere, om det ikke er muligt at sikre, at processen kan foregå ved mellemkomst af en dommer, selv om der skal være skærpede beføjelser til PET og politiet," siger Mogens Jensen (S), der er medlem af Folketingets Retsudvalg, til Ritzau.
"Det er en debat, vi er nødt til at have," tilføjer Mogens Jensen.
En række S-medlemmer, som Ritzau har talt med, frygter, at partitoppen er i færd med at lægge en linje, der udvander den danske retsstat. 


