Kameler i kommune-størrelse
Ét sted i Danmark har SF’s pragmatisme ført til succes i stedet for fiasko på trods af løftebrud og skattelettelser. I Lejre Kommune betyder ideologi gode ideer, og pragmatisme er det, der får et samlet byråd til at gøre kommunen til den første økologiske i landet
 
	Herslev Bryghus er en af de lokale virksomheder i Lejre, der har omlagt til økologi.


 
	Da kok og chokoladeconnoisseur Mikkel Friis-Holm var barn på Djursland for fire årtier siden, var det ikke unormalt, at folk havde deres egne private lossepladser, hvor de smed deres affald efter forgodtbefindende. Mikkel Friis-Holm er SF’er, stadig optimist, og nævner anekdoten som et eksempel på, hvor meget anderledes vi trods alt tænker i dag end for bare 40 år siden.

	Og det er netop betingelser for de samfundsforandringer, SF’erne i Lejre er samlet for at tale om ved kokken, virksomhedsindehaveren og chokoladeverdensmesterens langbord med katte om benene og spruttende kaffebryg i baggrunden.

	SF’s nedsmeltning kan opgøres på mange måder, mest overskue-ligt i tørre tal: en politisk ordfører, to næstformænd, en formand, seks ministertaburetter og tre folketingsmedlemmer, heraf to ministre mistede partiet på få døgn. Og nu melder spørgsmålet sig, om SF tabte målet med at forandre samfundet i en mere socialistisk retning af syne, fordi magten skulle forvaltes inden for nogle pragmatiske rammer, som ikke passer et venstrefløjsparti. Partiet var ikke modent til regeringsansvar og havde heller ikke styrken til at gennemføre mærkesagerne, har det lydt fra de politiske kommentatorer. Men spiller det også en rolle, at SF’erne var oppe imod et teknokrati og nødvendighedens politik symboliseret ved finansminister Bjarne Corydons DONG-salg?

	Og hvem andre end SF’erne i Lejre er bedre til at besvare de spørgsmål, der i dag optager venstrefløjen? Mødet mellem visioner og pragmatisme har gjort Lejre til Danmarks første økologiske kommune, og SF-borgmesteren Mette Touborg til et af de få lyspunkter i et kriseramt parti med en mandatøgning fra seks til ni ved kommunalvalget. I Lejre taler ingen om nedsmeltning, men om Touborgs personlige gennemslagskraft og pragmatisme, der skaffede hende hver tredje stemme i en traditionelt Venstre-ledet kommune med 27.000 indbyggere.

	Og de er jo ikke pludselig gået hen og blevet SF’ere over night i den sjællandske kommune.

	»Jeg tror, rigtig mange borgere i Lejre ville trække på det, hvis de blev spurgt, om de stemte SF, og så var der alligevel rigtig mange, der gjorde det,« som Mikkel Friis-Holm siger: »Andre steder har folk det sådan med Dansk Folkeparti, men hos os er det SF.«

	»Men det er jo ikke SF, der får alle stemmerne, det er Mette,« supplerer lokalformand Christian Plank.

	Trine Krebs, der er leder af Lejre Havenetværk for bæredygtig havedyrkning hører egentlig ikke til ved bordet, eftersom hun er radikal. Men også hun stemte på Mette Touborg og partiets økologiske projekt: »SF har formået at føre en politik i Lejre, som mange er med på, også selv om de aldrig har stemt SF tidligere.«

	SF’s egen skyld

	Men SF i Lejre har også sat skatten ned to gange og lukket tre skoler i kommunen stik imod, hvad de lovede under forrige kommunalvalg. Lyder det bekendt? Som kameler i kommunestørrelse? I så fald er det gået langt bedre med at sluge dem for SF i Lejre end for SF, dengang de sad i regering. Og selvfølgelig er der forskel på kommunal- og landspolitik. Men SF’s fremtid begynder lige nu ved det absolutte nulpunkt, så hvorfor ikke et øjeblik dvæle ved et af partiets få lyspunkter:

	»Der er meget stor forskel på at være det mindste parti i regering og borgmesterparti. Og så har man landspolitisk ikke haft det berømte SF-bagland med. Jeg tror, det er SF selv, der har gjort det rigtig svært at sidde i regering. Det er ikke socialdemokraterne, de radikale eller Thor Möger. Det er vores eget bagland. Når vi skulle vedtage en ny lov, hvor SF selvfølgelig ikke havde fået alting igennem, så var der altid en eller anden lokalformand i gang med kritisere selskabsskattelettelser eller noget andet, inden vi overhovedet var begyndt at tale om de SF-ting, vi havde opnået. De blev aldrig nævnt,« siger Christian Plank.

	Mikkel Friis-Holm: »De stemmer har jo også været her lokalt, og folk brokkede sig over, at skattenedsættelser var blevet SF-politik. Men der sagde Mette så bare, at vi skal lave noget for alle. På den måde kunne vi få flere med og blive stærkere.«

– Hvorfor er det nemmere at forklare løftebrud og skattelettelser i Lejre end på landsplan?

	»Der sidder rigtig mange, der er SF’ere af ideologi hele vejen igennem, og som vil føre benhård SF-politik. Hvis vi havde gjort det herude, havde vi nok stået i en lignende situation, som vi gør landspolitisk i dag,« siger Christian Plank.

	Han henviser bl.a. til, at SF ved at indgå kompromisser med andre partier i byrådet har haft heldt til at gøre Lejre til en økologisk forsøgskommune i tre år med et budget på 400.000 kroner. Målet er, at samtlige af kommunens landbrugsarealer skal omlægges til økologi, kirkens områder skal også være grønne, og at maden i private og offentlige køkkener skal være økologisk. Noget, der kan gøre lige så ondt på Venstrefolk, som skattelettelser til erhvervslivet kan gøre på en rød SF’er.

	Smut over i hængekøjen

– Men hvordan kan I acceptere, at man giver skattelettelser til erhvervslivet og forringelser for kontanthjælpsmodtagerne? Er det ikke jer, der er de forkerte SF’ere?

	»Der var jo også mange gode ting i kontanthjælpsreformen, der sigter på at få folk i arbejde. Og for kritikerne af regeringsdeltagelsen var DONG jo bare en måde, hvor man kunne komme ud. Hvis det ikke var DONG, så havde det været en anden sag. Politik er jo ikke sort-hvid. Men det synes mange SF’ere, den er,« siger lokalformanden, og Mikkel Friis-Holm bryder ind:

	»Så kan de jo forsvinde over i hængekøjen til Enhedslisten.«

	Christian Plank: »Præcis. Vi er herude blevet enige om, at sådan er vi ikke. Og det har vi både mistet og fået medlemmer på, tror jeg.«

	Som tilhængere af SF’s regeringsdeltagelse bakker SF’erne i Lejre naturligvis op om tidligere minister Pia Olsen Dyhrs formandskab og hendes udtalelser om, at SF skal kunne side i regering. Dermed følger hun en linje, som det lykkedes venstrefløjen i partiet at underkende.

	Alligevel sidder hun sikkert i sadlen, vurderer Mikkel Friis-Holm: »Den fløj, som skabte Annette Vilhelmsen og som underløb hende, har vist sig ikke at være til at stole på, og så mister man jo indflydelse, for ingen vil samarbejde med nogen, der siger: Nu har du vores mandat, men du skal gøre alt, hvad vi siger.«

	»Jeg tror, at SF’s nuværende krise ender med at blive rigtig sund for partiet, der kan gå i gang med at formulere en mere grøn politik. Hvis der er noget dansk politik mangler, så er det et grønt parti. Men SF har i de senere år været for fokuserede på at komme i regering. Derfor havde vi ikke konkret nok viden om, hvad vi var for et parti, og hvad vores politik var, til at gå ind i de politiske forhandlinger. Succeskriteriet kan jo ikke være at sidde i regering, men hvad var succeskriteriet så?«

	Nyt afsæt

	De politiske visioner går ikke i vejen for dagligdagen i Lejre, heller ikke i Mikkel Friis-Holms køkken, hvor der nu røres rugbrød, mens snakken går. Touborg behøver ikke ringe på døren. Hun har været til møde i København og skal til landsledelsesmøde i Odense senere, hvor det viser sig, at SF’erne strides videre om, hvem der bærer skylden for regeringsexiten.

	I landsledelsen, som er domineret af Pia Olsen Dyhr-støtter, bl.a. Touborg, er der ifølge Jyllands-Posten forfattet et udkast til en politisk beretning, hvor skylden placeres hos kritikerne af DONG-salget. Touborg vil ikke kommentere striden, da hun sætter sig ved bordet efter at have kløet husets hund grundigt bag ørerne.

	»Jeg gider ikke rive op i historien. Vores position er en anden, vi har fået ny formand, og nu handler det om at lave et nyt afsæt og ikke hænge fast i, hvad vi kunne have været, hvis vi ikke stod her i dag,« som hun siger.

– Men er der ikke noget, man skal lære af fortiden, i forhold til hvor partiet skal hen i fremtiden?

	»Den vil jeg tage internt i SF.«

– Hvad med de frustrerede vælgere, der troede på et venstrefløjsprojekt og forandringer i en rød-grøn retning?

	»Okay, der har ligget nogle på mange måder rimelige, men også utrolig store forventninger til, hvad SF i regering kunne ændre, og på urealistisk kort tid. Vi var det mindste af tre regeringspartier, det betyder selvfølgelig noget i forhold til indflydelse. Det ændrer ikke på, at jeg synes, det er det rigtige sted at sidde for at få indflydelse. Hvis alle SF-vælgerne tænker, der kommer mere SF-politik igennem ved at sidde udenfor, så tror jeg, det er en misforståelse. Selv om vi selvfølgelig nok skal få noget igennem,« siger Mette Touborg, der trak sig fra næstformandsposten, og dernæst meddelte, at hun ikke stiller op som formandskandidat med den begrundelse, at hun ikke både kan rejse et parti fra grunden og være borgmester i Lejre.

	Hun mener, at hun har nemmere ved at kommunikere med vælgere og bagland end landspolitikerne, bl.a. fordi vælgerne i dag forventer, at der skal være meget stor ideologisk forskel på partierne på Christiansborg.

	»Det gør det svært at være pragmatisk.«

– Så kan man ikke sige, at SF i regering er et bæredygtigt projekt også fremover, fordi I bl.a. har vist, at man kan være både pragmatiske og skabe grønne resultater i Lejre?

	»Jo, det mener jeg godt, man kan.«

– Enhedslistens Pelle Dragsted mener, at man kan få mere indflydelse udenfor?

	»Det er jeg ikke enig i. Og det bedste eksempel er finansloven, hvor Enhedslisten havde alle muligheder for at skabe forbedringer, og de så smed det hele på gulvet. De siger, de kæmper imod den mindste forringelse og var så selv årsag til to store, da indsatsen mod social dumping og sænkelse af fradrag for faglige kontingenter røg.«

	Den pragmatiske tilgang, der gør, at folk, der normalt ville vende ryggen til et økologisk omstillingsprojekt, i stedet føler, de bliver inddraget, har Mandag Morgens Velfærdspanel sågar præmieret. Mette Touborg er blevet landets tredje mest innovative borgmester, fordi hun har skabt opmærksomhed om den lille kommune »med sine markante holdninger til økologi« samt den tætte, tidlige og ikke mindst anderledes inddragelse af borgere og erhvervsliv i den politiske beslutningsproces.

	Små skridt

	»Vi kunne godt have trumfet det økologiske projekt meget mere massivt igennem – også med større krav – for vi havde flertallet til det. Men hvad er fordelen ved det, hvis det politiske flertal skifter, eller det udvikler sig til konstant politisk krig i stedet for et fælles projekt. Det er også derfor, jeg hellere vil leve med at lave noget i Lejre Kommune, der går stik imod SF’s politik f.eks. en lille skattelettelse, hvis vi til gengæld får gennemført en masse klassisk SF-politik som sociale klausuler, arbejdsklausuler og et økologisk kommuneprojekt, som alle står bag,« siger Mette Touborg.

	Den holdning deler de andre om bordet.

	»Ideologi er jo at få ideen,« som Mikkel Friis-Holm siger.

	Når man til gengæld spørger til, hvor mange af kommunens landmænd, der har lagt om til økologi, er svaret »næsten ingen.« Men det er nærmest en pointe i sig selv, mener Trine Krebs: »En af grundene til, at jeg har stemt på SF og den økologiske kommune, er netop, at vi trænger til at finde nogle løsninger sammen i stedet for, at det er en kommunalbestyrelse, der har sat nogle mål om, at vi skal have så og så mange hektar omlagt til økologi.«

	Mikkel Friis-Holm er enig:

	»Det handler om at få vendt folk oppe i hovederne og at få så mange med.«

	En af de lokale virksomheder, der dog har omlagt til økologi, er Herslev Bryghus, som bl.a. sælger øl til Irma. Den gamle landbrugsejendom, der huser øltønder i stedet for svin, ligger mellem marker og hyggelige bindingsværkshuse, hvor naboerne kan dufte den daglig ølproduktion. Men Herslev Bryghus lagde faktisk om for allerede fem år siden, og i starten syntes ejeren, Tore Jørgensen, at den økologiske kommune var »varm luft«.

	»Mette Touborg kunne sagtens have stødt en stor gruppe mennesker fra sig med det økologiske projekt. Der er jo sket det modsatte, hvilket viser, at der er et ønske om, at nogen forsøger at skabe andre måder at gøre tingene på. I et større perspektiv, der handler om at forandre nogle helt grundlæggende dagligvarestrukturer, der gør det alt for dyrt at sælge lokalt fremstillede økologiske varer, så betyder det noget for mig som virksomhedsejer, at der er politisk pondus og magt bag et projekt,« siger Tore Jørgensen.

