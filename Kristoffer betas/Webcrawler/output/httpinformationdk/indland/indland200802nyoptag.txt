Ny optagelsesregel frasorterer de bedste studerende
De mindst egnede studerende risikerer at komme foran de mere flittige, når de skal optages på universiteterne. Det viser en ny undersøgelse af den såkaldte 1,08-regel, der skulle få unge hurtigere i gang med en uddannelse


 Egentlig skulle 1,08-reglen få de danske studerende til at gå hurtigere i gang med en uddannelse. Hvis man søger ind på en universitetsuddannelse senest to år efter studentereksamen, kan man fra næste sommer gange sit gennemsnit med 1,08. En ny undersøgelse fra Aarhus Universitet (AU) viser imidlertid, at reglen kan få den helt modsatte effekt. Universiteterne vil nemlig være tvunget til at optage studerende, der er dårligere egnede, og omvendt risikerer de at måtte afvise dygtigere studerende, hvis eksamen er ældre end to år. Og det kan blive et økonomisk problem for universiteterne, fordi studerende med et snit under 8 (ifølge den gamle karakterskala, red.) fra gymnasiet består langt færre eksamener end studerende med et gennemsnit over 8. Og antallet af beståede eksamener er direkte proportional med, hvor mange penge universiteterne får fra staten. Ikke nok med det: Jo lavere gennemsnit de studerende har, jo hyppigere dropper de ud af studiet igen, konkluderer undersøgelsen.
Universiteterne har gjort opmærksom på problemerne med 1,08-reglen, da den i sin tid var til høring, forklarer studiechef Per Andersen på Syddansk Universitet: 
"Ældre studerende vil blive stillet markant dårligere, og det er ikke retfærdigt. Men derudover så er der ingen tvivl om, at det kan komme til at koste universiteterne flere penge at optage studerende med lavere kvotienter, fordi de er langsommere om at blive færdige."
Der er derimod ingen entydig sammenhæng imellem de studerendes alder, og hvor hurtigt de gennemfører studier, mener Per Andersen.
Studiechefen på Københavns Universitet, Jakob Lange, er enig. Også folk der skifter studie vil blive stillet ringere, påpeger han.
"Det er vanskeligt for mig at se, at det her skulle gavne målsætningen om, at 50 procent af en ungdomsårgang skal have en videregående uddannelse, for vi får endnu sværere ved at gøre noget for dem, som ikke lyttede til de gode råd i gymnasiet om at tage højniveaufag og skynde sig i gang, samt de ældre og studieskifterne," siger Jakob Lange.
Ikke nogen god regel
Danske unge er langt senere færdige med deres uddannelse end unge i resten af Europa. Det er baggrunden for, at 1,08-reglen i dag er indført ved lov. Reglen blev primært indført for at afværge regeringens forslag om at straffe de unge via SU'en, hvis de var for lang tid om at komme i gang med at læse, forklarer Socialdemokraternes tidligere videnskabsordfører Rasmus Prehn. 
"Men det er selvfølgelig bekymrende, hvis det viser sig, at reglen sorterer nogle studerende fra, som reelt er bedre egnet. Jeg kan dog ikke forestille mig, at der er særlig mange studerende, der vil blive ramt af det her. Intentionen var at motivere flere til at søge ind på en uddannelse og gå hurtigere i gang, men hvis det viser sig at være en generel tendens, at det går ud over andre studerende, så må vi selvfølgelig overveje at fjerne den ordning igen," siger Rasmus Prehn.
Også Dansk Folkeparti var med i forliget omkring 1,08-reglen, men uddannelsesordfører Martin Henriksen har aldrig været glad for reglen.
"Det var det mindst ringe forslag, da vi alle var enige om, at det er vigtigt, at de studerende kommer hurtigere i gang og igennem, men hvis reglen ikke har den ønskede effekt og giver problemer af den her art, så må vi finde nogle andre redskaber sammen med forligskredsen," siger Martin Henriksen. 
Forsknings- og universitetsordfører Jonas Dahl fra SF mener helt grundliggende, det er en forkert struktur at ens gennemsnit kan ganges kunstigt op, hvis man tager ekstra højniveaufag i gymnasiet eller starter hurtigt på universitetet. 
"Det vil jo føre til, at universiteterne er nødt til at optage dårligere egnede og mindre motiverede studerende. Vi bliver nødt til at finde ud af, hvad det er for kriterier, der giver universiteterne mulighed for at finde de bedste studerende. Jeg mener, at løsningen er at genindføre kvote 2 og afskaffe 1,08-reglen," siger Jonas Dahl.


