SAS klar med ambitiøs klimaplan
Med en ambitiøs miljøplan satser SAS på at blive blandt verdens grønneste flyselskaber. Selskabet vil kombinere vækst med mindsket miljøbelastning


 SAS skal flyve grønt. Flyselskabet vil inden 2020 formindske det totale C02-udspil med 20 procent - og det betyder en halvering af C02-udslippet per passagerkilometer trods en forventet vækst på fire procent per år. Nedsættelsen opnås gennem en række tiltag, blandt andet energieffektivisering og anvendelse af alternative brændstoffer, fremgår det af en ny ambitiøs miljøstrategi fra SAS mandag. 
- Efter flere års arbejde med miljøspørgsmål er jeg meget stolt over, at SAS nu fremlægger én af de mest ambitiøse målsætninger på miljøområdet blandt verdens flyselskaber, hvor vi frem til 2020 vil halvere CO2-forbruget pr. passager. Det viser, at SAS går foran og tager klimaudfordringerne alvorligt. Vi vil opnå en ansvarlig og bæredygtig vækst i trafikken samtidig med, at vi mindsker miljøbelastningen, siger Susanne Larsen, administrerende direktør i SAS.
Hun peger på, at SAS' strategiske miljømål er et vigtigt fremskridt, der betyder, at SAS kan vokse med den forventede takt samtidig med, at miljøet belastes mindre. Dertil kommer, at SAS-koncernen sigter på at nå den 0-vision om udslip af klimapåvirkende drivhusgasser i år 2050, som den globale flybranches interesseorganisation, IATA, har formuleret.
For at nå målene skal SAS gennemføre et stort antal kort- og langsigtede aktiviteter. Mange af disse aktiviteter er sat i gang sammen med andre aktører og kan sammenfattes i fire område, nemlig teknisk udvikling, infrastruktur, operative tiltag og økonomiske styremidler. Konkret betyder eksempelvis alternativt brændstof, næste generations fly med forbedret aerodynamik og mere effektive motorer, grønne landinger og mindsket brændstofforbrug i den daglige virksomhed.
Ud over at mindske det totale CO2-udslip skal eksempelvis SAS-koncernens forskellige fly- og støtteselskaberne på jorden inden år 2011 anvende miljøbiler som tjenestebiler og have certificerede miljøledelsessystemer, ligesom SAS-koncernens flyselskaber skal være nogle af Europas mest miljøbevidste, oplyser selskabet.
