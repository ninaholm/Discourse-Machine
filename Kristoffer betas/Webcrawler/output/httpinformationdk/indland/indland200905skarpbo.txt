Skarp borgerlig kritik af 'visionsløs kulturminister'
Både højre- og venstrefløj beskylder kulturministeren for at være for passiv. Også fremtrædende kulturpersonligheder mener, hun er en forvalter uden en selvstændig ideologisk dagsorden
Kulturminister Carina Christensen og kæresten Kim Ørnbo var fredag til ARoS- 150-års-jubilæumsmarkering. Men ministeren mangler visioner for kulturen, lyder kritikken.

Traditionelt er kultur et kerneområde for Det Konservative Folkeparti. Men den siddende konservative kulturminister har ingen visioner for kulturlivet i landet, lyder det nu fra flere sider.Carina Christensen fik tilnavnet "vandrepokalen", efter hun inden for et år blev forflyttet fra posten som minister for familie- og forbrugeranliggender til Transportministeriet og endelig havnede i Kulturministeriet i september 2008.Dengang udløste det adskillige protester fra både kulturlivet og oppositionen, at man havde valgt den 35-årige cand.negot. til den værdipolitisk tunge post. Hendes eneste kvalifikation var, at hun havde været kulturordfører for De Konservative fra 2001-2005, men i den rolle stod hun i skyggen af den konservative kulturminister Brian Mikkelsen, påpegede kritikere, der ikke kunne huske hende for én eneste mærkesag.Og efter mere end et halvt år på posten har Carina Christensen endnu ikke formået at sætte sig på den kulturpolitiske dagsorden, lyder kritikken fra Dansk Folkeparti:"Jeg er ikke i tvivl om, at Carina Christensen er et sødt menneske. Men hun mangler visioner. Hun er for meget embedsmand. Hun administrerer, men man hører aldrig en markant eller på nogen måde kontroversiel udmelding fra hende. Og det er et problem, fordi kulturpolitikken er så vigtig i værdikampen. Det nytter ikke noget, hvis kulturministeren ikke tør gå foran og sige, hvad hun mener," siger partileder og medlem af Folketingets Kulturudvalg Pia Kjærsgaard, som tror, det er tilfældigt, at det lige blev Carina Christensen, der endte som kulturminister:"Man skulle have en kabale til at gå op. Nogle mennesker skulle placeres rundt omkring, og da Lars Barfoed skulle have Transportministeriet, måtte man placere Carina Christensen i Kulturministeriet."RingeagtsytringOgså Weekendavisens borgerlige kulturkommentator Ulrik Høy mener, det må være et tilfælde, at Carina Christensen endte i Kulturministeriet.Og det er altså ikke godt nok:"Jeg synes ikke, den borgerlige regering kan være bekendt at indsætte en kvinde, der ikke ved noget som helst om kunst og kultur - en så ubefæstet ånd på en post, der har en meget smuk og stor tradition. Det er en ringe-agtsytring over for det kulturelle Danmark, men også en ringeagtsytring over for os, der kalder os borgerlige," siger han og tilføjer:"Kulturen er alt det, der skal gøre livet til andet end bare rationelt determineret. Og det kalder altså på nogle markante holdninger. Men sådan nogle har hun jo ikke."Heller ikke Rune Kristensen, der er landsformand for Konservativ Ungdom, kan få øje på, hvad Carina Christensen egentlig mener om kultur:"I forhold til Brian Mikkelsen er hun meget neutral. Han var langt bedre til at føre en værdikamp fra den post og til at profilere området. I modsætning til Carina Christensen gjorde han sig synlig med markante holdninger i medierne," siger han.Og det synes samfundsdebattør og professor i retshistorie ved Københavns Universitet, Ditlev Tamm, der er erklæret konservativ, at være enig i:"Jeg mener, en kulturminister skal være en kulturperson. Ellers giver det ingen mening at have et kulturministerium. Men med hensyn til Carina Christensen har jeg intet indtryk af hende overhovedet. Det kan man jo ikke få, da hun ikke udtaler sig om noget som helst, der har nogen interesse. Som iagttager kan jeg kun konstatere, at hun er fra Fyn ligesom Bendt Bendtsen."Ole Birk Olesen, der er chefredaktør for den liberalistiske netavis 180 grader, hæfter sig også ved, at Carina Christensen er fra Fyn."Hun er vel endt på ministerposten, fordi Bendt Bendtsen kender hende hjemmefra. På mig virker Carina Christensen i hvert fald som en letvægter, der har fået en lidt for stor post til sit talent. Hun har ikke tidligere sagt noget interessant om kulturpolitik, og det er ikke til at sige, om hun nogensinde har haft nogle meninger om kultur."Sød og rarDet er også meninger om kultur, der bliver efterlyst blandt de kulturpersonligheder, Information har talt med. Flere af dem ønsker imidlertid ikke at stå frem, fordi de er økonomisk afhængige af Kulturministeriet.Billedhuggeren Bjørn Nørgaard, der er professor emeritus ved Det Kongelige Danske Kunstakademi og medlem af Kanonudvalget for billedkunst, er dog klar i mælet. Og det er Gyldendals litterære direktør, Johannes Riis, også."Carina Christensen har tydeligvis ingen visioner. Hun er sikkert dygtig til at administrere, men man må konstatere, at hun ikke har tænkt nogle selvstændige tanker om kultur. Hun fører regeringens kulturpolitik, og den er også fuldstændig uden visioner. Kulturen er en privatsag, som de private investorer helst skal tage sig af. Så enkel er deres politik," siger Bjørn Nørgaard."Hun er et sympatisk menneske. Men jeg savner engagement. Nu har hun siddet som kulturminister i et godt stykke tid, men man har stadig ingen fornemmelse for, hvad hun brænder for, og hvad hun vil med kulturen. Man kunne mene, hvad man ville, om Brian Mikkelsen, men han kom med nogle udspil, som man kunne forholde sig til. Det kunne Carina Christensen godt lære noget af," lyder det fra Johannes Riis.Også SF's kulturordfører har taget sig selv i at savne Brian Mikkelsen."Jeg havde aldrig troet, at det skulle ske. Men jeg ville faktisk ønske, at han stadig sad på posten. Han havde da i det mindste nogle holdninger og var engageret i kulturen," siger Pernille Frahm, der kun kan komme i tanke om en enkelt vision, når hun bliver spurgt om sin holdning til kulturministeren:"Hvis Carina Christensen er opsat på noget, er det, at der ikke må gå noget galt - at forretningen skal køre uden de store udsving. Og jeg tror netop, hun er en minister, der bliver sat ind, når der ikke skal ske noget på et område for en tid. Hun er driftsikker og laver ikke ulykker."Men det er simpelthen ikke godt nok at nøjes med at administrere, mener Socialdemokraternes kulturordfører, Mogens Jensen, der er skuffet over kulturministeren, men understreger, at han har været skeptisk fra begyndelsen."Carina Christensen er et sødt og venligt menneske og behagelig at omgås, men som minister har hun absolut ingen ambitioner. Hun har i sin ministertid endnu ikke fremlagt en plan for, hvad der skal ske med dansk kultur med hende ved roret. Hun administrerer bare, og jeg har ikke set hende tage ét eneste selvstændigt nyt initiativ. Jeg må sige, at hun kandiderer til posten som Danmarkshistoriens mest passive kulturminister," siger han.Carina Christensen har ikke ønsket at udtale sig om kritikken af hendes person.
