Professorer frygter, at traditioner går tabt
Tradition og dannelse går tabt, hvis Det Juridiske Fakultet flyttes fra de historiske bygninger i Indre København, mener en række professorer. Men de studerende øjner forbedringer i nye lokaler på Amager
Juraprofessor Peter Pagh i de gamle lokaler på Det Juridiske Fakultet i det indre København. Her vil Peter Pagh og andre juraprofessorer gerne blive også i fremtiden i stedet for, som det er planen, at flytte til nye lokaler på Amager. Peter Pagh mener, bl.a., at det er vigtigt at være tæt på advokatkontorerne i den indre by.


 »Det er med vilje,« siger kvinden bag skranken om receptionens bordklokke, der ikke virker. Det er altså ikke alderdom, men den virksomme klokkes alt for høje lyd, der har sat den ud af spil.
Den ser ellers fin ud, klokken. Fin på samme måde som den grøntmalede trappeopgang og det forelæsningslokale, som professor Peter Pagh efterfølgende fører os hen i. Han slår ud med armene:
»I kan selv se det. Det er historisk.«
Lokalet, der nærmest minder om en kirke, fordrer en umiddelbar ærbødighed. På det store kateder med udskårne paneler troner to store lamper på messingstager, og de fine pulte af smukt poleret træ sender tankerne tilbage til en svunden tid, hvor læreren havde ret, og hvor gruppearbejde var et ukendt begreb. Studiestræde er en af de adresser, hvor Det Juridiske Fakultet har til huse. Sammen med teologi er det den sidste uddannelse, der stadig hører hjemme i kvarteret omkring Vor Frue Kirke, som har været universitetsressort siden 1479.
Men snart er det slut. Gruppearbejdet skal fylde mere, studiemiljøet tilgodeses, og Det Juridiske Fakultet skal flytte til Amager.
Fra 2015 bliver jura og teologi som de sidste fakulteter på KU forvist fra Indre By. I hvert fald hvis det står til ledelsen på KU, som vil spare penge i husleje.
Men ideen er dårlig, mener Peter Pagh og 19 andre professorer, der officielt har protesteret mod flytteplanerne.
»Det handler om at bevare traditionen for fakultetet. Både for de studerende og for byen er det en værdi i sig selv, at der er et stort antal studenter i den gamle middelalderby,« siger han.
Trods opbakning fra en del af de studerende afviser Peter Pagh ledelsens argument, om at studiemiljøet bliver bedre i de nye bygninger på Amager.
Man kunne få den tanke, at I som undervisere er begejstrede for at bevæge jer rundt i disse historiske bygninger uden at skele så meget til studiemiljøet?
»Det er ikke rigtigt. Vi vil gerne være i bygningerne, men det, de studerende vil få på Amager, er ikke forbedringer. Erfaringer fra KUA (Københavns Universitet Amager, red.) har ikke vist, at man har etableret et studiemiljø. Det kræver da en helt særegen forståelse af begrebet studiemiljø, hvis man vil bruge den betegnelse om det glashus, vi skal hen i,« siger Peter Pagh og betoner muligheden for, at staten kan spare halvanden million kroner, hvis byggeriet på Amager sættes i bero.
Men hvorfor er det så vigtigt at være inde i byen?
»I nogle byer f.eks. Stockholm har man flyttet universitetet ud på en smuk mark, hvor bygningerne dog er pænere end vores aktuelle tilbud. Men jeg mener ikke, at den adskillelse er god for hverken byen eller de studerede. Hvis man gerne vil være en rigtig hovedstad, hører det til, at der er studenter, der løber rundt og har byen som baggrund.«
Tvivlsom ideologi
Du mener, at der er tale om et ideologisk projekt fra universitetsledelsens side?
»Når man siger, man vil derud, taler man for moderniteten. Den form for modernitet er jeg nok ikke tilhænger af. Det er koblet sammen med, at vi skal have gruppearbejde og afskaffe den almindelige undervisning,« siger han og henviser til en ny studieform, som set fra Paghs stol risikerer at forringe fagligheden på studiet.
I en kronik i Berlingske henviser de kritiske professorer også til, at flytningen kan skade forholdet til advokatkontorerne.
Peter Pagh peger på, at man helt ulig andre studier har over 400 eksterne undervisere.
»Vi er meget afhængige af, at vi kan skaffe fuldmægtige fra advokatkontorerne og folk fra centraladministrationen. Og her betyder det noget at være tæt på.«
Nu er det jo ikke en dagsrejse at tage til Amager?
»Det er jeg fuldstændig med på, men nogle har meldt tilbage, at de ikke har tænkt sig at tage til Amager. For mange har det en praktisk betydning, at vi ligger ved siden af byretten og de store advokatkontorer og meget tæt på Slotsholmen.«
Hyggeligt, men ...
Hvorvidt de fremtidige jurastuderende har lyst til at tage til Amager vides ikke. Udenfor i den gamle gård står Eva Spangsberg Boesen og Rikke Dybvad. De har efter seks års studier netop afleveret deres speciale i arbejdsret, og humøret er højt ved udsigten til en lang sommerferie.
Hvordan har det været at studere i de gamle bygninger?
»Hyggeligt, selv om man godt kan få ondt i bagdelen,« lyder svaret fra Rikke Dybvad med henvisning til de siddepladser, der ikke just er udformet efter ergonomiske idealer.
Selv om de nyuddannede kvinder er enige om, at det har været skønt at studere i byen, er ulemperne ikke svære at genkalde sig: Undervisningslokaler i kældre uden ordentlig udluftning eller i lokaler, hvor udsynet er mangelfuldt.
»Så vi fik ikke så meget ud af undervisningen på 1. semester,« siger Eva Spangsberg Boesen.
På den vis minder Det Juridiske Fakultet i Indre By om den gamle klokke i receptionen; skønheden er i øjnefaldende, men virkningen ikke udelt positiv.


