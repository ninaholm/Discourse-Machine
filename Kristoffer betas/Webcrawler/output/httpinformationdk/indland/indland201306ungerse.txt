’Jeg ville ikke have, at mine unger skulle se mig sådan’
Det var et scoop, da TV 2 kunne bringe optagelser med gidslerne i Somalia. I dag føler en af dem, Eddy Lopez, sig misbrugt i jagten på denne historie
Eddy Lopez (t.v.) føler sig ifølge en klage fra fagforbundet Søfartens Ledere groft krænket ved at blive udstillet på en ydmygende og ærekrænkende måde i forbindelse med Ekstra Bladets dækning af gidseltagningen i Somalia.
 Billedet af Eddy Lopez og Søren Lyngbjørn stammer fra TV 2-dokumentaren ’De danske gidsler – mareridtet i Somalia’.


 
	To danske og fire filippinske søfolk har i 27 måneder siddet som gidsler i Somalia. Ingen andre danskere har været tilbageholdt så længe. Forholdene for gidslerne har været barske og umenneskelige. Men det er nødvendigt at vise denne virkelighed. For gidslernes skyld, og for at denne sag ikke bliver glemt. Derfor viser TV 2 denne dokumentarfilm«.

	Sådan står der uden lydunderlægning med hvide bogstaver på en sort skærm, da TV 2 den 2. maj klokken 21.10 blænder op for udsendelsen De danske gidsler – mareridtet i Somalia.

	Stilheden afbrydes efterhånden af bølgeslag, inden TV 2’s korrespondent, Rasmus Tantholdt, toner frem på en strand i Somalia.

	To dage forinden er de seks gidsler blevet frigivet, og Rasmus Tantholdt forklarer, at det netop var fra kysten, at gidslerne blev evakueret, inden han fortsætter med at introducere udsendelsen. Et par uger inden frigivelsen er det lykkedes en norsk freelancejournalist med somalisk baggrund at få adgang til gidslerne, og det scoop har sendt korrespondenten til Somalia.

	»Det er der kommet nogle video-optagelser ud af, der aldrig er set lignende før. Det, I nu skal se, det er brudstykker fra den hverdag, som kaptajn Eddy Lopez, den alvorligt syge styrmand Søren Lyngbjørn og de fire filippinske besætningsmedlemmer måtte leve med i over 27 måneder, fanget af pirater,« fortæller Rasmus Tantholdt.

	En måned senere har ét af de seks gidsler dog nu klaget til TV 2 over, udsendelsen ikke blot viste en iscenesat virkelighed:

	»De seks gidsler, med Eddy Lopez i spidsen, blev med vold og gentagne trusler om vold tvunget til at overdrive deres lidelser,« hedder det i klagen, som Søfartens Ledere har skrevet på vegne af netop den tidligere kaptajn på M/V Leopard Eddy Lopez.

	Gedeblod i ansigtet

	Eddy Lopez – som på et tidspunkt i udsendelse fortæller om selv-mordtanker og ved en anden lejlighed bryder grædende sammen – mener, at han blev »udstillet på en ydmygende og nedværdigende måde – en fremstilling, han under tvang og trusler på intet tidspunkt kunne sige fra over for«.

	Alligevel præsenterede TV 2 efter frigivelsen, og altså inden udsendelsen blev sendt, aldrig Eddy Lopez for disse optagelser. Spurgte ham aldrig, hvordan han havde det med dem. Eller bad om hans version.

	Var det tidligere gidsel blevet spurgt, om han var indforstået med optagelserne, ville svaret have været et klart »nej«, forklarer Eddy Lopez i klageskrivelsen:

	»Jeg har det rigtigt dårligt med den udsendelse. Det var ydmygende. Vi skulle græde, og gjorde vi ikke det,

	fik vi tæsk. Jeg ville ikke have, at mine unger skulle se mig sådan, eller min kone, min familie. Det er så

	frustrerende. Vi blev tvunget til at lave alt muligt lort: smøre gedeblod i ansigtet for at det så ud, som om vi blødte. Det var så ulækkert. Vi blev spurgt af journalisten, om vi talte frit ... Hvor dumt kan man spørge? Der stod ti pirater med kalasjnikovs! Jeg tænkte: Hvad tror du selv? Hvis Abdi (TV 2’s freelancejournalist Abdifitah Farayare Gelle, red.) sagde til piratlederen, at jeg ikke ville snakke, hvad tror du så, der ville ske med os?«

	Måtte ikke rejse sig

	I udsendelsen snakker ikke blot Eddy Lopez, men også Søren Lyngbjørn om selvmordstanker, og sidstnævnte forklarer, hvordan han frygter at dø som følge af uforklarlige smerter i maven.

	TV 2 skriver i sin omtale af udsendelsen, at Søren Lyngbjørn i flere måneder havde været meget syg og ikke kunne »gå, spise eller stå«.

	Ifølge klagen til TV 2 kunne den danske styrmand dog både stå og gå, selv om han var syg og afkræftet (Søfartens Ledere oplyser, at Søren Lyngbjørn »for nuværende« ikke ønsker at klage over hverken TV 2 eller Ekstra Bladet, men blot at få fred og ro). Men Eddy Lopez fik angiveligt besked på at fortælle Søren Lyngbjørn, at denne ikke måtte rejse sig, når journalisten kom og filmede, samt at de andre gidsler skulle hjælpe denne på toilet og made ham for at forstærke indtrykket af lidelserne.

	Eddy Lopez mener, at TV 2 imidlertid fravalgte kildekritikken, selv om stationen – og ikke mindst Ab-difitah Farayara Gelle – måtte vide, at de somaliske pirater gerne udstiller deres gidslers lidelser for på den måde at presse regeringer og rederier til at betale større løsesummer.

	I stedet blev Eddy Lopez og de andre gidsler angiveligt udsat for yderligere både psykisk og fysisk vold fra gidseltagerne for at understrege vigtigheden af, at de kun gjorde og sagde det, som piraterne ønskede – foran TV 2’s kamera.

	’Be careful’

	Den tidligere kaptajn på Leopard beskriver i klageskriftet, hvordan han – kort før Abdifitah Farayare Gelle ankommer til fangelejren – bliver kørt til et sted, hvor der er mobildækning. Her skal han tale med Rasmus Tantholdt, der er ankommet til den somaliske hovedstad, Mogadishu.

	Forrest i bilen sidder chaufføren og Abdifitah Farayare Gelle, mens Eddy Lopez sidder på bagsædet mellem en vagt og gidseltagernes forhandler, Yonis Hossan.

	På køreturen bliver Eddy Lopez gentagne gange slået, truet med ordene: »Be careful! Be careful what you say!« og får ordre om at græde og bede om hjælp, når han taler i telefon med Rasmus Tantholdt.Køreturen foregår ad en almindelig vej, der er ingen nævneværdig støj i bilen, og Eddy Lopez mener, at freelancejournalisten var klar over, hvad der foregik.»Men Abdifitah Farayare Gelle kiggede blot lige frem for sig og greb ikke ind,« hedder det i klagen til TV 2.I dag spørger Eddy Lopez, hvordan TV 2 i præsentationen af udsendelsen kunne skrive, at den blev sendt for »gidslernes skyld«, når han ville ønske, at den aldrig var blevet sendt.

	»Det er vores klare opfattelse, at TV 2 ikke viste den gidseltagne besætning tilstrækkelig hensynsfuldhed og takt, men derimod kun har tænkt på at promovere en solohistorie ud fra sensationskriteriet,« hedder det i klageskiftet fra Søfartens Ledere.

	TV 2’s nyhedsdirektør, Michael Dyrby, skriver i en mail, at stationen ikke ønsker at kommentere klagen:

	»Klagere, der henvender sig til TV 2, har krav på, at vi behandler deres klage, før vi udtaler os. Derfor har jeg ingen kommentar lige nu. Vi er i dialog med Søfartens Ledere og taler med dem.«

