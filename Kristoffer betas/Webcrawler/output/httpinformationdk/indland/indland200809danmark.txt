Danmark bryder FN's børnekonvention
Når Danmark om mindre end to uger tvangshjemsender en serbisk far til to små børn, er det i strid med FN's børnekonvention, protesterer eksperter og foreninger i kor


 Den 2. oktober kl. 18.05 skal serbiske Mirsad Zairi forlade sin psykisk syge kone og to børn på et og fem år. For han kan ikke få hverken asyl, humanitær opholdstilladelse eller familiesammenføring. Trods psykologer og lægers advarsler om at sende ham hjem, har han fået afslag. 
Hans snarlige hjemsendelse er ifølge flere eksperter brud på FN's børnekonvention, som Danmark har underskrevet og er forpligtet sig til at følge. 
"Det er i strid med FN's børnekonvention, fordi børnenes forhold ikke er undersøgt ordentligt, og det har staten pligt til. Det her er diskrimination af asylbørn," siger familiens forsvarsadvokat, Anne Land, der er specialist i asylforhold. 
Hun bakkes op af professor, dr.phil. og tidligere formand for Børnerådet Per Schultz Jørgensen. 
Han understreger, at tvangshjemsendelsen både er brud på børnekonventionens artikel 3, hvor det står skrevet, at barnets tarv altid skal komme i første række, og artikel 9, hvor barnet har ret til at bo med sine forældre, medmindre det mistrives.
"Her er en familie, der kæmper for at holde sammen. Det er vi forpligtet til at støtte, når vi har skrevet under på konventionen. Det er der ingen diskussion om," siger Per Schultz Jørgensen, der understreger, at der vil være alvorlige konsekvenser ved at fjerne faren fra børnene: 
"At bryde et familiebånd vil påføre et tab, et savn, en krise eller et traume. Man risikerer, at faren glider ud af de børns liv," siger han. 
Mariager Kommune, som Mirsad Zairi og familien bor i, vurderer, at han som far er en stabiliserende faktor i hjemmet, fordi konen er psykisk syg. 
Retsstilling ikke varetaget
Mirsad Zairi fik afslag på asyl, fordi Udlændingeservice og Flygtningenævnet ikke mente, at han var i fare i Serbien, selvom han havde været udsat for tortur i fængslet. 
Familiens advokat, Anne Land, er yderst bekymret på familiens vegne: 
"Hvordan kan moren håndtere to små børn, når hun er traumatiseret? Børnenes retsstilling bliver slet ikke varetaget," siger hun. 
Anne Land har forsøgt at få hjemsendelsen udsat, indtil Mirsad Zairi og hans familie har fået opholdstilladelse i Kosovo. Men i et brev dateret den 18. september afviser Integrationsministeret at genoptage hans sag. 
Anna Land agter nu at tage sagen videre til Den Europæiske Menneskerettighedsdomstol.
FN's børnekomité, der blandt andet er nedsat for at sikre, at deltagerstaterne overholder børnekonventionen, holder møde til januar. Professor Per Schultz Jørgensen kalder sagen en 'skamplet' og mener, man bør sætte den øverst på dagsordenen til børnekomitéens møde.
"Det er flovt, at et land som Danmark, der skulle gå foran i humanitær indsats, er så klart bagud - også i forhold til vores nabolande," siger Per Schultz Jørgensen og henviser til, at Norge har inkorporeret børnekonventionen i deres lov, mens Danmark implementerer den lidt efter lidt. 
"Vi er gået helt i stå med implementeringsprocessen på asylområdet," lyder det fra professoren. 
Nødvendig for familien
Mange foreninger og privatpersoner har støttet Mirsad Zairi og hans familie. Peter Toubøl koordinerer støtten og har været familiens kontaktperson. Han er derfor kommet til at kende familien godt og mener, det er til stor skade for børnene, at faren hjemsendes: 
"Man kan sige sig selv, at det er brud på børnekonventionen. Man undersøger slet ikke, hvordan det vil påvirke børnene. Mirsad er absolut nødvendig for, at familien kan hænge sammen," siger Peter Toubøl, der er bekendt med konens psykiske sygdom efter at have oplevet krigen i Kosovo og at have levet i uvished om sin families fremtid i Danmark. 
Integrationsminister Birthe Rønn Hornbech ønsker hverken at kommentere den konkrete sag eller problemstillingen generalt. 
Men hos Venstres integrationsordfører, Karen Ellemann, ringer der ingen alarmklokker: 
"Jeg har tillid til, at den behandling, man får i systemet, er i overensstemmelse med internationale konventioner," siger ordføreren helt generelt, idet hun heller ikke udtaler sig om personsager. 
Mirsad Zairi og Peter Toubøl sendte mandag en klage til Rigspolitiet. Heri henviser de til, at integrationsministeriet den 10. marts i år fastslog, at der ikke ville ske nogen tvangsmæssig udsendelse, før familien havde fået fast ophold i Kosovo. På trods af at familien ikke har fået det, tvangsudsendes Mirsad Zairi om mindre end to uger. 


