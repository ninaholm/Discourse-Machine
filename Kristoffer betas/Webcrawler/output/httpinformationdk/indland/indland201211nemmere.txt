Det skal blive nemmere at komme til at studere ude
Uddannelsesministeren vil have alle studerende til udlandet, men særligt uddannelser som jura og medicin har svært ved at slippe de studerende. Fra alle sider lover man nu at blive mere fleksibel


 Igen og igen har det lydt fra politikere og interesseorganisationer, at danske studerende skal blive meget bedre til at rejse ud i verden.
Men det er ikke kun lysten, der afgør, hvem der kommer af sted. Der er også stor forskel på, hvor fleksible uddannelserne er til at acceptere udlandsophold. Mens samfundsvidenskab og humaniora sender flere tusinde af sted hvert år – svarende til 4-6 pct. af de studerende på fagområdet – lykkes det kun nogle hundrede på sundhedsvidenskab og naturvidenskab. Det svarer til knap 2 pct. af de studerende.
Tallene afspejler en forskel i den måde, studierne er bygget op. På Sundhedsvidenskab og Naturvidenskab har visse uddannelser regler for, i hvilken rækkefølge man skal tage kurserne, og det gør det sværere for de studerende at komme af sted. Til det siger Trine Sand, der er leder af det internationale kontor på Københavns Universitet.
»Generelt er der stor opbakning til at få flere studerende til at rejse ud, men vi er opmærksomme på, at det er mere udfordrende på vores sundhedsvidenskabelige og naturvidenskabelige uddannelser,« siger hun.
Derfor har man lige nu fokus på at skabe ’mobilitetsvinduer’ på naturvidenskab for at vise de studerende, hvornår og hvordan man kan komme af sted, siger Trine Sand.
På medicin ser man velvilligt på, at de studerende gerne vil til udlandet, siger studieleder professor Jørgen Olsen. Men studienævnet er også nødt til at sikre, at kvaliteten er i orden, og derfor har man været tilbageholdende med, at man efter hospitalsundervisning i udlandet også kunne tage eksamen i udlandet og ikke som ellers i København.
»Vi uddanner jo læger, som skal virke ved et dansk hospital. Vores kandidater får en autorisation ved Sundhedsstyrelsen. Den kvalitet må vi ikke svigte, fordi vi også skal internationalisere,« siger Jørgen Olsen.
Plads til at bløde op
Men efter den medicinstuderende Anas Al-Kahwa søgte om at tage eksamen på University of Sydney, har Københavns Universitet sat en forsøgsordning i værk, hvor kontaktpersoner i Sydney garanterer, at eksamen foregår efter studieordningen i København og på samme måde, siger Jørgen Olsen.
Det er imidlertid kun i helt særlige tilfælde, studienævnet er villig til at fravige studieordningen, hvad angår reglerne om, hvilken rækkefølge man skal tage de forskellige kurser i. Nogle regler handler rent faglig om en bestemt indsigt, man skal have, inden man kan tage det næste kursus. Men der er også regler af mere administrativ karakter, der skal sikre et jævnt flow af studerende, siger Jørgen Olsen.
»Ellers risikerer vi, at der kommer så store udsving i antallet af studerende, at vi er nødt til at fylde hospitalsafdelingerne op med så mange, at det er utilfredsstillende for både studerende, undervisere og patienter,« siger han.
»Men ja, der er plads og vilje til at bløde op. Der sker hele tiden større og mindre ændringer, og jeg er sikker på, at fleksibilitet i uddannelserne bliver et fokusområde i vores kommende udviklingsplaner,« siger Jørgen Olsen.
Et kunststykke
Et andet eksempel er jura på Københavns Universitet, hvor det også har vist sig mere end almindeligt svært at få merit for kurser, man har taget uden for universitetet.
Generelt ville det hjælpe på at gøre uddannelsessystemet mere smidigt, hvis man kunne klage over studienævnets afgørelser, mener formand for Danske Studerendes Fællesråd, Torben Holm.
»Vi oplever mange, som løber panden mod en mur, hvis de får afslag på merit. For der findes ikke en reel klagemulighed i dag,« siger Torben Holm.
Der er ingen tvivl om, at det er en udfordring at få udlandsophold til at passe ind i nogle studieordninger, siger Jacob Fuchs, der er chef for kontoret for Internationalisering, Uddannelsesministeriet.
»Jo mere professionsorienteret uddannelsen er, desto mere fastlagt er den typisk, og jo større udfordring er det at få et udlandsophold til at fungere inden for de rammer, der er lagt. Ministeren er ekstremt optaget af det og agter også at adressere problematikken i den kommende internationaliseringsstrategi,« siger han.
»Men det er også et kunststykke at få en øget fleksibilitet til at harmonere med vores bestræbelser om at få de studerende hurtigere igennem studierne.«

