Røde Kors opfordrer til løsning på asylproblem
Afviste asylansøgere tilbringer op til 15 år i asylcentersystemet. Røde Kors håber på en politisk løsning på problemet. DF mener, de bør rejse hjem, når de har fået afslag på asyl
 
	Christian Langballe, indfødsretsordfører i Dansk Folkeparti. Foto: Scanpix


 
	Dilemma er det ord, som politikere og eksperter ofte bruger, når de skal beskrive situationen med de mange afviste asylansøgere, som tilbringer år og dage i asylcentersystemet.

	For øjeblikket har, som Information skrev i går, 123 af disse afviste asylansøgere nu tilbragt over 10 år i det danske asylcentersystem. Det viser en ny opgørelse til Folketingets integrationsudvalg, som samtidig afslører, at 29 af disse endda har tilbragt 15 år eller længere i dette system (et tal, som dog er den såkaldt bruttoopholdstid, der ikke tager højde for, om en afvist asylansøger i en periode kan have været udrejst eller forsvundet, ligesom det inkluderer dem, som er på tålt ophold). Ud af de 123 er de otte børn.

	Selv om eksperter advarer om, at de langvarige ophold, særligt i asylcentrene, især skader ansøgerne på sjælen og fører til en række psykiske sygdomme, så har hverken den tidligere eller nuværende regering hidtil ønsket at »belønne« afviste asylansøgere, som ikke selv vil rejse hjem.

	Information har spurgt Dansk Røde Kors og Dansk Folkeparti, hvad løsningen er på problemet.

	’Efter et år kan det blive kritisk’

	Anders Ladekarl, generalsekretær i Dansk Røde Kors, har ikke en løsning på, hvad der skal ske med de afviste asylansøgere.

	»Hvis Røde Kors havde løsningen, så havde vi nok præsenteret den! Røde Kors’ udgangspunkt er humanitært: Vi er vidne til mennesker, som sidder for lang tid i vores centre og ser i undersøgelserog rent fysisk, at de får det skidt – og at det kan få betydning for resten af deres liv. At det så er en følge af politikog af disse menneskers egen adfærd, er noget vi godt ved. Men vi er nødt til at sige, at her er altså nogle medmenneskelige hensyn, som man skal kigge på for at finde en løsning for dem, som har siddet der allerlængst. Hvilket man jo også har arbejdet med,« siger Anders Ladekarl og fortsætter:

	»Sagsbehandlingstiderne er blevet reduceret dramatisk, og man har fundet løsninger specielt for børnefamilier. Men der sidder altså stadig nogle håbløse sager tilbage. Som for så vidt selv er skyld i, at de sidder dér. Men på den anden side er der nogle medmenneskelige hensyn, som gør, at vi appellerer til, at der findes en løsning, så de bliver mindre påvirket fysisk og psykisk af deres ophold i Danmark.«

- Selv om Dansk Røde Kors ikke har en løsning, har du så et bud på en sådan?

	»Det kan jo være alt lige fra at gøre en ekstra indsats for at få sendt folk hjem – til at give dem større mulighed for at flytte udfra asylcentrene og til, at man faktisk giver dem en humanitær opholdstilladelse. Så der er forskellige ting i værktøjskassen. Men det er en politisk beslutning, hvad man kan gøre. Vi appellerer bare til, at man ser på hver sag som et menneske og forsøger at finde en løsning, så vi ikke nedbryder folk fuldstændig.«

- Ifølge udlændingeloven kan der gives opholdstilladelse efter 18 måneder, hvis en udsendelse anses for »udsigtsløs«. Hvor lang tid mener Røde Kors, at afviste asylansøgere maksimalt bør kunne sidde her?

	»Røde Kors siger ét år, men 18 måneder er også okay. Vores undersøgelser viser dog, at efter et år kan det begynde at blive kritisk specielt for børnefamilierne.

- Hvad så med 15 år?

	»Der er ingen tvivl om, at 15 år er alt for lang tid at sidde i et center. Så spørgsmålet er: Kan man finde en medmenneskelig løsning på det problem, uden at man selvfølgelig skal belønne folk for, at de ikke vil følge den trufne afgørelse i deres sager?«

	’50 år bliver problematisk’

	Christian Langballe, indfødsretsordfører for Dansk Folkeparti, har en løsning på, hvad der skal ske med asylansøgerne: De skal rejse hjem!

	»Når det bliver beklaget, at de sidder så længe i asylcentersystemet – og at de får psykiske mén – så må jeg altså sige, at de bare kan rejse hjem. Det er løsningen på problemet.«

- Hvorfor skulle det være lettere at få dem til at rejse hjem i dag, end da VK-regeringen havde regeringsmagten?

	»Problemet har ganske rigtigt været, hvordan man så gør det praktisk. Der vil jeg fastholde, at de skal ledsages ud af landet.«

- Skal det – ligesom Tom Behnke i sin tid foreslog med henvisning til somalierne – om nødvendigt ske med faldskærm?

	»Det får du ikke mig til at sige, for det førte jo til ... Men det er meget kontant og måske lidt politisk ukorrekt: De her mennesker skal ud af landet, og de skal ledsages, så de kommer ud.«

- Nogle af deres hjemlande vil ikke tage imod de afviste asylansøgere. Hvordan skal de ledsages hjem til disse?

	»Der er et problem i forhold til hjemsendelsesaftalerne. Der må Danmark sætte tommelskruerne på og kræve, at hvis hjemlandene for eksempel skal modtage ulandsbistand, så skal de tage imod deres egne statsborgere.«

- Hvordan vil Dansk Folkeparti for eksempel sætte tommelskruerne på Iran, som ikke vil tage imod egne statsborgere?

	»Der vil være lande, hvor det er utrolig svært. Det anerkender jeg. Men du får ikke mig til at sige, at hvis du har været i Danmark lang tid nok, så får du opholdstilladelse.«

- Hvis mange afviste asylansøgere ender med at få humanitær opholdstilladelse, fordi de er blevet syge af de mange års usikkerhed, hvorfor så ikke give dem denne, før dette sker?

	»Konsekvensen ligger så lige for: Folk, der flygter fra Iran, får automatisk asyl i Danmark. Det vil jeg ikke være med til.«

- Er der alligevel ikke en tidsgrænse for, hvor længe de kan sidde her? 50 år vil vel være lige i overkanten?

	»Jo, men det er ikke en grænse, jeg har lyst til at sætte. 50 år bliver problematisk. Men på den anden side: Hvis man begynder at operere med en tidsgrænse, hvorefter folk automatisk får asyl, hvorfor har vi så overhovedet et asylsystem? Så har man åbnet op for indvandringen, og så bliver vi væltet over ende. Jeg er klar over, at der er et dilemma. Men vi er nødt til at holde fast for Danmark og danskernes skyld, hvis landet skal være et velfungerende samfund.«

