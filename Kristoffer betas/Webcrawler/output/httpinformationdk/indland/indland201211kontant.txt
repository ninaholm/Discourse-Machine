Kontanthjælpsmodtagere får tilskud til tænderne
Det kan være dyrt at være fattig: Kontant-hjælpsmodtagere har ofte ikke råd til at få lavet deres tænder. Nu gør regeringen og Enhedslisten det billigere. Tandlæge-foreningen og Rådet for Socialt Udsatte roser beslutningen
Mange kontanthjælps-modtagere går i dag ikke til tandlæge fordi de ikke har råd. Men nu er der håb. Regeringen og Enhedslisten afsætter 180 mio. kr. årligt fra 2013 og frem til at styrke tandsundheden hos de fattigste.


 De fattigste danskere får nu mulighed for at komme næsten gratis til tandlægen. SRSF-regeringen og Enhedslisten har aftalt, at kontanthjælpsmodtagere under 25 år, på den lave såkaldte ungeydelse, får dækket 100 procent af tandlægeregningen udover de første 600 kroner. Mens kontanthjælpsmodtagere over de 25 år får dækket 65 procent af regningen, når de når over 800 kroner.
»Vi har prioriteret, at det skal være en god finanslov for nogle af de grupper i samfundet, som har allermindst,« siger Enhedslistens sundhedsordfører, Stine Brix, og fortsætter:»Og med den her aftale fokuserer vi netop på den gruppe: Det er kontanthjælpsmodtagere, de såkaldte brøkførtidspensionister – og i særlig grad de unge kontanthjælpsmodtagere, som i dag kun får det halve af kontanthjælpen. Rigtig mange af disse mennesker, som ikke har særlig mange penge, vælger tandplejen fra«.
Aftalen er en del af en større socialpakke som regeringen og Enhedslisten præsenterer lørdag i forbindelse med forhandlingerne om næste års finanslov.
I alt afsætter parterne 180 mio. kr. årligt fra 2013 og frem til at styrke tandsundheden hos de fattigste. Den samlede pris for socialpakken bliver til næste år 250 mio. (og i alt 1,1 milliarder kroner over de næste fire år).
Sundhedsminister Astrid Krag (SF) og socialminister Karen Hækkerup (S) er begge tilfredse med aftalen. De to regeringspartier foreslog inden folketingsvalget et årligt, gratis tandlægebesøg for unge, kontant-hjælpsmodtagere, førtidspensionister og ældre med højeste pensionstillæg.
Socialministeren kalder det »god socialpolitik«, mens sundhedsministeren henviser til, at undersøgelser har vist, at det er dyrt at være fattig.
»Vi ved jo, at der er stor ulighed i sundheden i Danmark – og særligt når det kommer til tænderne, så slår denne ulighed stærkt igennem. Derfor er jeg selvfølgelig glad for, at vi nu kan løfte tandsundheden for disse grupper,« siger Astrid Krag.
Kommunerne skal dog forhåndsgodkende udgifter til et samlet behandlingsforløb på over 10.000 kroner.
Ifølge beregningerne er der 66.000 personer i målgruppen under 25 år, hvoraf dog kun 22.000 personer årligt skønnes at besøge tandlægen og derfor få glæde at det nye tilskud. De tilsvarende tal for gruppen over 25 år er henholdsvis 140.000 og 46.000 personer.
»Det er et fantastisk løft i forhold til de udsatte grupper, hvor det er et stort problem for mange, at de ikke har råd til at gå til tandlægen. Når vi snakker om ulighed i samfundet i forhold til sundhedsydelserne – og hvor kæden virkelig springer af – så er tænder et sådan eksempel på slagsen. Og specielt de unge er jo på smalkost, da de ikke kom med, da SRSF-regeringen afskaffede fattigdomsydelserne,« siger Jann Sjursen, formand for Rådet for Socialt Udsatte.
Selv om kontanthjælpsmodtagere i dag ikke kan få hjælp til løbende tandkontrol og forebyggelse, så skal mennesker, der ikke selv kan betale, dog hjælpes med den såkaldte billigst forsvarlige løsning. Det betyder ofte, at kommunen kun vil betale for at få trukket tænderne ud.
Formanden for Dansk Tandlægeforening, Freddie Sloth-Lisbjerg, som har kritiseret beslutningen om at tage det samme beløb (altså 180 millioner kroner) fra tilskuddet til tandrensninger for at bruge det til at bygge nye fængsler, kalder den nye aftale for en »god omfordeling«. Tandlægeforeningens formand fortæller, at tandlægerne netop må trække tænder ud hos dårligt stillede mennesker:»De har ikke råd til at betale for moderne tandpleje, som jo betyder, at man prøver at redde tanden – ved at lave en plastfyldning, en rodbehandling eller en bro. I stedet må de vælge den nemme og billige løsning: At få trukket tanden ud,« siger Freddie Sloth-Lisbjerg.
Et billede Kim Andreasen, souschef i den københavnske institution De 4 Årstider, genkender. De 4 Årstider er et værested og behandlingstilbud for nuværende eller tidligere anbragte børn og unge i alderen 10 mellem 23 år.
»Ikke alene har mange af disse unge ikke råd til at få ordnet deres tænder. Man skal huske på, at de i forvejen ofte har haft en barndom, hvor der ikke var nogen som huskede dem på at børste tænder om aften eller sørgede for, at de kom til tandlæge. Nu udskyder de så at gå til tandlægen, selv om de måske har brækket en tand, fordi det er for dyrt,« siger Kim Andreasen.

