’Hvorfor skal jeg betale for at arbejde i Danmark?’
Mayank Jain og Anand Natarajan er fra Indien, de er begge seniorforskere på Danmarks Tekniske Universitet, DTU, og de betaler begge skat i Danmark. Og så er de godt trætte af de store regninger og al den tid, de skal bruge på at søge om at få lov til at bo og arbejde her i landet
’Hvis Danmark skal være et attraktivt sted for højtuddannede udenlandske forskere, nytter det ikke noget, at vi føler os uvelkomne på grund af nogle diskriminerende gebyrregler,’ siger 40-årige Mayank Jain, der er født og opvokset i Delhi, Indien, og som i dag arbejder som seniorforsker ved Danmarks Tekniske Universitet, DTU.


 Anand Natarajan kom til Danmark i januar 2010 for at arbejde som forsker på Danmarks Tekniske Universitet, DTU, Vindenergi. Tidligere havde han arbejdet som forsker i både USA og hjemlandet Indien. I USA gik det hurtigt med at få arbejds- og opholdstilladelse som udenlandsk forsker.
»Jeg betalte gebyr for min ansøgning én gang og fik udstedt en opholdstilladelse, som så gjaldt i en fastlagt periode uanset om f.eks. mit pas skulle fornys i perioden.«
Men da Anand Natarajan i 2010 ankom til Danmark med sin kone og parrets to børn, løb han panden mod en administrativ mur. »I Danmark fandt jeg ud af, at min opholdstilladelses udløb blandt andet afhænger af mit pas. Da jeg ankom, kunne jeg godt få en opholdstilladelse i tre år, men da mit pas udløb året efter, siger reglerne, at jeg kun kan få en opholdstilladelse indtil da,« fortæller Anand Natarajan.
Derefter skulle han have fornyet sin opholdstilladelse og på ny betale et gebyr til Udlændingeservice, der håndterer ansøgninger om opholdstilladelse.
Anand Natarajan var altså tvunget til at betale ansøgningsgebyret på 2.575 kroner, selv om han fra begyndelsen har haft en fast ansættelseskontrakt hos DTU. Men der stopper bøvlet ikke.
Anand Natarajans kone, der arbejder i Danmark som it-systemingeniør, skal også have sit pas fornyet i 2012.
Det kommer til at koste familien yderligere 2.030 kroner ifølge Udlændingeservices seneste takster.
Og ifølge reglerne skal familiens to børn derfor også ansøge om at få fornyet deres opholdstilladelser. Og betale samme gebyr.
»Og eftersom min families opholdstilladelser ifølge reglerne kun er gyldige, så længe min opholdstilladelse er gyldig, er vi tvunget til at betale alle gebyrerne én gang til, når jeg skal ansøge om fornyelse af min opholdstilladelse i slutningen af 2012,« forklarer Anand Natarajan.
»Det giver ingen mening,« siger han.
Føler sig uvelkommen
Anand Natarajans og hans familie har foreløbigt brugt omkring 9.000 kroner på at søge om opholdstilladelse i Danmark, og næste år skal familien altså til lommerne igen.
Sådan har det ikke altid været. Indtil januar 2011 skulle udenlandske forskere og deres familie ikke betale gebyr for at ansøge om fornyelse af opholdstilladelse, når de i forvejen boede i Danmark. Men reglerne blev ændret med den såkaldte genopretningsaftale, der blev vedtaget i december 2010 af den daværende VK-regering sammen med Dansk Folkeparti og Liberal Alliance.
»Reglerne gør livet besværligt for mig og min familie. Det giver mig en følelse af ikke at være velkommen her i landet,« siger Anand Natarajan.
Samme følelse sidder kollegaen Mayank Jain med.
Han har været fastansat som seniorforsker ved DTU’s Center for Nukleare Teknologier siden 2006 og har på nær et års ophold på University of Wales boet og arbejdet i Danmark siden 2001.
Mayank Jain har oplevet på egen krop, hvordan de danske myndigheder i løbet af 00’erne har gjort det dyrere og mere bøvlet for en udenlandsk forsker at arbejde og bo i Danmark.
»Da jeg kom først kom hertil i 2001, var det ikke noget problem at få opholdstilladelse. Det var gratis at søge, og det tog et par ugers tid. Dengang var der en speciel ordning for udenlandske forskere,« fortæller Mayank Jain.
Lange ventetider
Men da han sidste år besluttede sig for at søge om permanent opholdstilladelse i Danmark, fik han et chok.
Mayank Jain ringede til Udlændingeservice og fik at vide, at han skulle betale 3.552 kroner i gebyr for overhovedet at få lov til at ansøge.
»Samtidig sagde de, at sagsbehandlingen ville tage omkring et halvt år. Lige før jul ringede jeg så til Udlændingeservice igen, og der fik jeg at vide, at jeg skulle regne med en sagsbehandlingstid på 10 måneder,« fortæller Mayank Jain.
Han føler sig slet og ret dårligt behandlet.
»Hvorfor skal jeg betale flere tusinde kroner bare for at for at få lov til at ansøge om at bo og betale skat i Danmark?,« spørger han.
»Jeg har betalt skat her i landet i 10 år. Så bør jeg vel ligesom alle andre have adgang til offentlig service,« mener Mayank Jain.
»Det virker diskriminerende. Det er en slags dobbeltskat, og 3.552 kroner er mange penge at betale. For mig sender det et budskab om, at jeg er ikke er ønsket her i landet,« siger han.
Mayank Jain er også irriteret over, at forskere fra EU-lande slipper for at skulle have tegnebogen op af lommen, når de ansættes som forskere i Danmark.
»Det er jo dobbelt diskrimination,« siger han.
Mayank Jain fortæller, at flere udenlandske kolleger og pH. d-studerende ved DTU føler sig uvelkomne i Danmark på grund af reglerne.
»Logikken lyder: Hvis I skal bo her, skal I betale ekstra. Det er en dum strategi. Vi er højtuddannede folk, der alle bidrager til Danmark. Der sidder mange pH. d-studerende her på DTU, som gerne vil søge opholdstilladelse via green card-ordningen, når de bliver færdige. Men det koster over 6.000 kroner, og når de finder ud af det, bliver de meget frustrerede. Det giver ikke mening at skræmme dem væk, når Danmark i forvejen har investeret i disse menneskers uddannelse,« siger han.
»Danmark er i stor konkurrence med lande som England, hvor det er nemmere på grund af sproget for udenlandske forskere at arbejde. Dygtige højtuddannede forskere kan sagtens få job i andre lande end Danmark.«

