Vestager haler i land
De radikale nedtoner SF's mulige rolle i en kommende S-ledet regering. Margrethe Vestager er blevet presset til at præcisere, at SR skal være kernen


 Den radikale leder, Margrethe Vestager, blev på et langt gruppemøde i går på Christiansborg presset til at ændre i partiets formuleringer om, hvem de radikale foretrækker at danne regering med, hvis de får muligheden efter et kommende valg.
SF's mulige rolle bliver nedtonet, og Margrethe Vestager siger nu, at SR skal være kernen i en midterregering, der skal kunne samarbejde bredt.
"Vi ønsker en midterregering. Vi vil ikke erstatte den blå blok og indføre en rød blok. SR-regeringen er kernen, og vi ønsker en midterregering," siger hun.
Forud for tirsdagens maratongruppemøde har flere markante R-medlemmer kritiseret, at Vestager ikke klart har signaleret, at SR er førsteprioriteten. Tværtom har hun afvist at prioritere. Det har fået blandt andre gruppemedlemmerne Morten Helveg Petersen og Johs. Poulsen til at lægge afstand til Vestagers åbenhed over for SF.
Efter gruppemødet siger Vestager, at hun er blevet overbevist om, at det er vigtigt at fremhæve SR-samarbejdet som kernen.
"Den diskussion, vi har haft i gruppen i dag, har vist, at den formulering er vigtig. Og det tager jeg gerne til mig, at når man skal have en midterregering, så må kernen være SR, og at vi derudover ikke udelukker noget. Og det, at vi ikke udelukker noget, det skal vi tage helt nøgternt og lavtflyvende af respekt for, at det er svært at sige, hvad der sker i dansk politik de næste tre år, og det er svært at forudsige resultatet af et valg, der ikke er udskrevet endnu," siger hun.
Hun siger, at det afgørende argument er ønsket fra gruppen.
Morten Helveg Petersen er godt tilfreds med præciseringen. 
"Jeg er tilfreds med, at vi er, hvad jeg opfatter som tilbage på sporet fra den valgudtalelse, vi havde før sidste valg. Vi peger på Helle Thorning som forhandlingsleder, og SR-samarbejdet er kernen i det, der forhåbentligt kommer til at bryde blokpolitikken fremover," siger Morten Helveg Petersen.
ritzau

