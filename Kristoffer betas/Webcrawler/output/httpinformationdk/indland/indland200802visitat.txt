Visitationer fortsætter på Nørrebro



 Københavns Politi visiterer fortsat efter knive på Nørrebro. Det fastslår Københavns politidirektør Hanne Bech Hansen, som dermed dementerer, at betjente og hundepatruljer har fået besked på at stoppe visitationerne. 
"Der er ingen ændring, vi fortsætter visitationerne," siger Hanne Bech Hansen.
Ifølge Hanne Bech Hansen er der alene sket den ændring, at ansvaret for visitationerne er lagt over til den lokale Station Bellahøj, og at betjentene fra beredskabsafdelingen på Politigården samt deres firbenede kolleger i hundeafdelingen er trukket væk fra Nørrebro. 

