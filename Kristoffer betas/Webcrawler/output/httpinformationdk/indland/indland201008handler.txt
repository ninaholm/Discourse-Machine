Handler voldtægt om vold?
I går forsvarede Marie Bravik Heinskou sin ph.d..-afhandling. En afhandling som af opponenterne blev rost, men også kritiseret for at være mangelfuld. Hun tager f.eks. ikke stilling til, hvordan voldtægt, forstået som en kompleks størrelse, skal håndteres i retslig praksis


 Kan man i en sociologisk analyse af voldtægtsbegrebet se bort fra den rædsel, som en 14-årig, der gruppevoldtages i sit eget hjem, føler?
Det var et af spørgsmålene, da Marie Bravik Heinskou i går forsvarede sin ph.d.-afhandling på Bispetorv i København. Her fulgte omkring 50 interesserede med i debatten mellem hende og opponenterne i en næsten fyldt Alexandersal.
Spørgsmålet kom fra den første opponent i bedømmelseskomiteen, professor Don Kullick.
»Jeg er meget imponeret over din afhandling, men der er også visse områder, du har undladt at tage højde for,« siger Don Kullick:
»I en af dine cases anerkender du ikke den rædsel, som en 14-årig føler, når hun bliver gruppevoldtaget i sit eget hjem. I stedet fjerner du dig selv fra situationen til en abstrakt anklage om senmodernitet. Mit spørgsmål er, hvorfor du gør det, og hvad du ser?«
Voldtægt i praksis
En spændt og rødmende Marie Bravik Heinskou tænkte længe over spørgsmålet.
»En af grundende til, at jeg ikke går ind i volden, er, at det er en del af den fænomenologiske tilgang, at man sætter parentes om volden for at se, hvad der ligger ved siden af. Herved ser vi den kompleksitet, hvori volden kan antage mange og forskellige tilskikkelser - såsom ære, magt m.m.,« svarede hun.
Hun blev hurtigt mødt af et nyt spørgsmål fra sin svensk-amerikanske opponent.
»Det er meget originalt, men hvad siger du så til påstanden om, at hvis vi ser på voldtægt, som du gør - altså en kompleks affære - så vil det være umuligt at retsforfølge sager om voldtægt i praksis. Hvordan skal vi kort sagt retsforfølge voldtægtssager, hvis der altid vil være mere kompleksitet?« spørger en undrende Don Kullick.
»Jeg siger ikke, at der ikke findes voldtægt. Men inden for retssystemet er der også krav til nogle objektive beviser på, at der er foregået en voldtægt. Nogle af disse krav handler om vold. Men mit ærinde er ikke at gå ind i en retslig diskussion. Mit ærinde er sociologisk. Her handler det om, hvad det er for nogle sociale mekanismer, som er i de sociale sammenhænge,« siger Marie Bravik Heinskou.
Don Kullick nikker veltilfredst. »And that's great,« siger han og smiler.
»Thank you«
Ny retning
Professor Jette Kofoed fra Aarhus Universitet var den anden opponent.
»Tak for lystfuld og inspirerende læsning. Dit projekt vækker på én gang både til læsning og ubehag. Heldigvis fik jeg mest lyst til at læse videre,« sagde hun og fortsatte:
»Er det også din hensigt, at påvirke læseren følelsesmæssigt?«
»Ja,« svarede Marie Bravik Heinskou.
»Hvad er din ambition ellers med afhandlingen? Er det at udvikle nye teoretiske begreber, nye teoretiske veje eller noget helt tredje?«
»Jeg bliver lidt irriteret over spørgsmålet, fordi du kræver en form for entydigt svar, som jeg ikke kan give dig. Jeg vil skrive noget frem, som jeg så. Det kan være, det er forandrende viden eller en ny måde at bedrive videnskab på. Men jeg vil også gerne prøve at skrive køn og seksualitet frem på en anden måde, end jeg synes, den bedrives inden for store dele af kønsforskningen. Det er min ambition,« sagde Marie Bravik Heinskou.

