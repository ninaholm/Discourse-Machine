Lobbyister styrer samspillet med Folketingets politikere
I kontakten mellem interesseorganisationer og politikere overlader Christiansborg styringen til organisationerne. Vi halter efter briterne og hollænderne og risikerer at overse vigtige samfundsinteresser, konkluderer forskere. Folketingets formand, Mogens Lykketoft, vil nu drøfte alternative modeller med Folketingets Præsidium


 
	I Danmark er det interesseorganisationerne, der tager styringen i samspillet med Christiansborg, når politikerne behandler lovforslag. Sammenligner man Folketinget med andre europæiske parlamenter, er det slående, at samspillet mellem danske politikere og organisationer foregår meget på organisationernes initiativ, konkluderer tre forskere fra Aarhus Universitet i en ny bog om lobbyisme i Danmark.

LÆS: En lille håndfuld organisationer trækker i trådene i dansk politik

	»Den måde, Folketinget i dag behandler lovforslag, privilegerer de professionelle lobbyister i organisationerne, som har åbenlyse interesser i sagerne. Der er åben adgang, så alle kan henvende sig med input, og det er som udgangspunkt godt. Problemet er, at når Folketinget ikke sætter sig i førersædet og inviterer dem, man gerne vil høre, kan der være relevante aktører, som ikke deltager,« siger Helene Helboe Pedersen, lektor ved Institut for Statskundskab på Aarhus Universitet. Hun har sammen med professor Anne Skorkjær Binderkrantz og professor Peter Munk Christiansen sammenlignet det danske folketing med parlamenterne i Holland og Storbritannien, som i langt højere grad sikrer indspark fra et bredt udsnit af samfundsinteresser. F.eks. ved at invitere forskere og offentlige institutioner til at kommentere på lovforslag.

	Alle perspektiver skal inddrages

	Hos LO betegner sekretariatschef Finn Larsen det som forventeligt, at de største organisationer får direkte indflydelse på lovgivningen. Han peger dog på, at Folketinget også over de seneste år er begyndt at invitere flere forskere til at holde oplæg i forbindelse med lovgivningsarbejdet.

	»Vi kan som landets største hovedorganisation godt forvente, at der bliver lyttet til os, fordi vi har et stort apparat og mange ressourcer. Men jeg oplever ikke, at vi har monopol på at påvirke processerne,« siger han.

	Alle lovforslag bliver sendt i høring blandt de berørte organisationer og myndigheder. Men det er ministerierne og ikke Folketinget, der sammensætter høringslisterne, som også oftest er domineret af de stærke interesseorganisationer. Folketingsformand Mogens Lykketoft (S) vil nu drøfte sagen med Folketinget. En mulig løsning er at inddrage tinget i udvælgelsen af høringsparter, siger han.

	»Man kunne sagtens fra Folketingets side bede om at blive inddraget i, hvem lovforslagene bliver sendt i høring hos. Det er et synspunkt, jeg gerne vil drøfte med Folketingets Præsidium og med udvalgsformændene. For det er vigtigt, at alle relevante perspektiver bliver inddraget,« siger Mogens Lykketoft.

