Er der behov for mere konkurrence i Danmark?
Vi skal have mest muligt konkurrence i Danmark, mener erhvervs- og vækstminister Henrik Sass Larsen



 
	Det danske samfund bevæger sig i øjeblikket ind i ’den næste fase af den industrielle udvikling,’ mener landets nye erhvervs- og vækstminister, socialdemokraten Henrik Sass Larsen. Her skal være friere konkurrence, industriarbejdspladser skal dyrkes og bevares, og så bør f.eks. apotekermonopolet afskaffes, mener han. Men hvordan bliver disse tanker taget imod? Vi har spurgt tre forskellige organisationer, der hver især oplever konsekvenserne af mere eller mindre konkurrence i det danske samfund:

'’Baserer sig på fordomme’'

Apoteker-foreningens formand, apoteker Niels Kristensen

	Erhvervsministeren skulle glæde sig over den hårde priskonkurrence, som vi allerede har på kopimedicin i Danmark. Vi har faktisk de laveste priser i Europa, så den konkurrence, han søger, har vi allerede. Jeg kan slet ikke genkende billedet af, at apoteker ikke er produktive. Det baserer sig nok mere på almindelige fordomme end på fakta. Vi synes også, at vi skal have reformer på apoteksområdet, som regeringen tidligere har meddelt vil komme. Det skal være lettere at etablere nogle nye apotekerenheder. Vi vil gerne være endnu bedre til at løse de sundhedsfaglige opgaver, som det er at håndtere medicin til borgerne. Opgaven bliver kun større i forbindelse med, at vi får flere og flere kronikere og komplekse patienter. Det er i høj grad vigtigt at have et fagligt stærkt apoteksvæsen.«  

– Er der ikke nogen punkter, hvor øget konkurrence i apotekersektoren kunne være en god ting?

	»Der kommer ikke flere recepter ved, at der kommer flere apoteker. Man kan fordele de nuværende kunder over nogle flere enheder, men det skaber ikke flere arbejdspladser. Jeg forstår godt Henrik Sass Larsens generelle udtalelser om vækst og produktivitet, men det kan man ikke overføre til sundhedsområdet. Det er ikke i nogens interesse at skabe vækst i danskernes medicinforbrug. Vi skal jo ikke have folk til at spise mere medicin. Det forestiller jeg mig heller ikke, at erhvervsministeren ønsker. Det virker lidt som om, han ikke forstår, hvad vi laver.«

’Et godt signal at sende’

Under-direktør hos Dansk Industri, Kent Damsgaard

	Før i tiden havde man en forestilling om, at vi udelukkende skulle leve af vidensarbejde. Det er heldigvis ved at skifte. Man har nu erkendt, at viden og produktion hænger sammen. Mange af de virksomheder, som har meget forskning og har akademikere ansat, er i virkeligheden også produktionsvirksomheder.

	Hvis vi skal bevare og udbygge flere vidensarbejdspladser herhjemme, skal vi på en eller anden måde også tage den viden, vi har, og proppe den ned i nogle produkter, som vi kan eksportere.«

	»Viden og produktion hænger sammen, og det er derfor vigtigt, at vi bevarer produktionen. Vi er glade for signalet, som Henrik Sass Larsen sender så kraftigt lige nu. Vi vil gerne sikre industriarbejdspladser i fremtiden.«

– Hvilke initiativer håber I på, at Sass Larsen vil præsentere?

	»Henrik Sass Larsen nævner jo, at afgifterne i Danmark kan være en byrde for erhvervslivet.«

	»Regeringen har med Vækstplan DK allerede taget toppen af der, hvor det gjorde allermest ondt, men det bør stadig være et stort fokusområde.«

	»Vi håber også, at forskningen på danske universiteter fremover vil blive knyttet tættere sammen med erhvervslivet. De administrative byrder skal sænkes, og så er det vigtigt, at der bliver uddannet flere inden for f.eks. naturvidenskab og ingeniørvidenskab.«

’Øget effektivitet kvaser udsatte’

Formand for Rådet for Socialt Udsatte, Jann Sjursen

	Det kan godt være, at man ud fra et overordnet økonomisk synspunkt kan opnå vækst og fremgang ved mere konkurrence, men det må være rimeligt at konstatere, at den konkurrencestat, vi har i dag, kvaser de socialt udsattes menneskers muligheder. De bliver nærmest sat af holdet. Hvis man øger effektiviteten yderligere, bekymrer det mig.«

	»Problemet, når man taler om beskæftigelse og forsørgelse for socialt udsatte mennesket, er, at arbejdsmarkedet simpelthen ikke er rummeligt nok. Jeg tvivler måske på, at flere industriarbejdspladser i virkeligheden er nok i forhold til at favne de udsatte borgere, som ofte ikke er specielt konkurrencedygtige. Hverken i forhold til produktivitet eller i forhold til at levere 37 timers arbejde om ugen. Så taler vi altså om et lidt andet arbejdsmarked, end hvad Henrik Sass Larsen taler om. Det lyder ikke som et specielt rummeligt arbejdsmarked.«

– Skal væksten og produktiviteten lide under hensynet til de socialt udsatte?

	»De er jo ikke nødvendigvis hinandens modsætninger. Men når jeg nævner effektivitet og produktivitet som ting, der afskrækker lidt, er det, fordi det ikke er realistisk, at de socialt udsatte vil kunne stå på mål for de krav, som stilles.«

	»Jeg frygter, at mange af de, som ikke besidder den konkurrencekraft og produktivitet ministeren lægger op til, vil blive sat af holdet.«

