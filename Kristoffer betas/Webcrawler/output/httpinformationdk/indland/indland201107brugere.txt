Brugere af psykiatrien er kommet i klemme efter Løkkes reform
Psykiatripatienter bliver sendt frem og tilbage mellem kommuner og regioner, der end ikke følger anbefalinger fra den særlige ekspertise, de har fået stillet til rådighed. Socialministeren mener, at 'det bare ikke er ok' at tilsidesætte de sindslidende patienter


 Fire år efter statsminister Lars Løkke Rasmussens store strukturreform slås mange kommuner og regioner fortsat om at fordele ansvaret for behandlingen af psykisk syge.
Det fortæller både brugere og en række aktører på området.
I en rundspørge blandt flere end 100 tilfældigt valgte familier med psykiatribrugere i foreningen Bedre Psykiatri, svarer næsten halvdelen, at strukturreformen har været en forværring eller en klar forværring.
Omvendt mener blot otte procent, at den har været en forbedring, og blandt respondenterne peger hver tredje specifikt på, at man oplever problemer med uenighed mellem kommuner og regioner om, hvem der skal tage sig af psykiatribrugeren.
»Det nødvendige samarbejde mellem regioner og kommuner er gået fra dårligt til markant værre,« siger generalsekretær i Bedre Psykiatri Thorstein Theilgaard.
Som flere andre mener han, at strukturreformens idé om at skabe større og mere specialiserede enheder har været god, og undersøgelser har isoleret set vist en stigende tilfredshed med f.eks. hospitalspsykiatrien, men både psykiatere, socialpædagoger, brugere og pårørende kan berette, at en stor gruppe af særligt mere komplicerede psykiatribrugere er blevet fanget mellem to stole.
»Man har gode tanker, men ikke ressourcer til at gøre det ordentligt, og derfor er der mange steder udbrudt krig mellem regioner og kommuner,« siger formand for SIND, Knud Kristensen:
»Vi andre ved ikke, hvem der har mest ret.«
Socialminister Benedikte Kiær (K) mener, det handler om logistik: »Der var også problemer, dengang det hed amter og kommuner, og nogle steder er de ikke løst,« siger ministeren.
En konkret sag, som Information i dag beskriver, viser, at end ikke konkrete anbefalinger fra det såkaldte VISO-center, der blev oprettet for netop at rådgive kommuner og regioner i svære sager, bliver fulgt.
Det er ifølge Bedre Psykiatris rundspørge ikke et enkeltstående tilfælde, og det kalder Benedikte Kiær uacceptabelt.
»Hos VISO trækker man på den største ekspertise, og det er rigtig ærgerligt, hvis det så alligevel går op i fnidder. Det er bare ikke ok.«
Psykiske sygdomme koster samfundet op mod 55 milliarder kroner om året, oplyser landsforeningen for psykisk syge SIND.
 
Læs side 2-3

