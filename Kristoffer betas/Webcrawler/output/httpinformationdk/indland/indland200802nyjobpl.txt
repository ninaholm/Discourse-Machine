Ny jobplan strammer dagpengeregler
Reglerne for supplerende dagpenge strammes og de 64-årige får 100.000 kroner i skatterabat. Det skal øge arbejdsstyrken med 7.000
Finansminister Lars Løkke Rasmussen (V) var synligt tilfreds med resultatet af forhandlingerne med bl.a. Bendt Bendtsen (K), Morten Østergaard (R) og Kristian Thulesen Dahl (DF).


 Regeringen indgik i aftes en ny jobplan med Dansk Folkeparti, de radikale og Ny Alliance. Aftalen betyder, at reglerne strammes, så man fremover højst kan hæve supplerende dagpenge i 30 uger over to år. Desuden kan de 64-årige se frem til en skatterabat på 100.000 kroner, hvis de bliver i job. Skatterabatten kommer dog kun til at gælde folk, der tjener under 550.000 kroner. 
Dermed håber forligspartierne at kunne få besat 7.000-8.000 ekstra job. Oven i kommer en aftale om at øge rekrutteringen af udenlandsk arbejdskraft. 
Finansminister Lars Løkke Rasmussen (V) er glad for aftalen, som faldt på plads, samme dag som ledigheden nåede et nyt bundniveau og faldt til 2,1 procent af arbejdsstyrken eller 57.800 ledige.
"Aftalen er god for Danmark, som har brug for flere hænder ude på arbejdsmarkedet," siger finansministeren. 
Aftalen skal også anspore kommunerne til at ansætte flere personer på fuld tid. De 7.000 flere i job, som regeringen forventer kan tilvejebringes herhjemme, svarer til en tredjedel af regeringens mål om at øge arbejdsstyrken med 20.000 i 2015-planen, påpeger han. Dertil kommer effekten fra rekruttering i udlandet.
S: Urimelige besparelser
Jobplanen kan justeres ved jævnlige møder mellem beskæftigelsesminister Claus Hjort Frederiksen (V) og forligspartierne. De skal ifølge finansordfører Kristian Thulesen Dahl (DF) mødes godt hvert kvartal.
DF har tidligere afvist at stramme reglerne for supplerende dagpenge. Men Kristian Thulesen Dahl mener, at regeringen har fået blødt regeringens oprindelige udspil op. 
"Når arbejdsgiverne skriger efter arbejdskraft, skal vi i højere grad indrette os på, at folk arbejder fuld tid. Vi skal sikre, at kommunerne udbyder fuldtidsstillinger for eksempel inden for ældreplejen," siger Kristian Thulesen Dahl.
De Radikale ønskede politisk indflydelse ved at gå med i aftalen modsat Socialdemokraterne, som fredag forlod forhandlingerne i protest mod besparelser på supplerende dagpenge
"Det er helt urimeligt, at regeringen har pakket dagpengebesparelser ind i en jobplan, der burde handle om at sikre hænder på arbejdsmarkedet," siger socialdemokraternes arbejdsmarkedsordfører Thomas Adelskov. Han beklager, at de ledige efter hans opfattelse skal betale for skattelettelser til de 64-årige og for regeringens finanslov.


